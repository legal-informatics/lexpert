


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p class="naslov">&nbsp;</p>
				<p class="naslov">ОДЛУКУ</p>
				<p class="naslov">о усклађивању пословања Јавног водопривредног предузећа „Србијаводе” са Законом о јавним предузећима</p>
				<p class="centar">"Службени гласник РС", бр. 93 од 18. новембра 
				2016, 15 од 8. марта 2019.</p>
				<p class="centar">&nbsp;</p>
				<p class="bold">1. Уводне одредбе</p>
				<p class="clan">Члан 1.</p>
				<p>Јавно водопривредно предузеће „Србијаводе” Београд (у даљем тексту: Јавно предузеће), основано је Законом о водама („Службени гласник РС”, бр. 46/91, 53/93, 53/93 – др. закон, 67/93 – др. закон, 48/94 – др. закон, 54/96 и 101/05 – др. закон), за обављање водопривредне делатности.</p>
				<p class="clan">Члан 2.</p>
				<p>Оснивање Јавног предузећа уписано је у судски регистар Привредног суда у Београду, регистарски уложак 1-78228-00, Решење Фи VII 424/97 од 3. јануара 1997. године, а преведено у Регистар привредних субјеката у Агенцији за привредне регистре Решењем БД 2544/2005 од 20. августа 2005. године.</p>
				<p class="clan">Члан 3.</p>
				<p>Оснивач Јавног предузећа је Република Србија, а права оснивача врши Влада (у даљем тексту: Оснивач). </p>
				<p>Седиште Оснивача је у Београду, Немањина број 11, а матични број Оснивача је 07020171.</p>
				<p class="clan">Члан 4.</p>
				<p>Јавно предузеће послује под пословним именом: Јавно водопривредно предузеће „Србијаводе” Београд.</p>
				<p>Скраћено пословно име Јавног предузећа је: ЈВП „Србијаводе”.</p>
				<p>Седиште Јавног предузећа је у Београду, Булевар уметности 2А.</p>
				<p class="clan">Члан 5.</p>
				<p>Јавно предузеће има својство правног лица и права, обавезе и одговорности утврђене законом и овом одлуком.</p>
				<p>Јавно предузеће за своје обавезе одговара целокупном својом имовином.</p>
				<p>Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).</p>
				<p class="bold">2. Делатности Јавног предузећа </p>
				<p class="clan">Члан 6.</p>
				<p>Претежна делатност Јавног предузећа је:</p>
				<p>– Шифра делатности: 71.12,</p>
				<p>– Назив делатности: инжењерска делатност и техничко саветовање.</p>
				<p>Делатност Јавног предузећа од општег интереса утврђена Законом о водама је:</p>
				<p>1) уређење водотока и заштита од штетног дејства вода;</p>
				<p>2) уређење и коришћење вода;</p>
				<p>3) заштита вода од загађивања.</p>
				<p>Делатност Јавног предузећа из става 2. овог члана обухвата:</p>
				<p>1) интегрално управљање водама;</p>
				<p>2) изградњу, одржавање и управљање водним објектима за заштиту од поплава, ерозије и бујица у јавној својини;</p>
				<p>3) изградњу, одржавање и управљање регионалним и вишенаменским хидросистемима у јавној својини; </p>
				<p>4) изградњу, одржавање и управљање мелиорационим системима у јавној својини;</p>
				<p>5) изградњу, одржавање и управљање водним објектима за коришћење вода, заштиту вода и мониторинг вода у јавној својини;</p>
				<p>6) инжењерско пројектовање и консултантске активности у области хидроградње и управљања водама;</p>
				<p>7) научно истраживање, развој и израду планских докумената и техничке документације у области вода;</p>
				<p>8) успостављање и вођење водне документације и водног информационог система;</p>
				<p>9) инвеститорске послове и управљање пројектима у области вода;</p>
				<p>10) извршавање послова из међудржавних споразума у области вода.</p>
				<p>Поред делатности из става 1. овог члана Јавно предузеће обавља и следеће делатности:</p>
				<p>1) гајење шума и остале шумарске делатности;</p>
				<p>2) слатководни риболов и слатководна аквакултура;</p>
				<p>3) производња електричне енергије у хидроелектранама.</p>
				<p>Јавно предузеће обавља послове спољнотрговинског промета из оквира регистроване делатности. </p>
				<p>Јавно предузеће може да обавља и друге делатности у складу са законом, уз сагласност оснивача.</p>
				<p class="bold">3. Права, обавезе и одговорности Оснивача према Јавном предузећу и Јавног предузећа према Оснивачу</p>
				<p class="clan">Члан 7.</p>
				<p>Оснивач даје сагласност на следеће акте Јавног предузећа:</p>
				<p>1) дугорочне и средњорочне планове пословне стратегије и развоја;</p>
				<p>2) годишњи програм пословања;</p>
				<p>3) статут;</p>
				<p>4) одлуку о расподели добити Јавног предузећа, односно одлуку о начину покрића губитка;</p>
				<p>5) о смањењу и повећању капитала Јавног предузећа;</p>
				<p>6) одлуку о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених овом одлуком;</p>
				<p>7) одлуку о висини цена услуга, осим ако другим законом није предвиђено да ту сагласност даје други државни орган;</p>
				<p>8) одлуку о исплати стимулације Директора и извршног директора;</p>
				<p>9) акт о процени вредности капитала, као и на програм и одлуку о својинској трансформацији;</p>
				<p>10) о куповини удела или акција у другом предузећу, односно привредном друштву;</p>
				<p>11) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>12) одлуку о избору представника Јавног предузећа у скупштини друштва капитала чији је једини власник Јавно предузеће;</p>
				<p>13) одлуку о избору директора друштва капитала чији је једини власник Јавно предузеће;</p>
				<p>14) друге акте у складу са законом којим се уређује обављање делатности од општег интереса и овом одлуком.</p>
				<p>Оснивач даје претходну сагласност на следеће акте Јавног предузећа:</p>
				<p>1) улагање капитала Јавног предузећа;</p>
				<p>2) одлуку о статусним променама Јавног предузећа;</p>
				<p>3) оснивање других правних субјеката.</p>
				<p>Под средствима у јавној својини која су пренета у својину јавног предузећа велике вредности из става 1. тач. 6) овог члана подразумевају се све непокретности, покретне ствари, новчана средства, хартије од вредности и друга имовинска права, вредности преко 20 милиона динара.</p>
				<p class="clan">Члан 8. </p>
				<p>Годишњи програм пословања Јавног предузећа доноси се и доставља Оснивачу ради давања сагласности најкасније у року од 15 дана од дана усвајања акта о буџету Републике Србије.</p>
				<p>Садржина годишњег програма пословања и последице његовог недоношења, предвиђени су законом којим се уређује правни положај јавних предузећа.</p>
				<p>Јавно предузеће дужно је да дугорочне и средњорочне планове пословне стратегије и развоја и годишњи програм пословања усклади са законом и програмским и планским актима Оснивача.</p>
				<p class="clan">Члан 9.</p>
				<p>Јавно предузеће дужно је да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом.</p>
				<p>Извештај из става 1. овог члана доставља се у року од 30 дана од дана истека тромесечја.</p>
				<p class="clan">Члан 10.</p>
				<p>У случају поремећаја у пословању Јавног предузећа, Оснивач предузима мере којима се обезбеђује несметано обављање делатности од општег интереса, осим ако је законом којим се одређује делатност од општег интереса и овом одлуком другачије одређено, а нарочито:</p>
				<p>1) промену унутрашње организације; </p>
				<p>2) разрешење органа које именује и именовање привремених органа; </p>
				<p>3) ограничење права располагања појединим средствима у својини Јавног предузећа и у јавној својини;</p>
				<p>4) друге мере одређене законом којим се уређују услови и начин обављања делатности од општег интереса и овом одлуком.</p>
				<p>За време ратног стања или непосредне ратне опасности Оснивач може у Јавном предузећу утврдити организацију која је потребна за обављање делатности од општег интереса Јавног предузећа.</p>
				<p class="clan">Члан 11.</p>
				<p>Запослени у Јавном предузећу имају право на штрајк које остварују у складу са законом којим се уређује штрајк, колективним уговором и другим актом.</p>
				<p>У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.</p>
				<p class="bold">4. Услови и начин утврђивања и распоређивања добити <br>и начин покрића губитака и сношење ризика</p>
				<p class="clan">Члан 12. </p>
				<p>Јавно предузеће послује по тржишним условима.</p>
				<p>Добит и губитак Јавног предузећа утврђује се и расподељујe, односно покрива у складу са законом.</p>
				<p>Одлуку о расподели добити Јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, у складу са законом.</p>
				<p>Одлуку о начину покрића губитка Јавног предузећа доноси Надзорни одбор, уз сагласност Оснивача.</p>
				<p class="bold">5. Комисија за ревизију</p>
				<p class="clan">Члан 13.</p>
				<p>Јавно предузеће има Комисију за ревизију, која има три члана, које именује и разрешава Надзорни одбор.</p>
				<p>Председник Комисије за ревизију је независни члан Надзорног одбора.</p>
				<p>Чланови Комисије за ревизију морају испуњавати услове прописане законом којим се уређује правни положај јавних предузећа.</p>
				<p>Комисија за ревизију:</p>
				<p>1) припрема, предлаже и проверава спровођење рачуноводствених политика и политика управљања ризицима;</p>
				<p>2) испитује примену рачуноводствених стандарда у припреми финансијских извештаја и оцењује садржину финансијских извештаја;</p>
				<p>3) испитује испуњеност услова за израду консолидованих финансијских извештаја;</p>
				<p>4) учествује у поступку избора ревизора и предлаже кандидата за ревизора;</p>
				<p>5) у случају потребе даје образложени предлог за отказ уговора са ревизором; </p>
				<p>6) врши надзор над поступком ревизије, укључујући и одређивање кључних питања која треба да буду предмет ревизије; </p>
				<p>7) врши проверу независности и објективности ревизора;</p>
				<p>8) врши друге послове које јој повери Надзорни одбор.</p>
				<p>Комисија за ревизију саставља и Надзорном одбору подноси извештаје о питањима из свог делокруга најмање једанпут годишње, осим ако Надзорни одбор не одлучи да се сви или поједини извештаји састављају и подносе у краћим временским интервалима.</p>
				<p class="bold">6. Услови и начин задужења Јавног предузећа</p>
				<p class="clan">Члан 14. </p>
				<p>Јавно предузеће може да се задужује под условима који су предвиђени законом којим се уређује јавни дуг.</p>
				<p class="bold">7. Заступање Јавног предузећа</p>
				<p class="clan">Члан 15.</p>
				<p>Јавно предузеће заступа и представља Директор, без ограничења.</p>
				<p>Директор може, у оквиру својих овлашћења, дати другом лицу писмено пуномоћје за заступање Јавног предузећа.</p>
				<p>Директор може, уз сагласност Надзорног одбора, дати и опозвати прокуру, у складу са законом.</p>
				<p class="bold">8. Износ основног капитала Јавног предузећа</p>
				<p class="v2-clan-1">Члан 16.</p>
				<p class="v2-clan-left-1">Основни капитал Јавног предузећа 
				састоји се од новчаног капитала у износу од 120.000.000,00 
				динара на дан 31. децембар 2015. године и неновчаног капитала у 
				износу од 688.924.356,54 динара на дан 31. децембар 2016. 
				године.</p>
				<p class="v2-clan-left-1">Основни капитал из става 1. овог члана 
				је удео оснивача, као јединог члана са 100% учешћа у основном 
				капиталу Јавног предузећа.</p>
				<p class="hide-change">*Службени гласник РС, број 15/2019</p>
				<p class="bold">9. Имовина Јавног предузећа и имовина која се не може <br>отуђити</p>
				<p class="clan">Члан 17.</p>
				<p>Имовину Јавног предузећа чине право својине на покретним и непокретним стварима, новчана средства, хартије од вредности и друга имовинска права која су пренета у својину Јавног предузећа у складу са законом, укључујући и право коришћења на стварима у јавној својини. </p>
				<p>Јавно предузеће не може да отуђи средства која се налазе у његовој имовини и на којима Јавно предузеће не може да стекне својину.</p>
				<p>Јавно предузеће управља и располаже својом имовином у складу са законом, овом одлуком и Статутом Јавног предузећа.</p>
				<p class="clan">Члан 18.</p>
				<p>Јавно предузеће, у оквиру обављања своје делатности, стиче и прибавља средства из следећих извора:</p>
				<p>1) прихода које оствари својим пословањем;</p>
				<p>2) буџета Републике Србије;</p>
				<p>3) финансијских кредита;</p>
				<p>4) донација;</p>
				<p>5) улагања домаћих и страних лица и</p>
				<p>6) других извора у складу са законом.</p>
				<p class="bold">10. Органи Јавног предузећа</p>
				<p class="clan">Члан 19. </p>
				<p>Органи Јавног предузећа су Надзорни одбор и Директор.</p>
				<p class="italik">а) Надзорни одбор</p>
				<p class="clan">Члан 20.</p>
				<p>Надзорни одбор Јавног предузећа има пет чланова, које именује Оснивач, од којих је један председник, с тим да се један члан именује из реда запослених у Јавном предузећу, док један члан мора бити независан члан Надзорног одбора.</p>
				<p>За председникa и члана Надзорног одбора именује се лице које испуњава услове прописане законом којим се уређује правни положај јавних предузећа.</p>
				<p>Мандат председника и чланова Надзорног одбора је четири године.</p>
				<p class="clan">Члан 21.</p>
				<p>Надзорни одбор: </p>
				<p>1) доноси дугорочни и средњорочни план пословне стратегије и развоја и одговоран је за њихово спровођење; </p>
				<p>2) доноси годишњи програм пословања, усклађен са дугорочним и средњорочним планом пословне стратегије и развоја из тачке 1) овог става; </p>
				<p>3) усваја извештај о степену реализације годишњег програма пословања; </p>
				<p>4) усваја тромесечни извештај о степену усклађености планираних и реализованих активности; </p>
				<p>5) усваја финансијске извештаје; </p>
				<p>6) надзире рад Директора; </p>
				<p>7) доноси Статут; </p>
				<p>8) одлучује о статусним променама, оснивању других правних субјеката и улагању капитала; </p>
				<p>9) доноси акт о процени вредности капитала Јавног предузећа и о исказивању капитала Јавног предузећа у уделима или акцијама;</p>
				<p>10) одлучује о смањењу и повећању капитала Јавног предузећа;</p>
				<p>11) доноси одлуку о расподели добити, односно начину покрића губитка; </p>
				<p>12) одлучује о куповини удела или акција у привредном друштву;</p>
				<p>13) доноси одлуку о располагању (прибављању и отуђењу) средствима у јавној својини која су пренета у својину Јавног предузећа; </p>
				<p>14) доноси одлуку о давању гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>15) доноси одлуку о висини цена услуга Јавног предузећа;</p>
				<p>16) доноси програм својинске трансформације Јавног предузећа и одлуку о својинској трансформацији Јавног предузећа;</p>
				<p>17) даје сагласност Директору за предузимање послова или радњи у складу са законом, овом одлуком и Статутом; </p>
				<p>18) закључује уговоре о раду са Директором, у складу са законом којим се уређују радни односи; </p>
				<p>19) именује и разрешава чланове Комисије за ревизију и поверава јој послове који нису предвиђени овом одлуком;</p>
				<p>20) доноси одлуку о исплати стимулације Директору и извршном директору;</p>
				<p>21) доноси одлуку којом се саглашава са давањем или одузимањем прокуре;</p>
				<p>22) доноси пословник о раду Надзорног одбора;</p>
				<p>23) обавља и друге послове који су као делокруг послова Надзорног одбора предвиђени законом којим се уређује правни положај јавних предузећа и законом којим се уређује правни положај привредних друштава.</p>
				<p>Акте из става 1. тач. 1), 2), 7), 9), 10), 11), 12), 14), 15), 16) и 20) овог члана Надзорни одбор доноси уз сагласност Оснивача.</p>
				<p>Одлуке из става 1. тачка 8) овог члана Надзорни одбор доноси уз претходну сагласност Оснивача.</p>
				<p>Одлука о располагању (прибављању и отуђењу) средствима у јавној својини велике вредности, која су пренета у својину Јавног предузећа и која су у непосредној функцији обављања делатности од општег интереса, доноси се уз сагласност Оснивача.</p>
				<p class="clan">Члан 22.</p>
				<p>Надзорни одбор одлучује већином гласова својих чланова.</p>
				<p>Надзорни одбор не може пренети право на одлучивање о питањима из свог делокруга на Директора или друго лице у Јавном предузећу.</p>
				<p class="clan">Члан 23.</p>
				<p>Председник и чланови Надзорног одбора имају право на накнаду за рад у Надзорном одбору.</p>
				<p class="italik">б) Директор</p>
				<p class="clan">Члан 24.</p>
				<p>Директора именује Оснивач на период од четири године, на основу спроведеног јавног конкурса.</p>
				<p>Јавни конкурс за именовање Директора спроводи се у поступку прописаном законом којим се уређује правни положај јавних предузећа.</p>
				<p class="clan">Члан 25.</p>
				<p>За Директора може бити именовано лице које испуњава услове предвиђене законом којим се уређује правни положај јавних предузећа.</p>
				<p>Директор је функционер који обавља јавну функцију.</p>
				<p>Директор не може имати заменика.</p>
				<p class="clan">Члан 26.</p>
				<p>Директор:</p>
				<p>1) представља и заступа Јавно предузеће; </p>
				<p>2) организује рад Јавног предузећа и руководи процесом рада;</p>
				<p>3) води пословање Јавног предузећа;</p>
				<p>4) одговара за законитост рада Јавног предузећа;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи програм пословања и одговоран је за његово спровођење;</p>
				<p>7) предлаже финансијске извештаје Јавног предузећа;</p>
				<p>8) предлаже годишњи програм пословања и предузима мере за његово спровођење;</p>
				<p>9) извршава одлуке Надзорног одбора;</p>
				<p>10) бира извршне директоре;</p>
				<p>11) бира представнике Јавног предузећа у скупштини друштва капитала чији је једини власник Јавно предузеће; </p>
				<p>12) бира директора друштва капитала чији је власник Јавно предузеће;</p>
				<p>13) закључује уговоре о раду са извршним директорима, у складу са законом којим се уређују радни односи;</p>
				<p>14) доноси правилник о организацији и систематизацији послова;</p>
				<p>15) доноси план набавки;</p>
				<p>16) одлучује о прибављању и отуђењу покретних ствари из имовине Јавног предузећа које нису пренете из јавне својине;</p>
				<p>17) даје и опозива прокуру, уз сагласност Надзорног одбора;</p>
				<p>18) доноси опште и појединачне акте Јавног предузећа и обавља друге послове предвиђене законом и Статутом, под условом да ти акти и послови нису законом, овом одлуком или Статутом предвиђени као делокруг послова Надзорног одбора.</p>
				<p>На избор представника Јавног предузећа из тачке 11) овог члана и директора друштва капитала из тачке 12) овог члана сагласност даје Оснивач.</p>
				<p class="italik">в) Извршни директор</p>
				<p class="clan">Члан 27.</p>
				<p>За извршног директора бира се лице које испуњава услове предвиђене законом којим се уређује правни положај јавних предузећа и Статутом Јавног предузећа.</p>
				<p>Број извршних директора утврђује се Статутом, а не може их бити више од седам.</p>
				<p>Извршни директор мора бити у радном односу у Јавном предузећу.</p>
				<p>Извршни директор одговара за свој рад Директору и обавља послове у оквиру овлашћења која му је одредио Директор, у складу са Статутом и правилником о организацији и систематизацији послова у Јавном предузећу.</p>
				<p>Извршни директор не може имати заменика.</p>
				<p class="clan">Члан 28.</p>
				<p>Директор и извршни директор имају право на зараду, а могу имати и право на стимулацију.</p>
				<p>Одлука о исплати стимулације из става 1. овог члана доноси се у складу са законом којим се уређује правни положај јавних предузећа.</p>
				<p class="clan">Члан 29.</p>
				<p>Мандат Директора престаје истеком периода на који је именован, оставком и разрешењем.</p>
				<p>Директор подноси оставку Оснивачу, у писаној форми.</p>
				<p>Директор се разрешава, односно може бити разрешен из разлога предвиђених законом којим се уређује правни положај јавних предузећа.</p>
				<p class="clan">Члан 30.</p>
				<p>Предлог за разрешење Директора подноси министарство надлежно за послове привреде.</p>
				<p>Предлог из става 1. овог члана може поднети и Надзорни одбор, преко министарства надлежног за послове привреде.</p>
				<p>Предлог за разрешење Директора мора бити образложен, са прецизно наведеним разлозима због којих се разрешење предлаже и доставља се Директору који има право да се у року од 20 дана изјасни о разлозима због којих се предлаже разрешење.</p>
				<p>На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.</p>
				<p class="clan">Члан 31.</p>
				<p>Директор може бити суспендован на начин и под условима прописаним законом којим се уређује правни положај јавних предузећа.</p>
				<p class="clan">Члан 32.</p>
				<p>Јавно предузеће може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа.</p>
				<p>Вршилац дужности директора има сва права, обавезе и овлашћења која има Директор Јавног предузећа.</p>
				<p class="bold">11. Заштита животне средине</p>
				<p class="clan">Члан 33.</p>
				<p>Јавно предузеће дужно је да примењује све законе и друге прописе којима се уређује заштита животне средине.</p>
				<p class="bold">12. Јавност у раду</p>
				<p class="clan">Члан 34.</p>
				<p>Јавно предузеће дужно је да на својој интернет страници објави:</p>
				<p>1) радне биографије чланова Надзорног одбора, Директора и извршних директора; </p>
				<p>2) организациону структуру; </p>
				<p>3) годишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту; </p>
				<p>4) тромесечне извештаје о реализацији годишњег програма пословања; </p>
				<p>5) годишњи финансијски извештај са мишљењем овлашћеног ревизора; </p>
				<p>6) друге информације од значаја за јавност. </p>
				<p class="bold">13. Општи акти Јавног предузећа</p>
				<p class="clan">Члан 35.</p>
				<p>Општи акти Јавног предузећа су Статут, правилници и други акти којима се на општи начин уређују одређена питања.</p>
				<p>Статут је основни општи акт Јавног предузећа.</p>
				<p>Остали општи акти Јавног предузећа не смеју бити у супротности са одредбама закона и Статута.</p>
				<p>Надзорни одбор доноси Статут и одлуке, а Директор доноси правилнике и одлуке које нису у надлежности Надзорног одбора.</p>
				<p class="clan">Члан 36.</p>
				<p>Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг послова Надзорног одбора и Директора; начин на који се у Надзорни одбор именује представник запослених у Јавном предузећу; начин избора и број извршних директора; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.</p>
				<p class="bold">14. Прелазне и завршне одредбе</p>
				<p class="clan">Члан 37.</p>
				<p>Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16) и Законом о водама („Службени гласник РС”, бр. 30/10 и 93/12).</p>
				<p>Јавно предузеће усагласиће Статут и друга општа акта са овом одлуком у року од 90 дана од дана доношења ове одлуке.</p>
				<p class="clan">Члан 38.</p>
				<p>Ову одлуку објавити у „Службеном гласнику Републике Србије”.</p>
				<p class="potpis">05 број 023-10994/2016</p>
				<p class="potpis">У Београду, 17. новембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

