

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 46. ст. 1. и 5. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14, 145/14, 83/18, 31/19 и 37/19 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о изради измена и допуна Просторног плана подручја посебне намене Националног парка „Копаоник”</p>
			<p class="centar">"Службени гласник РС", број 82 од 22. новембра 
			2019.</p>
			<p class="Basic-Paragraph">1. Приступа се изради измена и допуна Просторног плана подручја посебне намене Националног парка „Копаоник” (у даљем тексту: измене и допуне Просторног плана).</p>
			<p class="Basic-Paragraph">2. Оквирна граница измена и допуна Просторног плана обухвата делове територија општина Брус, Рашка и Лепосавић, и то:</p>
			<p class="Basic-Paragraph">1) на територији општине Брус целе катастарске општине: Крива Река, Паљевштица, Ливађе, Гочманци, Кнежево, Равниште, Бозољин и Брзеће;</p>
			<p class="Basic-Paragraph">2) на територији општине Рашка целе катастарске општине: Јошаничка Бања, Црна Глава, Кремиће, Бадањ, Семетеш, Тиоџе, Лисина, Шипачина, Раковац и насељено место Копаоник;</p>
			<p class="Basic-Paragraph">3) на територији општине Лепосавић целе катастарске општине: Гувниште и Бело Брдо.</p>
			<p class="Basic-Paragraph">Оквирна граница обухвата измена и допуна Просторног плана дата је у Прилогу – Графички приказ оквирне границе обухвата измена и допуна Просторног плана, који је одштампан уз ову одлуку и чини њен саставни део.</p>
			<p class="Basic-Paragraph">Коначна граница обухвата измена и допуна Просторног плана биће дефинисана Нацртом измена и допуна Просторног плана.</p>
			<p class="Basic-Paragraph">3. Услови и смернице планских документа вишег реда и развојних стратегија за израду Просторног плана садржани су у:</p>
			<p class="Basic-Paragraph">1) Закону о Просторном плану Републике Србије од 2010. до 2020. године („Службени гласник РС”, број 88/10 – у даљем тексту: Просторни план Републике Србије), којим је подручје Копаоника третирано као високопланинско подручје националног значаја и приоритетно подручје за унапређење и даљи развој туризма;</p>
			<p class="Basic-Paragraph">2) Уредби о утврђивању Регионалног просторног плана за подручје Шумадијског, Поморавског, Рашког и Расинског управног округа („Службени гласник РС”, број 39/14), којом се међу планске приоритете убраја повећање смештајног капацитета на планском подручју и мотивисање приватног сектора за улагање у исти, као и комунално опремање туристичких центара, нарочито планинских;</p>
			<p class="Basic-Paragraph">3) Стратегији развоја туризма Републике Србије за период од 2016. до 2025. године („Службени гласник РС”, број 98/16), којом је подручје Копаоника дефинисано као планина из групе врло тражених регионалних центара зимског туризма и налази се на листи туристичких дестинација где је планирано увођење нових атракција и производа у већ започетим капиталним пројектима;</p>
			<p class="Basic-Paragraph">4) Закону о националним парковима („Службени гласник РС”, бр. 84/15 и 95/18 – др. закон) којим се уређују циљеви, вредности, површина, границе и режими заштите, управљање и одрживо коришћење Националног парка „Копаоник”;</p>
			<p class="Basic-Paragraph">5) Закону о заштити природе („Службени гласник РС”, бр. 36/09, 88/10, 91/10 – исправка, 14/16 и 95/18 – др. закон) којим је између осталог прописано да се планирање, уређење и коришћење простора, природних ресурса, заштићених подручја и подручја еколошке мреже врши на основу акта о проглашењу заштићених подручја.</p>
			<p class="Basic-Paragraph">Израда измена и допуна Просторног плана биће заснована на планској, студијској, техничкој и другој документацији, резултатима досадашњих истраживања и важећим документима у Републици Србији.</p>
			<p class="Basic-Paragraph">4. Планирање, коришћење, уређење и заштита простора заснива се на принципима уређења и коришћења простора утврђеним чланом 3. Закона о планирању и изградњи, и другим важећим прописима Републике Србије.</p>
			<p class="Basic-Paragraph">5. Визија израде измена и допуна Просторног плана представља стварање планског основа за развој туристичког центра прилагођеног савременим захтевима туристичке тражње.</p>
			<p class="Basic-Paragraph">Основни циљ је усклађивање Просторног плана у погледу неопходних измена скијашке и друге инфраструктуре и усклађивање са новонасталим потребама развоја туристичког центра. </p>
			<p class="Basic-Paragraph">6. Концептуални оквир измена и допуна Просторног плана базиран је на обезбеђењу планског основа за директно спровођење дела Просторног плана, као и обезбеђење планског основа за даљу разраду локација на којима је могуће проширење скијашких капацитета, и то:</p>
			<p class="Basic-Paragraph">1) у зони Треске чиме би се постојеће викенд насеље повезало са ски центром;</p>
			<p class="Basic-Paragraph">2) изградња и постављање нових инсталација на локацији Панчић – Дубока чиме би се повећала брзина увођења скијаша у скијалиште и безбедност и боље повезао и активирао источни део скијалишта;</p>
			<p class="Basic-Paragraph">3) планирање нове ски-стазе на локацији Дубока 2;</p>
			<p class="Basic-Paragraph">4) нове инсталације са пратећим стазама на локацији Караман;</p>
			<p class="Basic-Paragraph">5) Црвене баре и Марков камен, локације за проширење комплекса посебне намене за потребе одбране.</p>
			<p class="Basic-Paragraph">Проширење капацитета скијашке инфраструктуре ће се одвијати искључиво на локацијама у III степену заштите.</p>
			<p class="Basic-Paragraph">Измене и допуне Просторног плана ће допринети проширењу туристичке понуде Копаоника и значајном побољшању доступности овог туристичког центра националног и регионалног значаја. Такође, изменама и допунама Просторног плана потребно је предвидети детаљну разраду за планиране намене и за инфраструктурне објекте за потребе одбране, која ће се спроводити у складу са законом, односно са процедурама прописаним Правилником о планирању, изградњи и одржавању објеката инфраструктуре које користе Министарство одбране и Војска Србије („Службени војни лист”, бр. 29/11, 13/17 и 2/19).</p>
			<p class="Basic-Paragraph">  Израдом измена и допуна Просторног плана, створиће се одговарајући плански основ у смислу директног спровођења издавањем локацијских услова у складу са законом.   </p>
			<p class="Basic-Paragraph">7. Рок за израду Нацрта измена и допуна Просторног плана је 12 месеци од дана ступања на снагу ове одлуке. </p>
			<p class="Basic-Paragraph">Измене и допуне Просторног плана се обављају по скраћеном поступку.</p>
			<p class="Basic-Paragraph">8. Средства за израду измена и допуна Просторног плана обезбеђује Јавно предузеће „Скијалишта Србије”. </p>
			<p class="Basic-Paragraph">9. Носилац израде измена и допуна Просторног плана је Министарство грађевинарства, саобраћаја и инфраструктуре. Носилац израде измена и допуна Просторног плана  дужан је да обезбеди прибављање мишљења, услова и сагласности надлежних органа и организација прописаних законом, као и да обезбеди сарадњу и усаглашавање ставова са свим релевантним субјектима планирања.</p>
			<p class="Basic-Paragraph">10. Органи, посебне организације, имаоци јавних овлашћења и друге институције, дужни су да на захтев носиоца израдe измена и допуна Просторног плана, у року утврђеном Законом о планирању и изградњи, доставе услове и све расположиве податке, без накнаде. </p>
			<p class="Basic-Paragraph"> На захтев министарства надлежног за послове просторног планирања и урбанизма, надлежни органи, односно организације уступају постојеће копије топографског и катастарског плана, односно дигиталне записе, односно катастар подземних инсталација, односно ортофото снимке, без накнаде, у року утврђеном Законом о планирању и изградњи.</p>
			<p class="Basic-Paragraph">11. Нацрт измена и допуна Просторног плана биће изложен на јавни увид у трајању од 15 дана у зградама јединица локалних самоуправа које су у обухвату измена и допуна Просторног плана. </p>
			<p class="Basic-Paragraph">12. Одлука о неприступању изради стратешке процене утицаја измена и допуна Просторног плана подручја посебне намене Националног парка „Копаоник” на животну средину („Службени гласник РС”, број 58/19) чини саставни део ове одлуке.</p>
			<p class="Basic-Paragraph">13. Број примерака измена и допуна Просторног плана биће утврђен посебним актом Владе којим се утврђују измене и допуне Просторног плана.</p>
			<p class="Basic-Paragraph">14. Одлука о изради измена и допуна Просторног плана подручја посебне намене Националног парка „Копаоник” се објављује у Централном регистру планских докумената.</p>
			<p class="Basic-Paragraph">15.  Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 350-11543/2019</p>
			<p class="potpis">У Београду, 21. новембра 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
			<p class="clan">ПРИЛОГ </p>
			<p class="Basic-Paragraph">Графички приказ оквирне границе обухвата измена и допуна Просторног плана</p>
			<div>
				<div id="_idContainer000">
					<img src="http://www.pravno-informacioni-sistem.rs/SlGlasnikPortal/slike/Odluka-Kopaonik.png&amp;doctype=reg&amp;abc=cba&amp;eli=true&amp;eliActId=429328&amp;regactid=429328" alt="">
				</div>
			</div>
	</div>

