

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>
<style type="text/css">
.auto-style1 {
	text-align: center;
}
</style>


	<div class="story">
			<p class="Basic-Paragraph">На основу члана 51. став 2. и члана 54. став 2. Закона о високом образовању („Службени гласник РС”, бр. 88/17 и 27/18 – др. закон), члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о оснивању Академије струковних студија Београд</p>
			<p class="auto-style1">"Службени гласник РС", број 36 од 24. маја 
			2019.<o:p></o:p></p>
			<p class="Basic-Paragraph">1. Овом одлуком оснива се високошколска установа под називом: Академија струковних студија Београд (у даљем тексту: Академија) са седиштем у Београду, тако што се врши статусна промена спајања Високе здравствене школе струковних студија у Београду, у Београду, Цара Душана 254 (у даљем тексту: Висока здравствена школа), Високе хотелијерске школе струковних студија, у Београду, Кнеза Вишеслава 70 (у даљем тексту: Висока хотелијерска школа) и Високе туристичке школе струковних студија Београд, у Београду, Булевар Зорана Ђинђића 152а (у даљем тексту: Висока туристичка школа). </p>
			<p class="Basic-Paragraph">2. Седиште Академије је у Београду.</p>
			<p class="Basic-Paragraph">3. Академија је самостална високошколска установа која у обављању делатности обједињује образовни, примењено-истраживачки и стручни рад, као компоненте јединственог процеса високог образовања.</p>
			<p class="Basic-Paragraph">Академија је установа која обавља делатност високог образовања кроз остваривање основних, специјалистичких и мастер струковних студија, из више научних и стручних области у оквиру образовно-научних поља: Друштвено-хуманистичке науке и Медицинске науке.</p>
			<p class="Basic-Paragraph">4. Академија интегрише функције свих организационих јединица и стручних служби у свом саставу и има својство правног лица са свим правима и обавезама у правном промету и према трећим лицима.</p>
			<p class="Basic-Paragraph">5. Академија има орган управљања – савет, орган пословођења – председника, стручне органе и студентски парламент.</p>
			<p class="Basic-Paragraph">Утврђивање органа, поступак избора и разрешења, број чланова колективних органа, надлежност и друга питања у вези са органима Академије, уређују се статутом Академије, у складу са законом.</p>
			<p class="Basic-Paragraph">6. Средства за обављање делатности Академије обезбеђују се из буџета Републике Србије и других извора финансирања, у складу са законом.</p>
			<p class="Basic-Paragraph">7. Орган управљања Академије је Савет.</p>
			<p class="Basic-Paragraph">До избора и конституисања Савета Академије у складу са Законом о високом образовању, статутом и општим актима Академије, његове послове обављаће Привремени савет у саставу:</p>
			<p class="Basic-Paragraph">1) др сци Нада Трифковић, председник;</p>
			<p class="Basic-Paragraph">2) др Златко Ланговић, члан;</p>
			<p class="Basic-Paragraph">3) доц. др Зоран Букумировић, члан;</p>
			<p class="Basic-Paragraph">4) Томислав Момировић, дипломирани правник, члан;</p>
			<p class="Basic-Paragraph">5) Александар Васиљевић, члан.</p>
			<p class="Basic-Paragraph">Именовањем Привременог савета престаје мандат органима управљања Високе здравствене школе, Високе хотелијерске школе и Високе туристичке школе.</p>
			<p class="Basic-Paragraph">8. Привремени савет Академије:</p>
			<p class="Basic-Paragraph">1) донеће статут Академије у року од 30 дана од дана ступања ове одлуке на снагу;</p>
			<p class="Basic-Paragraph">2) донеће годишњи програм рада Академије;</p>
			<p class="Basic-Paragraph">3) донеће опште акте неопходне за обављање делатности и функционисање Академије, у року од 90 дана од дана ступања на снагу ове одлуке;</p>
			<p class="Basic-Paragraph">4) донеће план реорганизације високошколских јединица изван седишта;</p>
			<p class="Basic-Paragraph">5) спровешће анализу пословања;</p>
			<p class="Basic-Paragraph">6) обављаће и друге послове из надлежности Савета утврђене Законом, статутом и другим општим актима.</p>
			<p class="Basic-Paragraph">9. За вршиоца дужности председника Академије именује се проф. др Љиљана Гојковић Букарица.</p>
			<p class="Basic-Paragraph">Именовањем вршиоца дужности председника Академије престаје мандат органима пословођења Високе здравствене школе, Високе хотелијерске школе и Високе туристичке школе.</p>
			<p class="Basic-Paragraph">Вршилац дужности председника Академије обављаће послове органа пословођења: Високе здравствене школе, Високе хотелијерске школе и Високе туристичке школе, до уписа Академије у судски регистар.</p>
			<p class="Basic-Paragraph">10. Вршилац дужности председника подноси захтев за издавање дозволе за рад у року од 60 дана од дана доношења статута Академије.</p>
			<p class="Basic-Paragraph">11. Савет, председник и стручни органи Академије и студентски парламент биће изабрани, односно именовани, у складу са Законом о високом образовању, статутом и општим актима Академије, у року од шест месеци од дана доношења статута.</p>
			<p class="Basic-Paragraph">Именовањем стручних органа и студентског парламента Академије у складу са Законом, статутом и општим актима Академије, престаје мандат стручним органима и студентским парламентима Високе здравствене школе, Високе хотелијерске школе и Високе туристичке школе.</p>
			<p class="Basic-Paragraph">12. Студенти Високе здравствене школе, Високе хотелијерске школе и Високе туристичке школе уписани на студијске програме закључно са школском 2018/2019. годином настављају студије на уписаним студијским програмима према започетом наставном плану и програму, условима и правилима студија, у складу са законом.</p>
			<p class="Basic-Paragraph">13. До добијања дозволе за рад и уписа Академије у судски регистар, Висока здравствена школа, Високе хотелијерска школа и Висока туристичка школа настављају извођење акредитованих студијских програма, у складу са важећом дозволом за рад.</p>
			<p class="Basic-Paragraph">14. До добијања дозволе за рад и уписа Академије у судски регистар, јавне исправе ће се издавати и оверавати сувим жигом Високе здравствене школе, Високе хотелијерске школе и Високе туристичке школе, а потписиваће их вршилац дужности председника Академије.</p>
			<p class="Basic-Paragraph">15. Даном уписа у судски регистар, Академија преузима запослене, имовину, права и обавезе, матичне књиге студената и све друге евиденције Високе здравствене школе, Високе хотелијерске школе и Високе туристичке школе.</p>
			<p class="Basic-Paragraph">16. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 02-02-4976/2019</p>
			<p class="potpis">У Београду, 23. маја 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

