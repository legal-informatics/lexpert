


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу чл. 11, 12. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), члана 6. став 2, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси </p>
				<p class="odluka-zakon">ОДЛУКУ </p>
				<p class="odluka-zakon">о измени оснивачког акта Државне лутрије Србије д.о.о. Београд</p>
				<p class="centar">"Службени гласник РС", број 8 од 3. фебруара 
				2017.</p>
				<p class="centar">&nbsp;</p>
				<p class="bold">1. Уводне одредбе </p>
				<p class="clan">Члан 1. </p>
				<p>Овом одлуком врши се усклађивање оснивачког акта Државне лутрије Србије д.о.о. Београд са одредбама Закона о јавним предузећима („Службени гласник РС”, број 15/16).</p>
				<p class="clan">Члан 2.</p>
				<p>Државна лутрија Србије организована је као једночлано друштво са ограниченом одговорношћу, у складу са Одлуком о оснивању Државне лутрије Србије, као једночланог друштва са ограниченом одговорношћу („Службени гласник РС”, бр. 95/04 и 120/04, у даљем тексту: Друштво).</p>
				<p>Решењем Трговинског суда у Београду бр. XI. Фи. 11930/04 од 29. новембра 2004. године уписано је оснивање предузећа – „Државна лутрија Србије” друштво са ограниченом одговорношћу, Београд, на основу Одлуке о оснивању Државне лутрије Србије као једночланог друштва са ограниченом одговорношћу 05 број 023-5852/2004-02 од 19. августа 2004. године („Службени гласник РС”, број 95/04) и Одлуке о изменама и допунама Одлуке о оснивању Државне лутрије Србије као једночланог друштва са ограниченом одговорношћу 05 број 110-7346/2004 од 5. новембра 2004. године („Службени гласник РС”, број 120/04).</p>
				<p>Решењем Агенције за привредне регистре БД број 6275/2005 од 11. јула 2005. године извршено је превођење привредног субјекта „Државна лутрија Србије” као једночланог друштва са ограниченом одговорношћу у Регистар привредних субјеката, под матичним бројем 17590987.</p>
				<p>Одлуком о изменама оснивачког акта Државне лутрије Србије 05 број 023-3704/2012 од 24. маја 2012. године („Службени гласник РС”, број 55/12) извршено је усклађивање пословања Друштва са одредбама Закона о привредним друштвима&nbsp;(„Службени гласник РС”, бр. 36/11 и 99/11).</p>
				<p class="bold">2. Подаци о Оснивачу</p>
				<p class="clan">Члан 3.</p>
				<p>Оснивач Друштва је Република Србија, за коју на основу законског овлашћења, оснивачка права врши Влада, Београд, Немањина број 11, матични број 07020171 (у даљем тексту: Оснивач).</p>
				<p class="bold">3. Пословно име и седиште Друштва</p>
				<p class="clan">Члан 4.</p>
				<p>Друштво послује под пословним именом: „Државна лутрија Србије” друштво с ограниченом одговорношћу Београд.</p>
				<p>Скраћено пословно име Друштва гласи: „Државна лутрија Србије” д.о.о. Београд.</p>
				<p>Друштво може извршити промену регистрованог пословног имена, уз сагласност Оснивача.</p>
				<p>Промена регистрованог пословног имена уписује се у Регистар привредних субјеката.</p>
				<p class="clan">Члан 5.</p>
				<p>Седиште Друштва је у Београду, Ускочка 4–6.</p>
				<p>Друштво може извршити промену регистрованог седишта, уз сагласност Оснивача.</p>
				<p>Промена регистрованог седишта уписује се у Регистар привредних субјеката.</p>
				<p class="bold">4. Услови и начин задуживања Друштва</p>
				<p class="clan">Члан 6.</p>
				<p>Друштвo може да се задужује под условима који су предвиђени законом којим се уређује јавни дуг.</p>
				<p class="bold">5. Заступање Друштва</p>
				<p class="clan">Члан 7.</p>
				<p>У правном промету са трећим лицима Друштво иступа у своје име и за свој рачун, а преко законског заступника и овлашћених пуномоћника.</p>
				<p>За обавезе према трећим лицима настале у пословању Друштва, Друштво одговара својом целокупном имовином.</p>
				<p>Оснивач као једини члан Друштва не одговара својом имовином за обавезе Друштва, осим до износа евентуално уписаног, а неунетог улога у основни капитал Друштва, као и у другим случајевима предвиђеним законом.</p>
				<p class="bold">6. Делатност Друштва</p>
				<p class="clan">Члан 8.</p>
				<p>Претежна делатност Друштва је:</p>
				<p>– Шифра делатности: 92.00, </p>
				<p>– Назив делатности: Коцкање и клађење, која по одредбама Уредбе о класификацији делатности („Службени гласник РС”, број 54/10) обухвата: продају листића лутрије (лозова и слично), експлоатацију аутомата за игре на срећу, активности у вези са одржавањем виртуелних коцкарских веб сајтова, клађење и друге сличне активности, клађење изван терена на којима се одвијају догађаји у вези с чијим се исходима спроводи клађење, рад казина, укључујући и рад казина на пловним објектима, односно приређивање игара на срећу у свему у складу са Законом о играма на срећу („Службени гласник РС”, бр. 88/11 и 93/12 – др. закон).</p>
				<p>Законом о играма на срећу је прописано да приређивање игара на срећу представља делатност од општег интереса за Републику Србију.</p>
				<p>Друштво може обављати и друге делатности утврђене Уредбом о класификацији делатности, укључујући и спољнотрговинску делатност у складу са законом.</p>
				<p>Друштво послује, односно закључује правне послове и предузима правне и фактичке радње у правном промету у оквиру своје регистроване делатности.</p>
				<p class="clan">Члан 9.</p>
				<p>Друштво може извршити промену или допуну претежне делатности, уз сагласност Оснивача.</p>
				<p>Промена претежне делатности уписује се у Регистар привредних субјеката.</p>
				<p class="clan">Члан 10.</p>
				<p>Друштво може уз претходну сагласност Оснивача и у складу са начином и условима које пропише Влада, за приређивање одређених класичних игара на срећу, у складу са Законом о играма на срећу, уговором ангажовати одређена правна лица – оператере. </p>
				<p>Друштво може уз претходну сагласност Оснивача приређивати класичне игре на срећу у сарадњи са иностраним организацијама за приређивање игара на срећу, на које је страна држава пренела право приређивања игара на срећу, а у свему у складу са Законом о играма на срећу. </p>
				<p class="bold">7. Права, обавезе и одговорности Оснивача према Друштву и Друштва према Оснивачу </p>
				<p class="clan">Члан 11.</p>
				<p>Оснивач даје сагласност на следеће акте Друштва:</p>
				<p>1) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>2) о располагању (прибављање и отуђење) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених овом одлуком;</p>
				<p>3) о улагању капитала;</p>
				<p>4) о статусним променама;</p>
				<p>5) акт о процени вредности капитала, као и на програм и одлуку о својинској трансформацији;</p>
				<p>6) друге одлуке, у складу са законом којим се одређује обављање делатности од општег интереса и овом одлуком.</p>
				<p>На акте којима се одлучује о статусним променама и улагању капитала Оснивач даје претходну сагласност.</p>
				<p class="clan">Члан 12.</p>
				<p>У случају поремећаја у пословању Друштва, Оснивач предузима мере којима се обезбеђују услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:</p>
				<p>1) промену унутрашње организације;</p>
				<p>2) разрешење органа које именује и именовање привремених органа;</p>
				<p>3) ограничење у погледу права располагања појединим средствима у јавној својини;</p>
				<p>4) друге мере одређене законом којим се одређују делатности од општег интереса и оснивачким актом.</p>
				<p>За време ратног стања или непосредне ратне опасности Оснивач може у Друштву утврдити организацију за извршавање послова од стратешког значаја за Републику Србију.</p>
				<p class="clan">Члан 13. </p>
				<p>Забрањено је коришћење имовине, активности, имена и визуелног идентитета Друштва у свим активностима везаним за политичке странке и изборне кампање, као и свака друга употреба Друштва у политичке сврхе. </p>
				<p>Друштво које нема конкуренцију на тржишту у делатности од општег интереса, не може се оглашавати без сагласности Оснивача.</p>
				<p class="clan">Члан 14.</p>
				<p>У случају да у Друштву нису обезбеђени услови за остваривање редовног процеса рада услед више силе, министарство надлежно за област којој припада делатност Друштва, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњиве последице, поступа у складу са законом.</p>
				<p class="italik">План пословања са програмом приређивања игара на срећу</p>
				<p class="clan">Члан 15.</p>
				<p>За сваку календарску годину, Друштво је дужно да донесе годишњи план пословања са програмом приређивања игара на срећу и финансијски план за реализацију програма приређивања игара на срећу, у складу са елементима које прописује законом којим се уређује правни положај јавних предузећа и других облика организовања који обављају делатност од општег интереса.</p>
				<p>Годишњи план пословања са програмом приређивања игара на срећу и финансијски план за реализацију програма приређивања игара на срећу доставља се Оснивачу, најкасније до 1. децембра текуће године за наредну годину.</p>
				<p>Годишњи план пословања са програмом приређивања игара на срећу и финансијски план за реализацију програма приређивања игара на срећу сматра се донетим када на њега сагласност да Оснивач.</p>
				<p>Измене и допуне годишњег плана пословања са програмом приређивања игара на срећу и финансијски план за реализацију програма приређивања игара на срећу могу се вршити искључиво из стратешких и државних интереса или уколико се битно промене околности у којима Друштво послује.</p>
				<p class="clan">Члан 16.</p>
				<p>Уколико у Друштву, до почетка календарске године није донет годишњи план пословања са програмом приређивања игара на срећу и финансијски план за реализацију програма приређивања игара на срећу, до доношења тог плана, зараде се обрачунавају и исплаћују на начин и под условима утврђеним годишњим планом пословања са програмом приређивања игара на срећу за претходну годину.</p>
				<p class="clan">Члан 17.</p>
				<p>Друштво је дужно да министарству надлежном за послове привреде доставља тромесечне извештаје о реализацији годишњег плана пословања са програмом приређивања игара на срећу, на обрасцима прописаним од стране министра надлежног за послове привреде.</p>
				<p>Извештај из става 1. овог члана се доставља у року од тридесет дана од дана истека тромесечја.</p>
				<p class="clan">Члан 18.</p>
				<p>Друштво мора имати извршену ревизију финансијских извештаја од стране овлашћеног ревизора.</p>
				<p>Финансијски извештај са извештајем овлашћеног ревизора Друштво доставља Оснивачу, ради информисања.</p>
				<p class="clan">Члан 19.</p>
				<p>Друштво је дужно да пре исплате зарада овери образац за контролу обрачуна и исплате зарада.</p>
				<p>Уколико Друштво не спроводи усвојен годишњи план пословања са програмом приређивања игара на срећу и финансијски план за реализацију програма приређивања игара на срећу у делу који се односи на зараде или запошљавање, министарство надлежно за послове финансија и министарство надлежно за послове рада и запошљавања неће извршити оверу обрасца за контролу обрачуна и исплате зарада.</p>
				<p class="bold">8. Основни капитал Друштва</p>
				<p class="clan">Члан 20.</p>
				<p>Укупан уписани новчани део основног капитала Друштва износи 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара). </p>
				<p>Укупан уплаћени новчани део основног капитала Друштва износи 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара) и то: 39.000.000,00 динара (словима: тридесет девет милиона и 00/100 динара) уплаћено дана 16. новембра 2004. године и 39.844.893,36 динара (словима: тридесет девет милиона осамсто четрдесет четири хиљаде осамсто деведесет три и 36/100 динара) уплаћено дана 15. марта 2005. године. </p>
				<p>Друштво нема уписан ни унет неновчани капитал.</p>
				<p class="clan">Члан 21.</p>
				<p>Оснивач Друштва као његов једини члан је Република Србија са уписаним новчаним улогом од 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара) и уплаћеним новчаним улогом од 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара), а што чини 100% удела у укупном капиталу Друштва.</p>
				<p>Оснивач може располагати својим уделом на начин и под условима утврђеним законом.</p>
				<p class="bold">9. Имовина Друштва и имовина која се не може отуђити </p>
				<p class="clan">Члан 22.</p>
				<p>Имовину Друштва чине право својине на покретним и непокретним стварима, новчана средства, хартије од вредности и друга имовинска права која су пренета у својину Друштва у складу са законом, укључујући и право коришћења на стварима у јавној својини.</p>
				<p>Друштво не може да отуђи средства која се налазе у његовој имовини, на којима Друштво не може да стекне својину.</p>
				<p>Друштво управља и располаже својом имовином у складу са законом и овом одлуком.</p>
				<p class="bold">10. Услови и начин утврђивања и распоређивања добити и начин покрића губитака и сношење ризика</p>
				<p class="clan">Члан 23.</p>
				<p>Оснивач као једини члан Друштва има право на исплату добити, у складу са законом.</p>
				<p>Резултати пословања Друштва исказују се у финансијским извештајима у складу са законом.</p>
				<p>Финансијски извештај за сваку пословну годину Скупштина усваја, утврђује резултат пословања, односно добит или губитак за исту пословну годину и врши расподелу добити, односно утврђује начин покрића губитака у складу са законом. </p>
				<p>Одлуку о расподели добити Друштва доноси Скупштина, уз сагласност Оснивача и њоме се одређује део средстава који се уплаћује у буџет Републике Србије, у складу са законом. </p>
				<p>Друштво је дужно да део остварене добити уплати у буџет Републике Србије, по завршном рачуну за претходну годину.</p>
				<p class="bold">11. Органи Друштва и њихова надлежност </p>
				<p class="clan">Члан 24.</p>
				<p>Управљање Друштвом је организовано као једнодомно.</p>
				<p>Органи Друштва су Скупштина и Директор.</p>
				<p>Овлашћења и делокруг рада органа Друштва утврђују се овом одлуком, а у складу са законом којим се уређује правни положај привредних друштава и законом којим се уређује правни положај јавних предузећа и других облика организовања који обављају делатност од општег интереса.</p>
				<p class="italik">а) Скупштина </p>
				<p class="clan">Члан 25.</p>
				<p>Функцију Скупштине Друштва врши Оснивач као једини члан Друштва, преко овлашћених представника, у складу са законом и овом одлуком.</p>
				<p>Скупштина Друштва има најмање три овлашћена представника Оснивача, од којих је један председник.</p>
				<p>Овлашћене представнике у Скупштини именује Оснивач на период од четири године. </p>
				<p class="clan">Члан 26.</p>
				<p>За овлашћене представнике Оснивача у Скупштини именују се лица која испуњавају услове прописане законом којим се уређује правни положај јавних предузећа. </p>
				<p>Овлашћени представници Оснивача у Скупштини дужни су да се додатно усавршавају у области корпоративног управљања.</p>
				<p>Овлашћени представници Оснивача у Скупштини имају право на одговарајућу накнаду за рад у Скупштини, у складу са законом којим се уређује правни положај јавних предузећа.</p>
				<p class="clan">Члан 27.</p>
				<p>Мандат овлашћеним представницима Оснивача у Скупштини престаје на начин и под условима предвиђеним законом којим се уређује правни положај јавних предузећа.</p>
				<p>Овлашћени представници Оснивача у Скупштини разрешавају се пре истека периода на који су именовани уколико:</p>
				<p>1) Друштво не достави годишњи план пословања са програмом приређивања игара на срећу и финансијски план за реализацију програма приређивања игара на срећу у роковима прописаним Законом о јавним предузећима;</p>
				<p>2) Скупштина пропусти да предузме неопходне мере пред надлежним органима у случају постојања основане сумње да одговорно лице Друштва делује на штету Друштва несавесним понашањем или на други начин;</p>
				<p>3) се утврди да делују на штету Друштва несавесним понашањем или на други начин;</p>
				<p>4) у току трајања мандата буду осуђени на условну или безусловну казну затвора.</p>
				<p>Овлашћени представници Оснивача у Скупштини којима је престао мандат, дужни су да врше своје дужности до именовања нове Скупштине, односно нових овлашћених представника Оснивача у Скупштини, а најдуже шест месеци.</p>
				<p class="clan">Члан 28.</p>
				<p>Скупштина Друштва:</p>
				<p>1) предлаже Оснивачу измене оснивачког акта;</p>
				<p>2) доноси дугорочни и средњорочни план пословне стратегије и развоја и одговорна је за њихово спровођење;</p>
				<p>3) доноси годишњи план пословања са програмом приређивања игара на срећу и финансијски план за реализацију програма приређивања игара на срећу, усклађен са дугорочним и средњорочним планом пословне стратегије и развоја;</p>
				<p>4) усваја извештај о степену реализације годишњег плана пословања са програмом приређивања игара на срећу;</p>
				<p>5) усваја тромесечни извештај о степену усклађености планираних и реализованих активности годишњег плана пословања са програмом приређивања игара на срећу; </p>
				<p>6) усваја финансијске извештаје, као и извештаје ревизора ако су финансијски извештаји били предмет ревизије;</p>
				<p>7) надзире рад Директора, усваја извештаје Директора о пословању;</p>
				<p>8) одлучује о повећању и смањењу основног капитала Друштва;</p>
				<p>9) одлучује о расподели добити и начину покрића губитака;</p>
				<p>10) у случају потребе даје Директору смернице за остваривање пословне политике;</p>
				<p>11) одлучује о статусним променама и улагању капитала;</p>
				<p>12) даје сагласност на стицање, продају, давање у закуп, залагање или друго располагање имовином велике вредности Друштва, односно доноси инвестиционе одлуке велике вредности у смислу члана 470. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15);</p>
				<p>13) доноси пословник о свом раду;</p>
				<p>14) закључује уговоре о раду са Директором, у складу са законом којим се уређују радни односи; </p>
				<p>15) предлаже Оснивачу доношење одлуке о промени правне форме Друштва; </p>
				<p>16) врши друге послове и одлучује о другим питањима у складу са законом и овом одлуком.</p>
				<p>Скупштина не може пренети право одлучивања о питањима из своје надлежности на Директора или друго лице у Друштву.</p>
				<p>Одлуке из става 1. тач. 2), 3), 8) и 9) овог члана Скупштина доноси уз сагласност Оснивача.</p>
				<p>Одлуке из става 1. тачка 11) овог члана Скупштина доноси уз претходну сагласност Оснивача.</p>
				<p class="italik">б) Директор</p>
				<p class="clan">Члан 29.</p>
				<p>Директора именује Оснивач на период од четири године, на основу спроведеног јавног конкурса у складу са законом којим се уређује правни положај јавних предузећа.</p>
				<p>За директора може бити именовано лице које испуњава услове предвиђене законом којим се уређује правни положај јавних предузећа.</p>
				<p>Мандат директора престаје истеком периода на који је именован, оставком или разрешењем, под условима и на начин одређен законом којим се уређује правни положај јавних предузећа.</p>
				<p>Директора разрешава Оснивач под условима и на начин одређен законом којим се уређује правни положај јавних предузећа.</p>
				<p>Директор Друштва је функционер који обавља јавну функцију.</p>
				<p>Директор Друштва не може имати заменика.</p>
				<p class="clan">Члан 30.</p>
				<p>Директор Друштва има право на зараду, а може имати право и на стимулацију.</p>
				<p>Акт о исплати стимулације директора доноси Скупштина, уз сагласност Оснивача.</p>
				<p class="clan">Члан 31.</p>
				<p>Директор:</p>
				<p>1) представља и заступа Друштво и утврђује и спроводи утврђену пословну политику Друштва у складу са законом и овом одлуком;</p>
				<p>2) води пословање Друштва;</p>
				<p>3) организује и руководи процесом рада;</p>
				<p>4) стара се о законитости пословања Друштва и одговоран је за законитост пословања Друштва;</p>
				<p>5) предлаже Скупштини финансијске извештаје и извештај о пословању Друштва и одговоран је за њихово спровођење;</p>
				<p>6) предлаже Скупштини дугорочни и средњорочни план пословне стратегије и развоја и одговоран је за њихово спровођење;</p>
				<p>7) извршава одлуке Скупштине;</p>
				<p>8) предлаже Скупштини годишњи, односно трогодишњи план пословања са програмом приређивања игара на срећу и финансијски план за реализацију програма приређивања игара на срећу и одговоран је за његово спровођење;</p>
				<p>9) предлаже Скупштини тромесечни извештај о степену усклађености планираних и реализованих активности годишњег плана пословања са програмом приређивања игара на срећу;</p>
				<p>10) предлаже Скупштини извештај о степену реализације годишњег плана пословања са програмом приређивања игара на срећу;</p>
				<p>11) именује овлашћеног ревизора ради вршења ревизије финансијских извештаја Друштва, у складу са поступком прописаним законом којим се уређују јавне набавке;</p>
				<p>12) доноси инвестиционе одлуке које нису у надлежности Скупштине;</p>
				<p>13) доноси опште акте Друштва, осим измена оснивачког акта, који може предложити Скупштини;</p>
				<p>14) утврђује правила игара на срећу и доноси појединачне одлуке у домену приређивања игара на срећу у складу са утврђеним правилима;</p>
				<p>15) доноси и спроводи одлуке о давању прокуре, уз претходну сагласност Скупштине;</p>
				<p>16) доноси акт о организацији и систематизацији послова;</p>
				<p>17) врши и друге послове у складу са законом и овом одлуком.</p>
				<p class="clan">Члан 32.</p>
				<p>Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења. </p>
				<p>Оставка се у писаној форми подноси органу надлежном за именовање директора Друштва. </p>
				<p>Предлог за разрешење директора Друштва подноси министарство надлежно за послове привреде (у даљем тексту: министарство). </p>
				<p>Предлог за разрешење директора Друштва може поднети и Скупштина, преко министарства. </p>
				<p>Предлог за разрешење директора мора бити образложен, са прецизно наведеним разлозима због којих се предлаже разрешење и доставља се директору који има право да се у року од 20 дана изјасни о разлозима због којих се предлаже разрешење. </p>
				<p>Пошто директору пружи прилику да се изјасни о постојању разлога за разрешење и утврди потребне чињенице, министарство предлаже Оснивачу доношење одговарајућег решења. </p>
				<p>На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.</p>
				<p class="clan">Члан 33.</p>
				<p>Директор се разрешава пре истека периода на који је именован уколико:</p>
				<p>1) у току трајања мандата престане да испуњава услове за директора прописане Законом о јавним предузећима;</p>
				<p>2) Друштво не достави годишњи план пословања са програмом приређивања игара на срећу и финансијски план за реализацију програма приређивања игара на срећу у роковима прописаним Законом о јавним предузећима;</p>
				<p>3) се утврди да је, због нестручног, несавесног обављања дужности и поступања супротног пажњи доброг привредника и пропуста у доношењу и извршавању одлука и организовању послова у Друштву, дошло до знатног одступања од остваривања основног циља пословања Друштва, односно од плана пословања Друштва;</p>
				<p>4) се утврди да делује на штету Друштва кршењем директорских дужности, несавесним понашањем или на други начин;</p>
				<p>5) извештај овлашћеног ревизора на годишњи финансијски план буде негативан;</p>
				<p>6) у току трајања мандата буде правоснажно осуђен на условну или безусловну казну затвора;</p>
				<p>7) у другим случајевима прописаним законом.</p>
				<p class="clan">Члан 34.</p>
				<p>Директор може бити разрешен пре истека периода на који је именован уколико:</p>
				<p>1) Друштво не достави тромесечни извештај у року прописаном Законом о јавним предузећима;</p>
				<p>2) Друштво не испуни планиране активности из годишњег плана пословања са програмом приређивања игара на срећу;</p>
				<p>3) Друштво утроши средства за одређене намене изнад висине утврђене планом пословања са програмом приређивања игара на срећу за те намене, пре прибављања сагласности на измене и допуне годишњег плана пословања са програмом приређивања игара на срећу;</p>
				<p>4) Друштво не спроводи усвојен годишњи план пословања са програмом приређивања игара на срећу, у делу који се односи на зараде и запошљавање из Закона о јавним предузећима;</p>
				<p>5) Друштво врши исплату зарада без овере обрасца за контролу обрачуна и исплате зарада;</p>
				<p>6) не примени рачуноводствене стандарде у припреми финансијских извештаја;</p>
				<p>7) Друштво не поступи по препорукама из извештаја овлашћеног ревизора;</p>
				<p>8) не извршава одлуке Скупштине;</p>
				<p>9) у другим случајевима прописаним законом.</p>
				<p class="clan">Члан 35.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа и других облика организовања који обављају делатност од општег интереса.</p>
				<p class="clan">Вршилац дужности директора</p>
				<p class="clan">Члан 36.</p>
				<p>Вршилац дужности директора Друштва може се именовати у случајевима, на период и под условима који су предвиђени законом којим се уређује правни положај јавних предузећа.</p>
				<p>Вршилац дужности директора има сва права, обавезе и овлашћења која има директор Друштва. </p>
				<p class="bold">12. Сукоб интереса</p>
				<p class="clan">Члан 37.</p>
				<p>Именована лица не смеју бити у сукобу интереса, у смислу закона којим се уређује спречавање сукоба интереса. </p>
				<p class="bold">13. Промена правне форме Друштва</p>
				<p class="clan">Члан 38.</p>
				<p>Оснивач одлучује о промени правне форме Друштва.</p>
				<p class="bold">14. Престанак Друштва</p>
				<p class="clan">Члан 39.</p>
				<p>Друштво је основано на неодређено време.</p>
				<p>Друштво престаје да постоји брисањем из Регистра привредних субјеката у случајевима предвиђеним законом и у складу са одлуком Оснивача.</p>
				<p class="bold">15. Јавност у раду</p>
				<p class="clan">Члан 40.</p>
				<p>Друштво је дужно да на својој интернет страници објави: </p>
				<p>1) радне биографије овлашћених представника Оснивача у Скупштини и директора;</p>
				<p>2) организациону структуру;</p>
				<p>3) годишњи план пословања са програмом приређивања игара на срећу и финансијски план за реализацију програма приређивања игара на срећу, као и све његове измене и допуне, односно извод из тог програма ако Друштво има конкуренцију на тржишту;</p>
				<p>4) тромесечне извештаје о реализацији годишњег плана пословања са програмом приређивања игара на срећу;</p>
				<p>5) годишњи финансијски извештај са мишљењем овлашћеног ревизора;</p>
				<p>6) друге информације од значаја за јавност.</p>
				<p class="bold">16. Остваривање права на штрајк</p>
				<p class="clan">Члан 41.</p>
				<p>У Друштву се право на штрајк остварује у складу са законом.</p>
				<p class="bold">17. Заштита животне средине</p>
				<p class="clan">Члан 42.</p>
				<p>Друштво је дужно да примењује све законе и друге прописе којима се уређује заштита животне средине.</p>
				<p class="bold">18. Општи акти Друштва</p>
				<p class="clan">Члан 43.</p>
				<p>Општи акти Друштва су оснивачки акт и други општи акти утврђени законом и као такви не смеју бити у супротности са законом. </p>
				<p class="bold">19. Прелазне и завршне одредбе</p>
				<p class="clan">Члан 44.</p>
				<p>Измене ове одлуке врше се у писаној форми, одлуком Оснивача, која се објављује у „Службеном гласнику Републике Србије” и региструју се у Регистру привредних субјеката, у складу са законом.</p>
				<p>Законски заступник Друштва је у обавези да након сваке измене оснивачког акта, сачини и потпише пречишћени текст истог, који се региструје у Регистру привредних субјеката.</p>
				<p class="clan">Члан 45.</p>
				<p>Друштво наставља са радом у складу са Законом о играма на срећу („Службени гласник РС”, бр. 88/11 и 93/12 – др. закон), Законом о јавним предузећима („Службени гласник РС”, број 15/16), Законом о привредним друштвима („Службени гласник РС”, бр. 36/11, 99/11, 83/14 – др. закон и 5/15) и овом одлуком.</p>
				<p>Друштво ће усагласити своја општа акта са овом одлуком у року од 90 дана од дана доношења ове одлуке.</p>
				<p class="clan">Члан 46. </p>
				<p>Ову одлуку објавити у „Службеном гласнику Републике Србије”.</p>
				<p class="potpis">05 број 023-654/2017</p>
				<p class="potpis">У Београду, 31. јануара 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

