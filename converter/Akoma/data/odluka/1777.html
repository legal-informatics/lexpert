

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 54. став 5. и члана 55. став 10. Закона о заштити података о личности („Службени гласник РС”, број 87/18) и члана 33. став 5. Закона о слободном приступу информацијама од јавног значаја („Службени гласник РС”, бр. 120/04, 54/07, 104/09 и 36/10), </p>
			<p class="Basic-Paragraph">Повереник за информације од јавног значаја и заштиту података о личности доноси</p>
			<p class="odluka-zakon">ОДЛУКУ</p>
			<p class="odluka-zakon">о листи врста радњи обраде података о личности за које се мора извршити процена утицаја на заштиту података о личности и тражити мишљење Повереника за информације од јавног значаја и заштиту података о личности</p>
			<p class="centar">"Службени гласник РС", број 45 од 21. јуна 2019.</p>
			<p class="Basic-Paragraph">1. Овом одлуком утврђује се листа радњи обраде података о личности за које руковалац, пре него што започне са обрадом, мора извршити процену утицаја на заштиту података о личности и тражити мишљење Повереника за информације од јавног значаја и заштиту података о личности.</p>
			<p class="Basic-Paragraph">2. Процена утицаја на заштиту података о личности из тачке 1. ове одлуке врши се у случају:</p>
			<p class="Basic-Paragraph">1) систематске и свеобухватне процене стања и особина физичког лица која се врши помоћу аутоматизоване обраде података о личности, укључујући и профилисање, на основу које се доносе одлуке од значаја за правни положај појединца или на сличан начин значајно утичу на њега;&nbsp;</p>
			<p class="Basic-Paragraph">2) обраде посебних врста података о личности, односно података којима се открива расно или етничко порекло, политичко мишљење, верско или филозофско уверење или чланство у синдикату, као и обраде генетских података, биометријских података у циљу јединствене идентификације лица, података о здравственом стању или података о сексуалном животу или сексуалној оријентацији физичког лица или података о личности у вези са кривичним пресудама и кажњивим делима и мерама безбедности, у великом обиму;&nbsp;</p>
			<p class="Basic-Paragraph">3) систематског надзора над јавно доступним површинама у великој мери;</p>
			<p class="Basic-Paragraph">4) обраде података о личности деце и малолетника у сврху профилисања, аутоматизованог одлучивања или за маркетиншке сврхе;</p>
			<p class="Basic-Paragraph">5) употребе нових технологија или технолошких решења за обраду података о личности или са могућношћу обраде података о личности који служе за анализу или предвиђање економске ситуације, здравља, склоности или интересовања, поузданости или понашања, локације или кретања физичких лица;</p>
			<p class="Basic-Paragraph">6) обраде података о личности на начин који укључује праћење локације или понашања појединца у случају системске обраде података о комуникацији насталих употребом телефона, интернета или других средстава комуникације;</p>
			<p class="Basic-Paragraph">7) обраде биометријских података у циљу јединствене идентификације запослених  од стране послодавца и у другим случајевима обраде података о личности запослених од стране послодавца употребом апликација или система за праћење њиховог рада, кретања, комуникације и сл.;</p>
			<p class="Basic-Paragraph">8) обраде података о личности укрштањем, повезивањем или провером подударности из више извора;</p>
			<p class="Basic-Paragraph">9) обраде посебних врста података о личности у сврху профилисања или аутоматизованог одлучивања.</p>
			<p class="Basic-Paragraph">3. Осим у случајевима из тачке 2. ове одлуке руковалац је обавезан да изврши процену утицаја на заштиту података о личности и у другим случајевима ако је вероватно да ће нека врста обраде, посебно употребом нових технологија и узимајући у обзир природу, обим, околности и сврху обраде, проузроковати висок ризик за права и слободе физичких лица.</p>
			<p class="Basic-Paragraph">4. После извршене процене утицаја на заштиту података о личности, руковалац је обавезан да, пре него што започне са обрадом података о личности, Поверенику за информације од јавног значаја и заштиту података о личности  поднесе захтев за давање мишљења.</p>
			<p class="Basic-Paragraph">5. За захтев за давање мишљења из тачке 4. ове одлуке плаћа се републичка административна такса у складу са законом.</p>
			<p class="Basic-Paragraph">6. Ову одлуку објавити у „Службеном гласнику Републике Србије” и на интернет страници www.poverenik.rs. </p>
			<p class="Basic-Paragraph">7. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од дана примене Закона о заштити података о личности („Службени гласник РС”, број 87/18).</p>
			<p class="potpis">Број 021-00-14/2019-04</p>
			<p class="potpis">У Београду, 19. јуна 2019. године</p>
			<p class="potpis">Заменица Повереника,</p>
			<p class="potpis"><span class="bold">Станојла Мандић, </span>с.р.</p>
	</div>

