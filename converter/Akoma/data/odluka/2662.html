


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 23. став 2. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">ОДЛУКУ </p>
				<p class="naslov">о критеријумима и мерилима за утврђивање висине накнаде за рад у надзорним одборима јавних предузећа </p>
				<p class="centar">"Службени гласник РС", број 102 од 20. 
				децембра 2016.</p>
				<p> </p>
				<p>1. Овом одлуком одређују се критеријуми и мерила за утврђивање висине накнаде за рад председника и чланова надзорног одбора јавног предузећа, чији је оснивач Република Србија, аутономна покрајина или јединица локалне самоуправе, као и представника оснивача у скупштини друштава капитала из члана 3. став 2. тач. 1) и 2) Закона о јавним предузећима (у даљем тексту: јавно предузеће). </p>
				<p>2. Износ нето накнаде за рад председника и чланова у надзорном одбору јавног предузећа (у даљем тексту: накнада), не може бити виша од просечне зараде по запосленом без пореза и доприноса која је исплаћена у Републици Србији у септембру месецу у години која претходи календарској години, за годину за коју се одређује висина накнаде.</p>
				<p>Накнада председника надзорног одбора јавног предузећа не може бити виша од износа из става 1. ове тачке, увећаног за 20%.</p>
				<p>3. У оквиру критеријума из тачке 2. ове одлуке, мерила за одређивање накнаде су:</p>
				<p>1) испуњеност задатака и послова надзорног одбора/скупштине, у складу са законом и другим актима;</p>
				<p>2) финансијско стање јавног предузећа.</p>
				<p>4. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">05 број 121-11800/2016</p>
				<p class="potpis">У Београду, 15. децембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

