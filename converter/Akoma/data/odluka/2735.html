


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу чл. 11. и 591. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15) и члана 13. став 1. тачка 11) Одлуке о изменама и допунама оснивачког акта Друштвеног предузећа Пољопривредна станица „Крагујевац” („Службени гласник РС”, бр. 9/09, 21/09 и 12/11), </p>
				<p>Скупштина „Пољопривредне стручне службе Крагујевац” д.о.о. на седници од 19. септембра 2016. године, доноси</p>
				<p class="odluka-zakon">ОДЛУКУ</p>
				<p class="odluka-zakon">о изменама Оснивачког акта „Пољопривредне стручне службе Крагујевац” д.о.о.</p>
				<p class="centar">"Службени гласник РС", број 95 од 30. новембра 
				2016.</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>„Пољопривредна стручна служба Крагујевац”, друштво с ограниченом одговорношћу, Крагујевац (у даљем тексту: Друштво) организовано је као једночлано друштво с ограниченом одговорношћу, које послује у складу са прописима којима се уређује правни положај привредних друштава Одлуком о изменама и допунама оснивачког акта Душтвеног предузећа Пољопривредна станица „Крагујевац” („Службени гласник РС”, бр. 9/09, 21/09 и 12/11). </p>
				<p class="clan">Члан 2.</p>
				<p>Решењем Народног одбора среза Крагујевац, број 12859 од 23. децембра 1955. године основана је станица за заштиту биља, а Решењем Народног одбора општине Крагујевац број 02-22409 од 30. октобра 1958. године регистрована као пољопривредна станица у Крагујевцу – установа за самостално финансирање. </p>
				<p>Решењем Окружног привредног суда у Крагујевцу Фи. број 471/80 од 17. новембра 1980. године, Фи. број 68/86 од 7. марта 1986. године, Фи. број 570/89 од 21. децембра 1989. године, Фи. број 5202/92 од 20. октобра 1992. године и Фи. број 808/2000 од 30. јула 2000. године уписане су статусне промене овог правног субјекта од оснивања.</p>
				<p>На основу Закона о регистрацији привредних субјеката Решењем Агенције за привредне регистре БД 60999/2005 од 13. јула 2005. године, којим се региструје превођење привредног субјекта у Регистар привредних субјеката, извршена је регистрација Друштвено предузеће пољопривредна станица „Крагујевац” Крагујевац, Цара Лазара број 15 у Агенцији за привредне регистре.</p>
				<p>На основу Закључка Владе 05 број 46-8480/2007 од 13. децембра 2008. године којим је утврђен удео државног капитала од 100% у Друштвено предузеће пољопривредна станица „Крагујевац”, Крагујевац, Републичка дирекција за имовину Републике Србије и Друштвено предузеће Пољопривредна станица „Крагујевац”, Крагујевац закључили су Споразум о уделу државне својине у средствима која користи Друштвено предузеће пољопривредна станица „Крагујевац”, Крагујевац, број 46-362/2007-04 од 16. јануара 2008. године којим је Република Србија преузела оснивачка и управљачка права сразмерно уделу државног капитала. </p>
				<p>На основу члана 21. Статута Пољопривредне стручне службе „Крагујевац”, д.о.о. Крагујевац вршилац дужности директора донео је Одлуку о промени назива Пољопривредне стручне службе „Крагујевац”, д.о.о. Крагујевац, број 01/363 од 18. августа 2010. године на коју је Министарство пољопривреде, шумарства и водопривреде дало сагласност актом број 21-02-0035/2/2010-03 од 30. септембра 2010. године.</p>
				<p>Агенција за привредне регистре донела је решење број 126850/2010 од 15. новембра 2010. године и закључак број 134439/2010 од 29. новембра 2010. године, на основу којих је у Регистру привредних субјеката регистрована промена података код Пољопривредне стручне службе „Крагујевац”, друштво с ограниченом одговорношћу, Крагујевац, и то промена пословног имена, тако што је избрисано пословно име Пољопривредна стручна служба „Крагујевац”, а уписано пословно име Пољопривредна саветодавна и стручна служба „Крагујевац”, и промена пуног пословног имена, тако што је избрисано пуно пословно име Пољопривредна стручна служба „Крагујевац”, д.о.о. Крагујевац, Цара Лазара 15, а уписано пуно пословно име Пољопривредна саветодавна и стручна служба „Крагујевац”, д.о.о. Крагујевац, Цара Лазара 15.</p>
				<p>Чланом 13. став 1. тачка 11) Одлуке о изменама и допунама оснивачког акта Друштвеног предузећа Пољопривредна станица „Крагујевац” („Службени гласник РС”, бр. 9/09, 21/09 и 12/11) прописано је да, између осталог, Скупштина Друштва одлучује о измени оснивачког акта. </p>
				<p class="clan">Члан 3.</p>
				<p>Друштво послује средствима у државној својини.</p>
				<p>Друштво има својство правног лица.</p>
				<p>Друштво у правном промету са трећим лицима има сва овлашћења и иступа у своје име и за свој рачун.</p>
				<p class="clan">II. ПОСЛОВНО ИМЕ И СЕДИШТЕ</p>
				<p class="clan">Члан 4.</p>
				<p>Друштво послује по следећим пословним именом: „Пољопривредна саветодавна и стручна служба Крагујевац” друштво с ограниченом одговорношћу, Крагујевац.</p>
				<p>Скраћено пословно име Друштва је: „ПССС Крагујевац” д.о.о.</p>
				<p class="clan">Члан 5.</p>
				<p>Седиште Друштва је у Крагујевцу, Цара Лазара 15.</p>
				<p class="clan">III. ПЕЧАТ И ШТАМБИЉ ДРУШТВА</p>
				<p class="clan">Члан 6.</p>
				<p>Друштво има печат и штамбиљ.</p>
				<p>Печат је округлог облика пречника 32 mm, на коме је исписано пословно име и седиште Друштва на српском језику, ћириличним писмом.</p>
				<p>Излазни штамбиљ је правоугаоног облика, дужине 60 mm и ширине 30 mm, на коме је исписано пословно име и седиште Друштва на српском језику, ћириличним писмом.</p>
				<p>Улазни штамбиљ је правоугаоног облика, дужине 65 mm и ширине 32 mm, на коме је исписано пословно име и седиште Друштва на српском језику, ћириличним писмом.</p>
				<p>Директор Друштва доноси одлуку којом се утврђује начин употребе и чувања печата и штамбиља Друштва.</p>
				<p class="clan">IV. ПОДАЦИ О ОСНИВАЧУ</p>
				<p class="clan">Члан 7.</p>
				<p>Оснивач Друштва је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).</p>
				<p class="clan">V. ПРЕТЕЖНА ДЕЛАТНОСТ ДРУШТВА</p>
				<p class="clan">Члан 8.</p>
				<p>Претежна делатност Друштва је: 7120 Техничко испитивање и анализа.</p>
				<p>У вршењу своје делатности Друштво обавља и:</p>
				<p>1) стручне послове у области заштите биља, семенарства, садног материјала, признавања сорти и генетички модификованих организама;</p>
				<p>2) стручне послове у сточарству.</p>
				<p>Поред претежне делатности Друштво може обављати и све друге делатности које нису законом забрањене, ако за то испуњава прописане услове.</p>
				<p>Друштво обавља и делатност спољнотрговинског промета и услуге у спољнотрговинском промету из оквира своје делатности у складу са законом и овом одлуком.</p>
				<p class="clan">VI. ОСНОВНИ КАПИТАЛ</p>
				<p class="clan">Члан 9.</p>
				<p>Основни капитал Друштва према књиговодственој вредности на дан 31. децембар 2007. године износи:</p>
				<p>– основни капитал 4.648.000 динара што по средњем курсу Народне банке Србије на дан 31. децембар 2007. године износи противвредност од 58.663,79 евра;</p>
				<p>– резерве 0 динара;</p>
				<p>– ревалоризационе резерве 0 динара;</p>
				<p>– нераспоређена добит 0 динара;</p>
				<p>– губитак 3.005.000 динара.</p>
				<p>Средства која користи Друштво чини:</p>
				<p>1) право коришћења пословне зграде у Крагујевцу, Цара Лазара 15, постојеће на кат. парц. бр. 1389/2, 1391/2, 1386/2 и 1388/2, уписане у ЗКУЛ бр. 6344 КО Крагујевац, као земљишнокњижно тело II и права коришћења предметних катастарских парцела на којима је пословна зграда изграђена;</p>
				<p>2) покретне ствари и друге непокретности, новчана средства, хартије од вредности, као и права и обавезе Друштвеног предузећа Пољопривредна станица „Крагујевац” из Крагујевца на дан закључења Споразума о уделу државне својине у средствима која користи Друштвено предузеће Пољопривредна станица „Крагујевац” из Крагујевца број 46-362/2007-04 од 16. јануара 2008. године.</p>
				<p class="clan">Члан 10.</p>
				<p>Новчани улог Републике Србије на дан 31. децембар 2007. године износи 4.648.000 динара, што чини удео од 100% у основном капиталу Друштва.</p>
				<p class="clan">VII. РАСПОДЕЛА ДОБИТИ</p>
				<p class="clan">Члан 11.</p>
				<p>Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком. </p>
				<p class="clan">VIII. ЗАСТУПАЊЕ ДРУШТВА</p>
				<p class="clan">Члан 12.</p>
				<p>Друштво у пословима унутрашњег и спољнотрговинског промета заступа директор Друштва без ограничења.</p>
				<p>Директор може у оквиру својих овлашћења дати другом лицу писано пуномоћје за заступање Друштва.</p>
				<p class="clan">IX. УПРАВЉАЊЕ ДРУШТВОМ</p>
				<p class="clan">Члан 13.</p>
				<p>Управљање Друштвом се организује као једнодомно.</p>
				<p>Органи Друштва су Скупштина и директор.</p>
				<p class="clan">X. СКУПШТИНА ДРУШТВА</p>
				<p class="clan">Члан 14.</p>
				<p>Овлашћење Скупштине Друштва врши Оснивач преко овлашћених представника.</p>
				<p class="clan">Члан 15.</p>
				<p>Скупштина Друштва одлучује о следећем:</p>
				<p>1) доноси измене оснивачког акта;</p>
				<p>2) усваја финансијске извештаје, као и извештаје ревизора ако су финансијски извештаји били предмет ревизије;</p>
				<p>3) надзире рад директора и усваја извештаје директора;</p>
				<p>4) одлучује о повећању и смањењу основног капитала;</p>
				<p>5) одлучује о расподели добити и начину покрића губитака, укључујући и одређивање дана стицања права на учешће у добити и дана исплате учешћа у добити члану Друштва;</p>
				<p>6) именује и разрешава директора и утврђује накнаду за његов рад, односно начела за утврђивање те накнаде;</p>
				<p>7) именује ревизора и утврђује накнаду за његов рад;</p>
				<p>8) одлучује о покретању поступка ликвидације, као и о подношењу предлога за покретање стечајног поступка од стране Друштва;</p>
				<p>9) именује ликвидационог управника и усваја ликвидационе билансе и извештаје ликвидационог управника;</p>
				<p>10) одлучује о повлачењу и поништењу удела;</p>
				<p>11) даје прокуру;</p>
				<p>12) одлучује о покретању поступка и давању пуномоћја за заступање Друштва у спору са прокуристом, као и у спору са директором;</p>
				<p>13) одлучује о статусним променама и променама правне форме;</p>
				<p>14) даје сагласност на стицање, продају, давање у закуп, залагање или друго располагање имовином велике вредности у смислу закона којим се уређује правни положај привредних друштава;</p>
				<p>15) доноси пословник о свом раду;</p>
				<p>16) обавља друге послове и одлучује о другим питањима, у складу са oвом одлуком и законом.</p>
				<p>Акте из става 1. тач. 1), 4) и 13) овог члана Скупштина доноси уз сагласност Оснивача.</p>
				<p class="clan">XI. ДИРЕКТОР ДРУШТВА</p>
				<p class="clan">Члан 16.</p>
				<p>Директора Друштва бира и разрешава Скупштина Друштва.</p>
				<p>Директор Друштва бира се на период од четири године.</p>
				<p>Директор Друштва је у радном односу у Друштву са пуним радним временом.</p>
				<p class="clan">Члан 17. </p>
				<p>Директор Друштва:</p>
				<p>1) заступа Друштво;</p>
				<p>2) организује и води пословање Друштва, у складу са законом и овом одлуком;</p>
				<p>3) стара се о законитости рада и одговара за законитост рада Друштва;</p>
				<p>4) предлаже доношење одлука из делокруга Скупштине Друштва;</p>
				<p>5) спроводи одлуке Скупштине Друштва;</p>
				<p>6) одлучује о правима, обавезама и одговорностима запослених у Друштву, у складу са законом којим се уређују радни односи;</p>
				<p>7) доноси акт о организацији послова и друге опште акте Друштва;</p>
				<p>8) обавља друге послове у складу са законом и овом одлуком које нису у делокругу Скупштине Друштва.</p>
				<p class="clan">XII. АКТИ И ДОКУМЕНТИ ДРУШТВА</p>
				<p class="clan">Члан 18.</p>
				<p>У Друштву се води књига одлука.</p>
				<p>У књигу одлука уносе се одлуке које доноси Скупштина Друштва.</p>
				<p class="clan">Члан 19.</p>
				<p>Акти Друштва су и правилници и одлуке којима се, у складу са законом уређују одређена питања.</p>
				<p>Измене и допуне правилника и одлука врше се на начин и по поступку који су одређени за њихово доношење.</p>
				<p class="clan">Члан 20.</p>
				<p>Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.</p>
				<p class="clan">Члан 21.</p>
				<p>Друштво је дужно да држи и чува све акте Друштва у складу са законом којим се уређује правни положај привредних друштава.</p>
				<p class="clan">XIII. ЗАШТИТА ЖИВОТНЕ СРЕДИНЕ</p>
				<p class="clan">Члан 22.</p>
				<p>Друштво је, при обављању делатности, дужно да се стара о заштити животне средине, у складу са законом.</p>
				<p class="clan">XIV. ИЗМЕНЕ ОСНИВАЧКОГ АКТА</p>
				<p class="clan">Члан 23.</p>
				<p>Измене оснивачког акта доноси Скупштина Друштва у писаној форми, уз сагласност Оснивача.</p>
				<p>Не постоји потреба овере потписа на измени оснивачког акта.</p>
				<p class="clan">XV. ПРЕСТАНАК ДРУШТВА</p>
				<p class="clan">Члан 24. </p>
				<p>Друштво престаје:</p>
				<p>1) одлуком Скупштине Друштва;</p>
				<p>2) статусним променама које воде престанку;</p>
				<p>3) стечајем и ликвидацијом;</p>
				<p>4) ако се правоснажном пресудом утврди ништавост регистрације и одреди брисање Друштва;</p>
				<p>5) у другим случајевима предвиђеним законом.</p>
				<p class="clan">XVI. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 25.</p>
				<p>На питања која нису уређена овом одлуком примењују се одредбе закона којим се уређује правни положај привредних друштава.</p>
				<p class="clan">Члан 26.</p>
				<p>Постојећи органи Друштва настављају да обављају послове из свог делокруга у складу са законом и овом одлуком до истека мандата на који су изабрани, односно именовани.</p>
				<p class="clan">Члан 27.</p>
				<p>Ову одлуку, по добијању сагласности Оснивача, објавити у „Службеном гласнику Републике Србије”.</p>
				<p class="potpis">Број 01/489</p>
				<p class="potpis">У Крагујевцу, 19. септембра 2016. године</p>
				<p class="potpis">Председник Скупштине,</p>
				<p class="potpis"><span class="bold">Радица Благојевић, </span>с.р.</p>
	</div>

