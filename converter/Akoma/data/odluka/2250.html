


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 175. став 5. Закона о платним услугама („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),</p>
				<p>Извршни одбор Народне банке Србије доноси</p>
				<p class="odluka-zakon">&nbsp;</p>
				<p class="odluka-zakon">ОДЛУКУ</p>
				<p class="naslov">о ближим условима и начину вршења надзора над платним институцијама, институцијама електронског новца и јавним поштанским операторoм</p>
				<p class="auto-style1">"Службени гласник РС", број 55 од 25. јуна 
				2015.</p>
				<p class="naslov">&nbsp;</p>
				<p>1. Овом одлуком прописују се ближи услови и начин вршења надзора над платним институцијама, институцијама електронског новца и јавним поштанским оператором (у даљем тексту: субјекти надзора), који врши Народна банка Србије, као и предузимање мера према субјекту надзора у поступку вршења надзора у складу са Законом о платним услугама (у даљем тексту: надзор).</p>
				<p>2. Предмет надзора је провера усклађености пословања субјеката надзора са Законом о платним услугама (у даљем тексту: Закон), другим законом по коме је Народна банка Србије надлежна за вршење надзора над пословањем ових субјеката и прописом донетим на основу тог закона или другим прописом чију примену код тих субјеката надзире Народна банка Србије.</p>
				<p>3. Надзор из тачке 1. ове одлуке Народна банка Србије врши посредно и непосредно.</p>
				<p>Посредни надзор из става 1. ове тачке врши се прикупљањем и анализом извештаја и друге документације и података које платна институција и институција електронског новца достављају Народној банци Србије у складу са Законом и прописима донетим на основу Закона, односно на захтев Народне банке Србије, као и друге документације, односно других података о пословању субјеката надзора, којима Народна банка Србије располаже.</p>
				<p>Непосредни надзор из става 1. ове тачке Народна банка Србије врши у просторијама субјекта надзора, односно лица која су са субјектом надзора код кога се врши надзор повезана имовинским, управљачким и пословним односима – увидом у пословне књиге и другу документацију субјекта надзора, односно тог лица.</p>
				<p>Народна банка Србије сачињава записник о извршеном посредном надзору ако током овог надзора утврди недостатке или неправилности у пословању субјекта надзора.</p>
				<p>На поступак након сачињавања записника о извршеном посредном надзору сходно се примењују одредбе ове одлуке које се односе на поступак непосредног надзора.</p>
				<p>4. Непосредан надзор врше запослени у Народној банци Србије које за то решењем одреди гувернер Народне банке Србије или лице које он овласти (у даљем тексту: овлашћена лица). </p>
				<p>У решењу из става 1. ове тачке наводи се субјекат надзора, односно друга лица над којима се врши непосредан надзор, као и предмет тог надзора. У току непосредног надзора ово решење може се допунити, односно изменити.</p>
				<p>Доношењем решења из става 1. ове тачке покренут је поступак непосредног надзора субјекта надзора.</p>
				<p>Субјекат надзора над којим се врши надзор дужан је да овлашћеним лицима омогући несметано вршење надзора и да сарађујe са тим лицима.</p>
				<p>Субјекат надзора је дужан да овлашћеним лицима стави на увид пословне књиге, документацију и податке које та лица буду захтевала у писменој, односно у електронској форми, као и да им омогући несметани и потпуни приступ опреми, базама података и рачунарским програмима које користи, односно свим другим ресурсима информационог система.</p>
				<p>Субјекат надзора је дужан да овлашћеним лицима омогући обављање непосредног надзора над пословањем, односно обављањем појединих послова у његовом седишту, огранцима и другим организационим деловима.</p>
				<p>Чланови органа управљања и руководиоци субјекта надзора обавезни су да, у складу са овом одлуком, овлашћеним лицима, на њихов захтев, дају и писане одговоре на питања која им се поставе у року који је утврђен у том захтеву, као и да пруже доказе у вези с тим одговорима. </p>
				<p>Народна банка Србије може ангажовати друга лица која ће присуствовати непосредном надзору ради пружања одговарајуће стручне подршке овлашћеним лицима при вршењу овог надзора.</p>
				<p>5. Народна банка Србије може у току вршења надзора, на начин из тач. 3. и 4. ове одлуке, извршити надзор код заступника субјекта надзора и код лица коме је субјекат надзора поверио обављање појединих оперативних послова у складу са Законом и прописима донетим на основу тог Закона, као и код других лица која су са субјектом надзора повезана имовинским, управљачким и пословним односима.</p>
				<p>6. Субјекат надзора, као и лица из тачке 5. ове одлуке, дужни су да на захтев Народне банке Србије доставе све тражене податке и документацију у року који је утврђен у том захтеву. </p>
				<p>Ако су подаци и документација из става 1. ове тачке сачињени на језику који није српски, Народна банка Србије може захтевати од лица из тог става да о свом трошку обезбеде превод тих података и документације на српски језик.</p>
				<p>7. Овлашћена лица дужна су да о извршеном непосредном надзору сачине записник (у даљем тексту: записник о надзору).</p>
				<p>Народна банка Србије субјекту надзора доставља записник о надзору, на који он може ставити примедбе у року од 15 радних дана од дана када му је тај записник достављен.</p>
				<p>Народна банка Србије неће разматрати примедбе из става 2. ове тачке које се односе на промену чињеничног стања насталу након периода у коме је извршен надзор.</p>
				<p>Када се провером навода изнетих у примедбама из става 2. ове тачке утврди чињенично стање битно различито од стања наведеног у записнику о надзору, овлашћено лице сачињава допуну тог записника. </p>
				<p>Допуна записника о надзору доставља се субјекту надзора у року од 15 радних дана од дана достављања примедаба на тај записник.</p>
				<p>Под примедбама у смислу става 2. ове тачке подразумевају се обједињене примедбе и наводи чланова органа управљања и руководиоца субјекта надзора.</p>
				<p>Ако се провером навода садржаних у примедбама на записник о надзору утврди да примедбе субјекта надзора нису основане, односно да не утичу битно на утврђено чињенично стање – Народна банка Србије о томе сачињава службену белешку и доставља је субјекту надзора.</p>
				<p>8. Народна банка Србије ће закључком обуставити поступак надзора ако у записнику о надзору нису утврђени недостаци или неправилности у пословању субјекта надзора или ако субјекат надзора у законом прописаном року својим примедбама основано оспори све налазе из записника.</p>
				<p>Закључак из става 1. ове тачке доставља се субјекту надзора.</p>
				<p>9. Ако се на основу чињеничног стања утврђеног у записнику о надзору утврде недостаци или неправилности у пословању субјекта надзора, односно поступање субјекта надзора супротно законским и другим прописима из тачке 2. ове одлуке – Народна банка Србије изриче том субјекту надзора једну од мера из члана 183. став 1. Закона, у складу с критеријумима из члана 191. Закона.</p>
				<p>10. Препорука из члана 184. Закона (у даљем тексту: препорука) упућује се субјекту надзора у чијем су пословању утврђене мање значајне неправилности или недостаци, а који не представљају значајан ризик у његовом пословању. </p>
				<p>Препорука садржи рок за отклањање неправилности, односно недостатака из става 1. ове тачке, као и рок у коме је субјекат надзора дужан да Народној банци Србије достави извештај о отклоњеним неправилностима, односно недостацима, са одговарајућим доказима.</p>
				<p>Народна банка Србије проверава да ли је субјекат надзора отклонио утврђене неправилности после истека рока из става 2. ове тачке, или пре истека тог рока ако добије обавештење субјекта надзора да су неправилности отклоњене.</p>
				<p>11. Писмена опомена из члана 185. Закона (у даљем тексту: писмена опомена) упућује се субјекту надзора у чијем су пословању утврђене неправилности које не утичу битно и непосредно на његово пословање, али би могле представљати значајан ризик у том пословању ако се не отклоне, или ако субјекат надзора није поступио у складу са препоруком. </p>
				<p>Писмена опомена садржи рок за отклањање неправилности из става 1. ове тачке, као и рок у коме је субјекат надзора дужан да Народној банци Србије достави извештај о отклоњеним неправилностима, са одговарајућим доказима.</p>
				<p>Народна банка Србије проверава да ли је субјекат надзора отклонио утврђене неправилности после истека рока из става 2. ове тачке или пре истека тог рока – ако добије обавештење од субјекта надзора да су неправилности отклоњене.</p>
				<p>12. Народна банка Србије доноси решење којим субјекту надзора налаже да спроведе једну или више активности из члана 186. став 2. Закона (у даљем тексту: налози и мере), које садржи рокове за спровођење активности и достављање извештаја о отклоњеним неправилностима, са одговарајућим доказима.</p>
				<p>Народна банка Србије проверава спровођење налога и мера из решења из става 1. ове тачке после истека рока за њихово извршење или пре истека тог рока – ако добије обавештење од субјекта надзора да су налози извршени.</p>
				<p>13. Ако код субјектa надзора коме је изречена нека од мера из члана 183. став 1. тач. 1) до 3) Закона утврди нове недостатке или утврди да је овај субјект учинио нове неправилности – Народна банка Србије може предузети према том субјекту нову меру из члана 183. став 1. Закона, у складу с критеријумима из члана 191. Закона.</p>
				<p>14. Народна банка Србије доноси решење о одузимању дозволе субјекту надзора у случајевима прописаним у члану 188. став 1. и члану 189. став 1. Закона, а може донети решење о одузимању дозволе у случајевима прописаним у члану 188. став 2. и члану 189. став 2. Закона.</p>
				<p>15. Сматра се да субјекат надзора није омогућио Народној банци Србије да изврши надзор нарочито у следећим случајевима:</p>
				<p>1) ако не поступи у складу с чланом 179. Закона;</p>
				<p>2) ако не достави све тражене податке и документацију, односно не достави их у року који је одређен тим захтевом;</p>
				<p>3) ако намерно или грубом непажњом достави податке који нису тачни или нису потпуни;</p>
				<p>4) ако овлашћеним лицима не обезбеди неопходне услове за вршење непосредног надзора, укључујући и услове који обезбеђују да их у том вршењу не ометају запослени субјекта надзора или трећа лица.</p>
				<p>16. Народна банка Србије решењем из тачке 12. став 1. ове одлуке може изрећи и новчану казну субјекту надзора, као и члану органа управљања, односно руководиоцу субјекта надзора, у складу са чланом 187. Закона. </p>
				<p>Ради изрицања новчане казне члану органа управљања, односно руководиоцу субјекта надзора, у складу са чланом 187. Закона, субјекат надзора је дужан да Народној банци Србије достави одговарајуће податке.</p>
				<p>Субјекат надзора је дужан да износ изречене новчане казне из става 1. ове тачке уплати на текући рачун Народне банке Србије – најкасније у року од осам дана од дана доставе решења којим је изречена новчана казна. </p>
				<p>Ако субјекат надзора, члан органа управљања или руководилац субјекта надзора не уплати износ новчане казне из става 1. ове тачке у року из става 3. ове тачке, Народна банка Србије ће спровести принудну наплату. </p>
				<p>17. Достављањем решења, записника и других аката, као и обавештења, захтева и других писмена Народне банке Србије који су у вези с надзором субјекту надзора – сматра се да су они достављени и члановима органа управљања и руководиоцима субјекта надзора и не може се доказивати супротно.</p>
				<p>18. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 1. октобра 2015. године.</p>
				<p>&nbsp;</p>
				<p class="potpis">ИО НБС број 52</p>
				<p class="auto-style2">У Београду, 19. јуна 2015. године</p>
				<p class="auto-style2">Председавајућа</p>
				<p class="auto-style2">Извршног одбора Народне банке Србије</p>
				<p class="auto-style2">гувернер</p>
				<p class="auto-style2">Народне банке Србије,</p>
				<p class="auto-style2">др <span class="bold">Јоргованка Табаковић,</span> с.р.</p>
	</div>

