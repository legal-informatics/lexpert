


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 9. став 2. Закона о стратешкој процени утицаја на животну средину („Службени гласник РС”, бр. 135/04 и 88/10); Одлуке Скупштине привредног друштва Регионални центар за управљање отпадом „Еко-Тамнава” д.о.о. Уб о усвајању Плана пословања са Планом јавних набавки за 2017. годину, дел. бр. 169/16 од 11. октобра 2016. године; Мишљења Министарства пољопривреде и заштите животне средине на Одлуку о приступању изради ревизије Регионалног плана управљања отпадом, бр. 011-00-01585/2016-16 од 25. октобра 2016. године; Мишљења Министарства пољопривреде и заштите животне средине на Одлуку о изради Стратешке процене утицаја Ревидованог регионалног плана управљања отпадом за 11 градова и општина Колубарског региона на животну средину, број 350-02-141/16-16 од 29. децембра 2016. године као и члана 37. Уговора о оснивању привредног друштва РЕЦ „Еко-Тамнава” д.о.о. Уб, ОВ I бр. 3144/2012, </p>
				<p>Директор Регионалног центра за управљање отпадом „Еко-Тамнава” д.о.о. Уб, доноси</p>
				<p class="odluka-zakon">ОДЛУКУ</p>
				<p class="odluka-zakon">о изради Стратешке процене утицаја Ревидованог регионалног плана управљања отпадом за 11 градова и општина Колубарског региона на животну средину</p>
				<p class="centar">"Службени гласник РС", број 46 од 12. маја 
				2017.</p>
				<p>1. Приступа се изради Стратешке процене утицаја Ревидованог регионалног плана управљања отпадом за 11 градова и општина Колубарског региона (у даљем тексту: Стратешка процена). </p>
				<p>2. Разлози за израду Стратешке процене дефинисани су на основу територијалног обухвата и могућих утицаја Ревизије регионалног плана управљања отпадом за 11 градова и општина Колубарског региона (у даљем тексту: Ревизија регионалног плана) на животну средину, на следећи начин: </p>
				<p>– значај Ревизије регионалног плана на заштиту животне средине и одрживи развој произилази из потребе да се заштити животна средина, побољша квалитет живота и обезбеди одрживи развој на подручју Ревизије регионалног плана; </p>
				<p>– потребе да се у оквиру Ревизије регионалног плана сагледају стратешка питања заштите животне средине и обезбеди њихово решавање на одговарајући начин;</p>
				<p>– чињенице да Ревизија регионалног плана представљају оквир за припрему и реализацију локалних планова, развојних пројеката, програма и инвестиционих одлука из области управљања отпадом;</p>
				<p>3. Стратешка процена се ради истовремено са израдом Ревизије регионалног плана. </p>
				<p>4. Израда Стратешке процене је заснована на студијско-аналитичкој документацији из области управљања отпадом, заштите животне средине, заштите природе и другој релевантној документацији.</p>
				<p>5. Стратешком проценом биће разматрана питања заштите ваздуха, вода, земљишта, живог света, природе и природних добара, као и друга питања за која се у току израде утврди да захтевају одговарајућу обраду. </p>
				<p>6. Извештај о стратешкој процени, као документ којим се приказује поступак израде Стратешке процене, резултати до којих се дошло и начин интегрисања у поступак Ревизије регионалног плана, садржи: </p>
				<p>– полазне основе Стратешке процене: обухват, предмет и циљеви Ревизије регионалног плана, захтеви заштите животне средине из релевантних планских и других докумената; </p>
				<p>– опште и посебне циљеве Стратешке процене и индикаторе; </p>
				<p>– процену могућих утицаја на животну средину: приказ стања животне средине на подручју Ревизије регионалног плана; процену утицаја варијантних решења повољних са становишта заштите животне средине са описом мера за спречавање и ограничавање негативних, односно увећање позитивних утицаја на животну средину; поређење варијантних решења и приказ разлога за избор најповољнијег решења; процену утицаја планских решења на животну средину са описом мера за спречавање и ограничавање негативних, односно увећање позитивних утицаја на животну средину; начин на који су при процени утицаја узети у обзир елементи животне средине и карактеристике утицаја;</p>
				<p>– смернице за израду стратешких процена на нижим хијерархијским нивоима; </p>
				<p>– програм праћења стања животне средине у току спровођења Ревидованог регионалног плана управљања отпадом; </p>
				<p>– приказ коришћене методологије; </p>
				<p>– приказ начина одлучивања, опис разлога одлучујућих за избор планског решења са аспекта разматраних варијантних решења и приказ начина на који су питања животне средине укључена у Ревизију регионалног плана; </p>
				<p>– учешће заинтересованих страна у поступку израде и разматрања Извештаја о стратешкој процени;</p>
				<p>– извод из Стратешке процене (закључак – нетехнички резиме). </p>
				<p>7. Министарство пољопривреде и заштите животне средине даје сагласност на Ревидован регионални план и Извештај о стратешкој процени, по поступку утврђеном законом. Носилац израде Извештаја о стратешкој процени може бити правно лице или предузетник, које је уписано у одговарајући регистар за обављање делатности просторног и урбанистичког планирања и израде планских и других развојних докумената. </p>
				<p>8. Рок за израду Стратешке процене је шест месеци од дана ступања на снагу Одлуке о изради Ревизије регионалног плана. Стручни тим за израду Стратешке процене биће састављен од стручњака одговарајућег профила. Стратешка процена се обавља у складу са европским и међународним принципима теорије и добре праксе у изради стратешке процене утицаја на животну средину за исту врсту планских докумената. </p>
				<p>9. Средства за израду Стратешке процене обезбеђује Регионални центар за управљање отпадом „Еко-Тамнава” д.о.о. Уб. </p>
				<p>10. Учешће јавности у разматрању Извештаја о стратешкој процени обезбеђује се у оквиру увида у Нацрт ревизије регионалног плана, у трајању од 30 дана, у јединицама локалне самоуправе које су у обухвату планског подручја. </p>
				<p>11. Одлука о изради Стратешке процене је саставни део Одлуке о изради Ревизије регионалног плана. </p>
				<p>12. Ова одлука се објављује у „Службеном гласнику Републике Србије”. </p>
				<p>13. Ова одлука ступа на снагу и примењиваће се од дана објављивања у „Службеном гласнику Републике Србије”. </p>
				<p class="potpis">Број 79/17</p>
				<p class="potpis">У Убу, 4. маја 2017. године</p>
				<p class="potpis">Директор,</p>
				<p class="potpis"><span class="bold">Зоран Петровић, </span>с.р.</p>
	</div>

