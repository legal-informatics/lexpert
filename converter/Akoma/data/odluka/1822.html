


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>На основу члана 12. став 2. тачка 15) Закона о одбрани („Службени гласник РС”, бр. 116/07, 88/09, 88/09, др. закон, 104/09 др. закон и 10/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p>&nbsp;</p>
				<p class="odluka-zakon">ОДЛУКУ</p>
				<p class="naslov">о врстама инвестиционих објеката и просторних и урбанистичких планова од значаја за одбрану</p>
				<p class="auto-style1">"Службени гласник РС", број 85 од 9. октобра 
				2015.</p>
				<p class="naslov">&nbsp;</p>
				<p>1. Овом одлуком одређују се врсте инвестиционих објеката и просторних и урбанистичких планова од значаја за одбрану и ближе уређује начин и поступак постављања услова, захтева и обавештавања надлежних органа за припремање, доношење и спровођење просторних и урбанистичких планова и обавеза инвеститора објеката од значаја за одбрану при пројектовању, изградњи и реконструкцији тих објеката по којима су дужни да поступају у складу са законом.</p>
				<p>2. Инвестициони објекти од значаја за одбрану јесу:</p>
				<p>1) објекти у којима су смештени велики техничко технолошки системи, у складу са актом о одређивању великих техничких система од значаја за одбрану;</p>
				<p>2) објекти у којима се производе предмети од значаја за одбрану земље:</p>
				<p>(1) објекти за производњу и ремонт предмета наоружања и војне опреме и објекти других привредних друштава, правних лица и предузетника који су оспособљени за производњу предмета наоружања и војне опреме,</p>
				<p>(2) објекти за производњу црне и обојене металургије,</p>
				<p>(3) објекти за производњу телекомуникационих уређаја, елемената система за узбуњивање и средстава криптозаштите,</p>
				<p>(4) објекти за производњу и ремонт опреме за потребе ватрогасноспасилачких јединица, цивилне заштите и Службе осматрања, обавештавања и узбуњивања,</p>
				<p>(5) објекти за градњу и ремонт бродова и бродске опреме,</p>
				<p>(6) објекти за градњу и ремонт авиона и авионске опреме,</p>
				<p>(7) објекти за производњу и ремонт мотора, шинских возила, друмских моторних возила и трактора,</p>
				<p>(8) објекти за производњу електричних машина и апарата,</p>
				<p>(9) објекти за производњу базних хемијских производа,</p>
				<p>(10) објекти за производњу цемента,</p>
				<p>(11) објекти за прераду каучука,</p>
				<p>(12) објекти за производњу прехрамбених производа, дневног капацитета 10 t и више,</p>
				<p>(13) објекти графичке делатности – штампарије и објекти за производњу и прераду папира,</p>
				<p>(14) млинови за жито и други објекти за прераду прехрамбених производа, дневног капацитета 10 t и више,</p>
				<p>(15) хидроелектране, термоелектране, соларне и електране на ветар,</p>
				<p>(16) топлане капацитета 10 MW и већег,</p>
				<p>(17) мелиорације, регулације и заштитни насипи у захвату насеља,</p>
				<p>(18) бране преко 5 m висине и бране за акумулације од 30.000 m³ и веће,</p>
				<p>(19) објекти са инсталацијама за производњу и прераду течних горива и гасова, свих капацитета,</p>
				<p>(20) објекти у којима се производе и користе нуклеарне сировине,</p>
				<p>(21) рудници угља с површинском и јамском експлоатацијом, сушаре за сушење лигнита и рудници олова, цинка и бакра са топионицама и рафинације олова, цинка и бакра,</p>
				<p>(22) објекти за производњу лекова и медицинских средстава,</p>
				<p>(23) објекти за производњу и паковање воде;</p>
				<p>3) објекти у којима се складиште или чувају предмети од значаја за одбрану земље:</p>
				<p>(1) складишта и пумпне станице за течна горива и гасове, свих капацитета,</p>
				<p>(2) складишта, силоси и хладњаче за прехрамбене производе и складишта за сталне и тржишне робне резерве, капацитета преко 2.000 m³,</p>
				<p>(3) стална складишта експлозивних, запаљивих и отровних материјала, свих капацитета,</p>
				<p>(4) складиште за све врсте предмета наоружања и војне опреме,</p>
				<p>(5) објекти велепродаје у којима се складиште и чувају лекови и медицинска средства,</p>
				<p>(6) стална складишта за све врсте опреме за специјализоване јединице цивилне заштите и Службе 112;</p>
				<p>4) објекти у којима се врше услуге за потребе одбране:</p>
				<p>(1) објекти у којима се налазе уређаји и опрема за рад са међумесним и месним телекомуникационим сталним жичаним водовима и оптичким кабловима,</p>
				<p>(2) међумесни и месни телекомуникациони стални жичани водови (ваздушни, подземни и подводни), оптички каблови и опрема и уређаји за рад,</p>
				<p>(3) објекти у којима су смештене базне станице дигиталног радиотелефонског система „Тетра”,</p>
				<p>(3а) објекти на којима је инсталирана опрема Службе 112 (телекомуникациона средства система за узбуњивање – сирене)</p>
				<p>(4) објекти у којима се обављају послови криптозаштите у функционалним системима криптозаштите,</p>
				<p>(5) бежични телекомуникациони уређаји и системи,</p>
				<p>(6) радиобазне станице за мобилну телефонију,</p>
				<p>(7) зграде и делови зграда намењени телекомуникацијама,</p>
				<p>(8) објекти и уређаји радиодифузног и телевизијског система,</p>
				<p>(9) навигациони, комуникациони и надзорни системи и објекти за ваздушни саобраћај, као и радио-комуникациони и навигациони уређаји за безбедност унутрашње пловидбе,</p>
				<p>(10) бродови унутрашње пловидбе, технички пловни објекти унутрашње пловидбе, рибарски бродови и скеле, </p>
				<p>(11) стационарне здравствене установе са 100 болесничких постеља и више основане средствима у државној и приватној својини,</p>
				<p>(12) објекти за производњу хлеба, млинско-пекарских производа и тестеничарских производа, производњу и прераду меса и млека, производњу конзервираног поврћа и воћа и производњу хране за домаће животиње,</p>
				<p>(13) објекти за чување, одржавање и обнављање робних резерви у прехрамбеним и индустријским производима намењеним за потребе земље за време ратног и ванредног стања,</p>
				<p>(14) велики информациони системи који садрже и обрађују податке од значаја за одбрану земље,</p>
				<p>(15) водоводи на свим објектима за захватање и пречишћавање вода, као и резервоари и каптирани извори капацитета преко 1000 l воде у минути,</p>
				<p>(16) објекти за потребе услуга контроле емисије штетних материја, хемикалија и других материја које угрожавају животну средину,</p>
				<p>(17) канализација капацитета за 20.000 становника и више;</p>
				<p>5) инфраструктурни објекти:</p>
				<p>(1) државни путеви I и II реда, општински путеви, некатегорисани путеви и улице,</p>
				<p>(2) јавна железничка инфраструктура, индустријска железница и метрои,</p>
				<p>(3) аеродроми са аеродромским објектима и инсталацијама,</p>
				<p>(4) хелидроми са припадајућим објектима и инсталацијама,</p>
				<p>(5) тунели, мостови, подвожњаци, вијадукти, аквадукти, пропусти, галерије и други објекти на путевима и железничким пругама дужине преко 100 m,</p>
				<p>(6) пловни путеви и објекти на пловним путевима (луке и пристаништа),</p>
				<p>(7) далеководи, трансформаторске станице и расклопна постројења у систему далековода напона 10 kV и већег,</p>
				<p>(8) нафтоводи и гасоводи свих капацитета;</p>
				<p>6) објекти у којима је седиште државних органа и организација образованих у складу са законом;</p>
				<p>7) објекти у којима су смештени државни органи и правна лица од посебног значаја за одбрану земље који су одређени актом надлежног органа;</p>
				<p>8) склоништа и други јавни објекти за заштиту људи и материјалних добара и заштиту животне средине.</p>
				<p>3. Просторни и урбанистички планови од значаја за одбрану земље јесу све врсте просторних и урбанистичких планова утврђене законом којим се уређује планирање и изградња.</p>
				<p>4. У поступку пројектовања, изградње и реконструкције инвестиционих објеката од значаја за одбрану земље и израде просторних и урбанистичких планова од значаја за одбрану (у даљем тексту: планови) министарство надлежно за послове грађевинарства, надлежни орган аутономне покрајине, односно надлежни орган јединице локалне самоуправе (у даљем тексту: надлежни орган) или инвеститор објекта, односно носилац израде плана прибављају посебне услове и захтеве у погледу потреба одбране и придржавају их се у складу са законом и овом одлуком. </p>
				<p>5. Надлежни орган, односно инвеститор објеката из тачке 2. ове одлуке у поступку прибављања услова и дозвола за пројектовање, изградњу и реконструкцију инвестиционих објеката од значаја за одбрану министарству надлежном за послове одбране (у даљем тексту: Министарство) подноси захтев за прибављање посебних услова и захтева у погледу потреба одбране.</p>
				<p>Захтев из става 1. ове тачке садржи податке о инвеститору, локацији (копија катастарског плана са координатама у Gaus-Krigerovoj projekciji и власнички лист), намени, капацитету објекта, висини објекта и посебних делова објекта и ситуациони план. </p>
				<p>6. Министарство у року од 15 дана од дана достављања захтева, у складу са тачком 5. ове одлуке, подносиоцу захтева доставља акт који садржи прописане услове и захтеве за прилагођавање објекта потребама одбране.</p>
				<p>Министарство у року од 30 дана од дана достављања захтева у складу са тачком 5. ове одлуке надлежном органу доставља акт који садржи прописане услове и захтеве за прилагођавање објеката потребама одбране земље за које грађевинску дозволу издаје министарство надлежно за послове грађевинарства.</p>
				<p>Ако Министарство оцени да инвестициони објекат из тачке 2. ове одлуке није потребно прилагођавати потребама одбране обавестиће надлежни орган или инвеститора у року од 15 дана од дана достављања захтева.</p>
				<p>7. Носилац израде просторног и урбанистичког плана, пре приступања изради плана, Министарству подноси захтев за прибављање прописаних мера и посебних услова и захтева у погледу потреба одбране и заштите од ратних разарања.</p>
				<p>Захтев из става 1. ове тачке нарочито садржи податке о носиоцу израде плана, врсти плана, циљу израде плана и подручју обухвата плана (графички приказан у аналогном и дигиталном облику).</p>
				<p>8. Министарство у року од 30 дана од дана достављања захтева у складу са тачком 7. ове одлуке носиоцу израде плана доставља акт који садржи прописане услове и захтеве за прилагођавање плана у погледу потреба одбране.</p>
				<p>Ако Министарство оцени да просторни и урбанистички план није потребно прилагођавати потребама одбране, обавестиће носиоца израде плана у року од 15 дана од дана достављања захтева.</p>
				<p>9. Ако Министарство на основу достављеног захтева надлежног органа, односно инвеститора или носиоца израде плана не може да одреди потребе одбране и посебне услове и захтеве, може захтевати да му надлежни орган или инвеститор, односно носилац израде плана достави додатну техничку, односно планску документацију.</p>
				<p>10. Акт из тачке 8. став 1. ове одлуке Министарство израђује у складу с прописаним мерама које се нарочито односе на:</p>
				<p>1) опште уређење територије за потребе одбране земље;</p>
				<p>2) обезбеђење просторних услова за функционисање постојећих и планираних војних комплекса и објеката у њима;</p>
				<p>3) уређење посебних простора за обављање функционалних задатака Војске Србије у миру;</p>
				<p>4) обезбеђење простора за потребе Министарства;</p>
				<p>5) зоне заштите (забрањене, ограничене и контролисане градње) око војних комплекса; </p>
				<p>6) услове за прилагођавање објеката и техничко – технолошких и инфраструктурних система потребама одбране земље.</p>
				<p>11. Надлежни орган или инвеститор, односно носилац израде плана после поступања по условима из тачке 6. и тачке 8. ове одлуке извод из техничке документације који се односи на потребе одбране објеката, односно Посебан прилог који се односи на посебне мере уређења и припреме територије за потребе одбране земље, као и извод из плана који се односи на потребе одбране доставља Министарству пре издавања грађевинске дозволе, односно доношења плана.</p>
				<p>12. Ако на основу документације из тачке 11. ове одлуке Министарство оцени да је поступљено по условима из тачке 6. и тачке 8. ове одлуке обавестиће о томе надлежни орган или инвеститора, односно носиоца плана у року од 15 дана.</p>
				<p>Ако Министарство оцени да није поступљено по условима и захтевима Министарства у погледу потреба одбране упозориће надлежни орган или инвеститора, односно носиоца израде плана да поступи по тим условима.</p>
				<p>Ако Министарство констатује да надлежни орган или инвеститор, односно носилац израде плана и поред упозорења из става 2. ове тачке није поступио по условима и захтевима обавестиће о томе Владу.</p>
				<p>13. Ако се после утврђивања посебних услова и захтева у погледу потреба одбране промене прописи или то захтевају промењене околности на основу којих су постављени услови и захтеви из тачке 6. и тачке 8. ове одлуке, Министарство је дужно да упути иницијативу надлежном органу за покретање поступка за измену и допуну плана, ради усклађивања са потребама одбране.</p>
				<p>14. Контролу спровођења услова и захтева при пројектовању, изградњи и реконструкцији објеката из тачке 2. ове одлуке и контролу поступања по прописаним условима и захтевима при изради, доношењу и спровођењу просторног и урбанистичког плана обављају министарство надлежно за послове грађевинарства, надлежни орган аутономне покрајине, односно надлежни орган јединице локалне самоуправе.</p>
				<p>15. Даном ступања на снагу ове одлуке престаје да важи Одлука о врстама инвестиционих објеката и просторних и урбанистичких планова значајних за одбрану земље („Службени лист СРЈ”, број 39/95).</p>
				<p>16. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">05 број 350-9314/2015-1</p>
				<p class="auto-style2">У Београду, 2. октобра 2015. године</p>
				<p class="auto-style2"><span class="bold">Влада</span></p>
				<p class="auto-style2">Председник,</p>
				<p class="auto-style2"><span class="bold">Александар Вучић, </span>с.р.</p>
	</div>

