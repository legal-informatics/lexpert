


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14)</p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о образовању Савета за борбу против трговине људима</p>
				<p class="centar">"Службени гласник РС", број 92 од 13. октобра 
				2017.</p>
				<p>1. Образује се Савет за борбу против трговине људима (у даљем тексту: Савет).</p>
				<p>2. Савет се као стручно саветодавно тело Владе, образује ради координације националних и међународних активности за борбу против трговине људима, разматрања извештаја релевантних тела међународне заједнице о трговини људима, заузимања ставова и предлагања мера за спровођење препорука од стране међународних тела у борби против трговине људима, праћења и оцењивања напретка у спровођењу Стратегије превенције и сузбијања трговине људима, посебно женама и децом и заштите жртава 2017–2022. и Акционог плана за спровођење Стратегије („Службени гласник РС”, број 77/17), усклађивања поступања надлежних државних органа и других организација и институција која су од значаја за борбу против трговине људима и предлагања мера за решавање уочених проблема и ангажовања потребних ресурса.</p>
				<p>3. Савет чине председник и чланови Савета.</p>
				<p>4. У Савет се именују:</p>
				<p>1) за председника </p>
				<p>др Небојша Стефановић, потпредседник Владе и министар унутрашњих послова;</p>
				<p>2) за чланове:</p>
				<p>– др Душан Вујовић, министар финансија, </p>
				<p>– Младен Шарчевић, министар просвете, науке и технолошког развоја, </p>
				<p>– Зоран Ђорђевић, министар за рад, запошљавање, борачка и социјална питања, </p>
				<p>– др Златибор Лончар, министар здравља, </p>
				<p>– Нела Кубуровић, министар правде. </p>
				<p>5. Председник руководи радом Савета и сазива и води седнице Савета. </p>
				<p>6. Савет се састаје по потреби, а најмање два пута годишње.</p>
				<p>7. Седницама Савета присуствује Национални координатор за борбу против трговине људима.</p>
				<p>8. У рад Савета се, по потреби, укључују: представници научних и других стручних институција и удружења чија је делатност повезана са превенцијом и сузбијањем трговине људима и заштитом жртава, који по позиву могу присуствовати седницама Савета.</p>
				<p>9. Савет може тражити податке, анализе, обавештења и извештаје од надлежних државних органа и установа, у вези са питањима због којих је образован.</p>
				<p>10. Савет у свом раду може остваривати стручну сарадњу у виду међународних пројеката.</p>
				<p>11. Савет о свом раду подноси извештај Влади најмање једном годишње и уколико сматра потребним предлаже Влади измене Стратегије превенције и сузбијања трговине људима, посебно женама и децом и заштите жртава 2017–2022. и Акционог плана за спровођење Стратегије, у циљу унапређења њене ефикасности и одрживости.</p>
				<p>12. Председник и чланови Савета немају право на накнаду за рад у Савету. </p>
				<p>13. Стручне и административно-техничке послове за Савет обавља Министарство унутрашњих послова.</p>
				<p>14. Даном ступања на снагу ове одлуке, престаје да важи Одлука o образовању Савета за борбу против трговине људима („Службени гласник РС”, број 113/04) и Решење о именовању председника и чланова Савета за борбу против трговине људима („Службени гласник РС”, број 90/15).</p>
				<p>15. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 02-9933/2017</p>
				<p class="potpis">У Београду, 12. октобра 2017. године </p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Ана Брнабић,</span> с.р.</p>
	</div>

