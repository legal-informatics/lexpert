


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу чл. 9. и 11. Закона о стратешкој процени утицаја на животну средину („Службени гласник РС”, бр. 135/04 и 88/10),</p>
			<p class="Basic-Paragraph">Министарство пољопривреде, шумарства и водопривреде доноси</p>
			<p class="odluka-zakon">ОДЛУКУ</p>
			<p class="odluka-zakon">о изради Стратешке процене утицаја Акционог плана за реализацију Стратегије управљања водама на територији Републике Србије до 2034. године на животну средину</p>
			<p class="centar">"Службени гласник РС", број 56 од 18. јула 2018.</p>
			<p class="Basic-Paragraph">Приступа се изради Стратешке процене утицаја Акционог плана за реализацију Стратегије управљања водама на територији Републике Србије до 2034. године на животну средину (у даљем тексту: Стратешка процена).</p>
			<p class="Basic-Paragraph">1. Стратешка процена се ради за територију Републике Србије.</p>
			<p class="Basic-Paragraph">Разлози за израду Стратешке процене садржани су у одредбама Закона о стратешкој процени утицаја на животну средину („Службени гласник РС”, бр. 135/04 и 88/10 – у даљем тексту: Закон), који налаже да се стратешка процена врши за планове, прoгрaмe, oснoвe и стрaтeгиje у oблaсти прoстoрнoг и урбaнистичкoг плaнирaњa, пoљoприврeдe, шумaрствa, рибaрствa, ловства, енергетике, индустрије, саобраћаја, управљања отпадом, упрaвљaњa вoдaмa, телекомуникација, туризма, oчувaњa прирoдних стaништa и дивљe флoрe и фaунe, кojимa сe успoстaвљa oквир зa oдoбрaвaњe будућих рaзвojних прojeкaтa oдрeђeних прoписимa кojимa сe урeђуje прoцeнa утицaja нa живoтну срeдину, а дефинисани су на основу територијалног обухвата и могућих утицаја Акционог плана за реализацију Стратегије упављања водама на територији Републике Србије до 2034. године (у даљем тексту: Акциони план) на животну средину.</p>
			<p class="Basic-Paragraph">2. Стратешком проценом биће разматранa питања заштите ваздуха, воде, земљишта, климе, биљног и животињског света, станишта и биодиверзитета, заштићених природних добара, становништва, здравља, градова, насеља, као и друга питања за која се током израде утврди да могу да имају значајан утицај на животну средину.</p>
			<p class="Basic-Paragraph">3. Извештај о стратешкој процени (у даљем тексту: Извештај) садржи обавезне елементе утврђене Законом, и то:</p>
			<p class="Basic-Paragraph">1) полазне основе Стратешке процене;</p>
			<p class="Basic-Paragraph">2) опште и посебне циљеве Стратешке процене и избор индикатора;</p>
			<p class="Basic-Paragraph">3) процену могућих утицаја са описом мера предвиђених за смањење негативних утицаја на животну средину;</p>
			<p class="Basic-Paragraph">4) смернице за израду стратешких процена на нижим хијерархијским нивоима и процене утицаја пројеката на животну средину;</p>
			<p class="Basic-Paragraph">5) програм праћења стања животне средине у току спровођења Акционог плана (мониторинг);</p>
			<p class="Basic-Paragraph">6) приказ коришћене методологије и тешкоћа у изради Стратешке процене;</p>
			<p class="Basic-Paragraph">7) приказ начина одлучивања, опис разлога одлучујућих за избор Акционог плана са аспекта разматраних варијантних решења и приказ начина на који су питања животне средине укључена у Акциони план;</p>
			<p class="Basic-Paragraph">8) закључке до којих се дошло током израде Извештаја, представљене на начин разумљив јавности;</p>
			<p class="Basic-Paragraph">9) друге податке од значаја за Стратешку процену.</p>
			<p class="Basic-Paragraph">4. Носилац израде Извештаја биће изабран у складу са чланом 10. Закона.</p>
			<p class="Basic-Paragraph">5. Рок за израду Извештаја је до шест месеци од дана објављивања ове одлуке.</p>
			<p class="Basic-Paragraph">6. Средства за израду Стратешке процене и Извештаја обезбеђена су Законом о буџету Републике Србије за 2018. годину („Службени гласник РС”, број 113/17), на разделу 24. Министарство пољопривреде, шумарства и водопривреде, Глава 24.4. Буџетски фонд за воде Републике Србије, Програм 0401 – Интегрално управљање водама, Функција 630 – Водоснабдевање, Програмска активност 0006 – Планирање и међународна сарадња у области вода, Економска класификација 424 – Специјализоване услуге.</p>
			<p class="Basic-Paragraph">7. Министарство пољопривреде, шумарства и водопривреде – Републичка дирекција за воде обезбеђује учешће заинтересованих органа и организација и јавности, које имају интерес у доношењу одлука које се односе на заштиту животне средине, као и у поступку израде и разматрања Извештаја у складу са Законом.</p>
			<p class="Basic-Paragraph">8. Оглашавање и излагање на јавни увид Извештаја спроводи Министарство пољопривреде, шумарства и водопривреде – Републичка дирекција за воде, у складу са Законом.</p>
			<p class="Basic-Paragraph">9. Ову одлуку објавити у „Службеном гласнику Републике Србије”.</p>
			<p class="potpis">Број 110-00-82/2018-07</p>
			<p class="potpis">У Београду, 29. јуна 2018. године</p>
			<p class="potpis">Државни секретар,</p>
			<p class="potpis"><span class="bold">Жељко Радошевић, </span>с.р.</p>
	</div>

