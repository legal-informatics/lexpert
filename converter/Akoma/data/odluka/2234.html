

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 73ж став 2. Закона о платним услугама („Службени гласник РС”, бр. 139/14 и 44/18) и члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 ‒ одлука УС и 44/18), </p>
			<p class="Basic-Paragraph">Гувернер Народне банке Србије доноси</p>
			<p class="odluka-zakon">ОДЛУКУ</p>
			<p class="odluka-zakon">о садржини и начину достављања и објављивања података о накнадама које пружаоци платних услуга наплаћују корисницима платних услуга</p>
			<p class="centar">"Службени гласник РС", број 99 од 18. децембра 
			2018.</p>
			<p class="Basic-Paragraph">1. Овом одлуком утврђују се садржина и начин достављања и објављивања података о накнадама које пружаоци платних услуга наплаћују корисницима платних услуга и које су пружаоци платних услуга дужни да достављају Народној банци Србије.</p>
			<p class="Basic-Paragraph">2. Податке из тачке 1. ове одлуке Народна банка Србије прикупља ради објављивања упоредивих података на својој интернет презентацији у складу са Законом о платним услугама (у даљем тексту: Закон).</p>
			<p class="Basic-Paragraph">3. Пружалац платних услуга дужан је да Народној банци Србије доставља податке о накнадама које наплаћује корисницима платних услуга за следеће услуге:</p>
			<p class="Basic-Paragraph">1) услуге наведене у листи репрезентативних услуга (у даљем тексту: Листа); </p>
			<p class="Basic-Paragraph">2) услугу уплате готовог новца на туђи платни рачун.</p>
			<p class="Basic-Paragraph">4. Податке о накнадама за услуге наведене у Листи пружалац платних услуга дужан је да доставља за платне рачуне за које је дужан да изради преглед услуга и накнада повезаних с платним рачуном у складу са одлуком којом се утврђују садржај и форма прегледа услуга и накнада повезаних с платним рачуном, и то само за накнаде које је исказао у обрасцу прегледа услуга и накнада повезаних с платним рачуном у складу са упутствима предвиђеним том одлуком.</p>
			<p class="Basic-Paragraph">5. Податке о накнади за услугу уплате готовог новца на туђи платни рачун, пружалац платних услуга дужан је да доставља за услугу трансфера одобрења коју на његовом шалтеру иницира платилац, ради уплате готовог новца у динарима на платни рачун примаоца плаћања који се води код истог или другог пружаоца платних услуга из Републике Србије. </p>
			<p class="Basic-Paragraph">Ако услугу трансфера одобрења из става 1. ове тачке иницира предузетник, односно правно лице – пружалац платних услуга дужан је да доставља податке само о накнадама за услугу уплате готовог новца на платни рачун тог предузетника, односно правног лица који се води код другог пружаоца платних услуга (нпр. уплата дневног пазара на платни рачун који се води код другог пружаоца платних услуга).</p>
			<p class="Basic-Paragraph">Пружалац платних услуга доставља податке о накнадама за услугу уплате готовог новца на туђи платни рачун најмање према томе да ли се платни рачун примаоца плаћања води код истог пружаоца платних услуга (интерни пренос) или код другог пружаоца платних услуга (екстерни пренос). Ако наплаћује различите накнаде и у зависности од тога да ли је прималац плаћања потрошач или предузетник и/или правно лице или према износу трансакције – пружалац платних услуга приказује посебно и те накнаде. Пружалац платних услуга приказује посебно и накнаду за услугу уплате готовог новца на туђи платни рачун кад се налог корисника платних услуга извршава као хитан, односно као инстант трансфер одобрења.</p>
			<p class="Basic-Paragraph">6. Пружалац платних услуга дужан је да Народној банци Србије доставља податке из тачке 3. ове одлуке у складу са упутствoм Народне банке Србије којим се уређује електронско достављање ових података и које се објављује на интернет презентацији Народне банке Србије.  </p>
			<p class="Basic-Paragraph">Пружалац платних услуга одговара за тачност достављених података, а Народна банка Србије за истоветност података објављених на њеној интернет презентацији с подацима које је доставио пружалац платних услуга.</p>
			<p class="Basic-Paragraph">7. Пружалац платних услуга дужан је да податке из тачке 3. ове одлуке доставља Народној банци Србије пре сваке промене, и то најкасније до краја дана који претходи дану почетка примене те промене, а Народна банка Србије на својој интернет презентацији објављује ове податке.</p>
			<p class="Basic-Paragraph">Изузетно од става 1. ове тачке, ако се промена података из тачке 3. ове одлуке односи на почетак пружања услуге из те тачке коју претходно није пружао – пружалац платних услуга дужан је да те податке први пут достави Народној банци Србије најмање 30 дана пре планираног почетка пружања те услуге. </p>
			<p class="Basic-Paragraph">8. Народна банка Србије на својој интернет презентацији објављује упоредиве податке из тачке 3. ове одлуке по пружаоцима платних услуга, уз навођење датума последње промене.</p>
			<p class="Basic-Paragraph">9. Пружалац платних услуга дужан је да податке из тачке 3. ове одлуке први пут достави Народној банци Србије најкасније 8. марта 2019. године. </p>
			<p class="Basic-Paragraph">10. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 17. марта 2019. године.</p>
			<p class="potpis">О. број 18</p>
			<p class="potpis">У Београду, 14. децембра 2018. године</p>
			<p class="potpis">Гувернер</p>
			<p class="potpis">Народне банке Србије,</p>
			<p class="potpis">др <span class="bold">Јоргованка Табаковић, </span>с.р.</p>
	</div>

