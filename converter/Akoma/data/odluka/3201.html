<meta http-equiv="content-type" content="text/html;charset=utf-8"><link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
<style type="text/css">
.auto-style1 {
	text-align: center;
}
.auto-style2 {
	text-align: right;
}
</style>


<div class="Section1">

<p>На
основу члана 3. Закона о пољопривредној служби („Службени гласник РС“, број
61/91),</p>

<p>Влада Републике Србије, доноси</p>

<p class="odluka-zakon">ОДЛУКУ</p>
<p class="odluka-zakon">о оснивању јавне пољопривредне службе за развој и унапређење производње, прераде и испитивање квалитета млека и млечних производа</p>
<p class="auto-style1">"Службени гласник РС”, број 106 од 11. децембра 1993.</p>
<p class="clan">Члан 1.</p>

<p>Оснива се јавна пољопривредна служба за развој и
унапређење производње, прераде и испитивања квалитета млека и млечних
производа.</p>

<p>Организација из става 1. овог члана пословаће под
фирмом: Завод за млекарство, са потпуном одговорношћу, (у даљем тексту: Завод).</p>

<p>Седиште Завода је у Београду.</p>

<p class="clan">Члан 2.</p>

<p>Завод има статус правног лица са правима и обавезама
утврђеним законом, овом одлуком и статутом.</p>

<p>Завод послује као установа.</p>

<p class="clan">Члан 3.</p>

<p>Завод обавља послове:</p>

<p>1) на унапређењу производње, прераде и пласмана млека и
млечних производа у циљу повећања обима и побољшања квалитета, увођења у
производњу нових производа у млекарској индустрији као и истраживачко-развојне
послове у области производње и прераде млека и млечних производа;</p>

<p>2) контроле млека и млечних производа, испитивања
здравствене исправности животних намирница и предмета опште употребе као и
производње и снабдевања млекара бактеријским стартер културама;</p>

<p>3) испитивања технолошких својстава опреме, уређаја и
средстава која се употребљавају у процесу производње, промета, прераде и
пласмана млека и млечних производа;</p>

<p>4) организовања информационог система о стању,
капацитетима и мерама за унапређење производње и прераде млека;</p>

<p>5) праћење научних сазнања и трансфер знања и
технологије производње и прераде млека предузећима и другим субјектима;</p>

<p>6) едукације у виду специјализације из млекарске
микробиологије, физике и хемије млека и других облика масовног информисања о
технолошким иновацијама у производњи и преради млека.</p>

<p>Завод организује службе за контролу квалитета млека и
пружање стручне помоћи подручним пољопривредним службама, произвођачима и
прерађивачима млека у пословима производње и прераде млека.</p>

<p class="clan">Члан 4.</p>

<p>Послови из члана 3. ове одлуке обављају се на основу
другорочног и годишњег програма унапређења производње и прераде млека и млечних
производа које доноси Завод.</p>

<p>На дугорочни програм унапређења производње и прераде
млека и млечних производа сагласност даје Влада Републике Србије, а на годишњи
програм министарство надлежно за послове пољопривреде.</p>

<p class="clan">Члан 5.</p>

<p>Средства за оснивање и рад Завода чини део средстава у
државној својини Ветеринарског и млекарског института Београд (у даљем тексту:
Институт) која су у функцији обављања делатности из члана 3. ове одлуке као и
друга средства неопходна за рад Завода са билансним стањем на дан 31. децембра
1993. године.</p>

<p>Комисија Министарства пољопривреде шумарства и
водопривреде образована у складу са чланом 77г Закона о здравственој заштити
животиња („Службени гласник РС”, бр. 37/91, 50/92, 33/93 и 52/93) извршиће
попис објеката, уређаја, опреме и других средстава које ће користити Завод.</p>

<p class="clan">Члан 6.</p>

<p>Органи Завода су: директор, Управни одбор и Надзорни
одбор.</p>

<p>Органе из става 1. овог члана именује и разрешава Влада
Републике Србије. </p>

<p class="clan">Члан 7.</p>

<p>Радом Завода руководи директор.</p>

<p>Директор Завода представља и заступа Завод, организује
процес рада и води пословање Завода, доноси одлуке из оквира своје надлежности
и одговара за законитост рада Завода, предлаже основе пословне политике,
програма и плана рада Завода и предузима мере за њихово спровођење, извршава
одлуке Управног одбора, доноси акт о организацији и систематизацији уз
сагласност Управног одбора и врши друге послове у складу са законом.</p>

<p>Актом о организацији и систематизацији утврђује се
начин организовања послова Завода преко организационих јединица ван седишта
Завода.</p>

<p class="clan">Члан 8.</p>

<p>Управни одбор Завода има седам чланова од којих се три
члана именују из реда запослених у Заводу. Представници запослених предлажу се
на начин утврђен Статутом.</p>

<p>Управни одбор Завода:</p>

<p>1) доноси дугорочни и годишњи програм унапређења
производње и прераде млека,</p>

<p>2) одлучује о коришћењу средстава у складу са законом,</p>

<p>3) одлучује о пословању Завода,</p>

<p>4) усваја извештај о пословању и годишњи обрачун,</p>

<p>5) доноси Статут Завода и одлучује о статусним
променама уз сагласност Владе Републике Србије,</p>

<p>6) врши друге послове у складу са законом, овом одлуком
и Статутом.</p>

<p class="clan">Члан 9.</p>

<p>Надзорни одбор Завода има пет чланова од којих се два
члана именују из реда запослених у Заводу. Представници запослених предлажу се
на начин утврђен Статутом.</p>

<p>Надзорни одбор Завода: врши надзор над пословањем
Завода, прегледа годишњи извештај, периодичне обрачуне и годишњи обрачун, предлог
за расподелу добити и извештава о резултатима надзора органе Завода и
министарство надлежно за послове пољопривреде.</p>

<p class="clan">Члан 10.</p>

<p>Средства за остваривање програма из члана 4. ове одлуке
и за рад Завода обезбеђују се из прихода од обављања послова и услуга за трећа
лица, донаторством, из кредита, зајмова и из других извора у складу са законом.</p>

<p class="clan">Члан 11.</p>

<p>Завод почиње са радом 1. јануара 1994. године.</p>

<p>Даном почетка рада Завод преузима средства из члана 5.
ове одлуке, права и обавезе у вези са обављањем делатности унапређења
производње, прераде и пласмана млека и млечних производа као и запослене у
Институту који обављају послове из оквира тих делатности.</p>

<p>Влада Републике Србије именоваће директора, Управни
одбор, и Надзорни одбор Завода најкасније до 20. децембра 1993. године.</p>

<p>Директор и Управни одбор дужни су да изврше све
потребне правне радње ради уписа Завода у регистар до рока утврђеног овом
одлуком за почетак рада Завода.</p>

<p class="clan">Члан 12.</p>

<p>Завод ће донети Статут у року до 30 дана од дана уписа
у судски регистар.</p>

<p>До доношења Статута представници запослених у органе
Завода именоваће се на предлог директора Завода.</p>

<p class="clan">Члан 13.</p>

<p>Ова одлука ступа на снагу осмог дана од дана
објављивања у „Службеном гласнику Републике Србије”.</p>

<p class="auto-style2">05
број 06-5134/74-1</p>

<p class="auto-style2">У
Београду, <span lang="SR-CYR">3.
децембра 1993.
године</span></p>

<p class="auto-style2"><span lang="SR-CYR">Влада
Републике Србије</span></p>

<p class="auto-style2">Потпредседник,</p>

<p class="auto-style2"><span lang="SR-CYR"><strong>Србољуб
Васовић</strong>,
с.р.</span></p>

</div>

