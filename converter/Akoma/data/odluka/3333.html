


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 14. став 1. Закона о високом образовању („Службени гласник РС”, број 88/17) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11,&nbsp;68/12&nbsp;– УС,&nbsp;72/12,&nbsp;7/14&nbsp;– УС и&nbsp;44/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о образовању Националног тела за акредитацију и проверу квалитета у високом образовању</p>
				<p class="auto-style1">"Службени гласник РС", број 9 од 2. 
				фебруара 2018.</p>
				<p>1. Образује се Национално тело за акредитацију и проверу квалитета у високом образовању (у даљем тексту: Национално акредитационо тело), са седиштем у Београду, Булевар Михајла Пупина 2.</p>
				<p>Национално акредитационо тело има својство правног лица које стиче уписом у судски регистар.</p>
				<p>2. Национално акредитационо тело обавља послове акредитације и провере квалитета високошколских установа и јединица у њиховом саставу, вредновања студијских програма и обезбеђивања квалитета у високом образовању.</p>
				<p>3. Органи Националног акредитационог тела су: Управни одбор, директор, Комисија за акредитацију и проверу квалитета (у даљем тексту: Комисија за акредитацију) и стручне службе које обављају административно-техничке послове.</p>
				<p>4. Управни одбор има седам чланова које именује Влада, водећи рачуна о заступљености припадника оба пола, и то: једног члана на предлог Конференције универзитета из реда редовних професора универзитета, једног члана на предлог Конференција академија и високих школа из реда професора струковних студија, два члана на предлог Привредне коморе Србије и три члана на предлог министарства надлежног за високо образовање.</p>
				<p>Чланови управног одбора бирају се на период од четири године, са могућношћу још једног избора.</p>
				<p>Члан управног одбора не може бити лице изабрано, постављено или именовано на функцију у државном органу, органу аутономне покрајине или јединице локалне самоуправе, у орган политичке странке или на дужност органа пословођења високошколске установе, као ни лице које је члан Националног савета, Комисије за акредитацију или лице које је запослено у Националном акредитационом телу.</p>
				<p>Члан Управног одбора има право на накнаду коју утврди Влада.</p>
				<p>Чланови Управног одбора између себе бирају председника Управног одбора.</p>
				<p>Начин рада управног одбора ближе се уређује статутом и пословником о раду.</p>
				<p>Управни одбор:</p>
				<p>1) бира и разрешава директора Националног акредатиционог тела;</p>
				<p>2) бира и разрешава чланове Комисије за акредитацију;</p>
				<p>3) усваја годишњи програм рада и финансијски план, уз сагласност Владе;</p>
				<p>4) доноси статут и опште акте;</p>
				<p>5) усмерава и надзире рад директора;</p>
				<p>6) доноси етички кодекс и правила понашања лица запослених у Националном акредитационом телу, чланова Комисије за акредитацију и рецензената;</p>
				<p>7) утврђује висину накнаде за акредитацију уз сагласност Владе;</p>
				<p>8) врши и друге послове у складу са законом, статутом и актом о оснивању Националног акредитационог тела.</p>
				<p>5. Директора бира и разрешава Управни одбор у складу са законом, на основу јавног конкурса, из реда редовних професора универзитета који имају искуство у пословођењу и обезбеђивању квалитета у високом образовању.</p>
				<p>Директор се бира на период од пет година, са могућношћу још једног избора.</p>
				<p>Директор:</p>
				<p>1) заступа и представља Национално акредитационо тело;</p>
				<p>2) руководи радом и пословањем Националног акредатиционог тела;</p>
				<p>3) руководи радом стручних служби Националног акредатиционог тела;</p>
				<p>4) одлучује о правима, обавезама и одговорностима запослених у Националном акредитационом телу;</p>
				<p>5) доноси правилник о унутрашњој организацији и систематизацији радних места;</p>
				<p>6) спроводи одлуке управног одбора;</p>
				<p>7) именује рецензенте са листа које утврђује Национални савет за високо образовање на предлог Комисије за акредитацију;</p>
				<p>8) врши друге послове у складу са законом, статутом и актом о оснивању Националног акредитационог тела.</p>
				<p>6. Комисија за акредитацију има 17 чланова које бира Управни одбор на предлог Националног савета за високо образовање, водећи рачуна о заступљености припадника оба пола, као и о заступљености образовно-научних, односно образовно-уметничких поља.</p>
				<p>Чланови Комисије за акредитацију бирају се на пет година.</p>
				<p>Чланови Комисије за акредитацију имају право на накнаду за рад у висини коју утврђује Управни одбор Националног акредитационог тела, уз сагласност Владе.</p>
				<p>Комисија за акредитацију бира председника из реда својих чланова.</p>
				<p>Комисија за акредитацију доноси пословник о раду.</p>
				<p>Комисија за акредитацију:</p>
				<p>1) одлучује о захтеву за акредитацију и спроводи поступак акредитације установа и студијских програма у области високог образовања;</p>
				<p>2) сачињава извештај о почетној акредитацији у поступку издавања дозволе за рад;</p>
				<p>3) спроводи поступак спољашње провере квалитета;</p>
				<p>4) стара се о хармонизацији примене стандарда и процедура у области акредитације, у оквиру европског простора високог образовања;</p>
				<p>5) обавља и друге послове у складу са статутом Националног акредитационог тела.</p>
				<p>7. Средства за почетак рада Националног акредитационог тела обезбеђује оснивач.</p>
				<p>Средства за рад Националног акредитационог тела обезбеђују се из прихода од накнада за акредитацију и проверу квалитета високошколских установа и јединица у њиховом саставу, вредновања студијских програма и обезбеђивања квалитета у високом образовању и из других прихода у складу са законом.</p>
				<p>8. Просторије за рад Националног акредитационог тела обезбеђује оснивач, у складу са законом.</p>
				<p>9. До избора директора у складу са тачком 5. ове одлуке његове послове обављаће вршилац дужности директора. </p>
				<p>За вршиоца дужности директора именује се др Јелена Кочовић.</p>
				<p>10. Упис Националног акредитационог тела у судски регистар спровешће вршилац дужности директора у року од 15 дана од дана ступања на снагу ове одлуке.</p>
				<p>11. Влада ће именовати Управни одбор у року од 15 дана од дана уписа Националног акредитационог тела у судски регистар.</p>
				<p>12. Управни одбор ће одржати конститутивну седницу ради усвајања статута најкасније у року од 30 дана од дана именовања чланова управног одбора.</p>
				<p>13. Управни одбор ће покренути процедуру за избор директора Националног акредитационог тела у року од 30 дана од дана именовања Управног одбора.</p>
				<p>14. Управни одбор ће покренути процедуру избора чланова Комисије за акредитацију у складу са законом у року од 45 дана од дана именовања чланова управног одбора.</p>
				<p>15. До избора чланова Комисије за акредитацију у складу са законом, Комисија за акредитацију изабрана у складу са Законом о високом образовању („Службени гласник РС”, бр. 76/05, 100/07 – аутентично тумачење, 97/08, 44/10, 93/12, 89/13, 99/14, 45/15 – аутентично тумачење, 68/15, 87/16 и 88/17 – др. закон), обављаће само техничке послове.</p>
				<p>16. Даном почетка рада Национално акредитационо тело преузима права, обавезе, предмете, опрему, средства за рад и архивску грађу Комисије за акредитацију и проверу квалитета изабране у складу са Законом о високом образовању („Службени гласник РС”, бр. 76/05, 100/07 – аутентично тумачење, 97/08, 44/10, 93/12, 89/13, 99/14, 45/15 – аутентично тумачење, 68/15, 87/16 и 88/17 – др. закон).</p>
				<p>17. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 02-371/2018-1</p>
				<p class="potpis">У Београду, 31. јануара 2018. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Ана Брнабић,</span> с.р.</p>
	</div>

