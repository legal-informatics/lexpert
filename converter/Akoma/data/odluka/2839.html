


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
.auto-style2 {
	text-align: left;
}
a {
	color: #008000;
}
.auto-style3 {
	text-align: center;
}
</style>


	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 161. ст. 3. и 4. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),</p>
				<p>Извршни одбор Народне банке Србије доноси</p>
				<p class="odluka-zakon">ОДЛУКУ</p>
				<p class="odluka-zakon">o стицању звања и усавршавању овлашћеног актуара</p>
				<p class="auto-style3">"Службени гласник РС", бр. 38 од 29. априла 
				2015, 36 од 13. априла 2017.</p>
				<p class="bold">Уводна одредба</p>
				<p>1. Овом одлуком прописују се стручне квалификације и искуство који су потребни за стицање звања овлашћеног актуара, садржина програма и начин полагања стручног испита за стицање тог звања, начин доказивања испуњености услова за стицање тог звања, као и начин усавршавања овлашћених актуара.</p>
				<p class="bold">Стручне квалификације и искуство</p>
				<p>2. Овлашћени актуар мора имати следеће стручне квалификације и искуство: </p>
				<p class="v2-clan-left-1">1) завршене мастер студије из области 
				актуарства на факултету у саставу универзитета који те студије 
				организује у складу са законом којим се уређује високо 
				образовање и с којим Народна банка Србије има закључен споразум 
				о унапређењу актуарске струке (у даљем тексту: Факултет);</p>
				<p>2) најмање три године радног искуства на актуарским пословима у друштву за осигурање/реосигурање, другој финансијској институцији или друштву за ревизију, односно на пословима надзора актуарских послова у друштву за осигурање/реосигурање у органу надлежном за надзор над обављањем делатности осигурања, а које је стечено у земљи или иностранству.</p>
				<p><span class="hide-change">*Службени гласник РС, број 36/2017</span></p>
				<p class="v2-clan-left-1">3. Мастер студије из тачке 2. одредба 
				под 1) ове одлуке обухватају области актуарства усклађене с 
				наставним планом Међународног удружења актуара, наведене у 
				Прилогу 1 ове одлуке, који је одштампан уз ову одлуку и њен је 
				саставни део. </p>
				<p class="v2-clan-left-1">Народна банка Србије на својој 
				интернет страни објављује информацију о томе који Факултет 
				организује мастер студије из тачке 2. одредба под 1) ове одлуке.</p>
				<p><span class="hide-change">*Службени гласник РС, број 36/2017</span></p>
				<p class="bold">Садржина програма и начин полагања стручног испита </p>
				<p>4. Програм за полагање стручног испита за стицање звања овлашћеног актуара (у даљем тексту: стручни испит) обухвата: </p>
				<p>1) прописе из делатности осигурања;</p>
				<p>2) стандарде актуарске струке;</p>
				<p>3) етику актуарске струке.</p>
				<p>5. Стручни испит полаже се пред Комисијом за полагање стручног испита за стицање звања овлашћеног актуара (у даљем тексту: Комисија).</p>
				<p>Комисију образује гувернер на период од две године.</p>
				<p class="v2-clan-left-1">Комисија има четири члана, од којих је 
				један председник. Чланови Комисије су овлашћени актуари, а 
				једног члана предлаже министар надлежан за послове финансија.</p>
				<p>Комисија има секретара. </p>
				<p>Комисија утврђује списак литературе и листу питања за полагање стручног испита, датум, време и место одржавања тог испита, као и рок за пријаву кандидата за његово полагање, а саставља и записник о спроведеном стручном испиту.</p>
				<p>Подаци о литератури за полагање стручног испита објављују се на интернет страни Народне банке Србије.</p>
				<p>Комисија доноси пословник о свом раду.</p>
				<p><span class="hide-change">*Службени гласник РС, број 36/2017</span></p>
				<p>6. Стручни испит организује се два пута годишње, и то у јуну и новембру.</p>
				<p>Датум, време и место одржавања стручног испита и рок за пријаву кандидата за полагање тог испита објављују се на интернет страни Народне банке Србије најмање 30 дана пре одржавања тог испита.</p>
				<p>Кандидат може приступити полагању стручног испита aко испуњава услове прописане законом и овом одлуком. </p>
				<p>7. Кандидат Народној банци Србије доставља пријаву за полагање стручног испита на обрасцу Пријава за полагање стручног испита (Прилог 2), који је одштампан уз ову одлуку и њен је саставни део, у року из тачке 6. став 2. ове одлуке.</p>
				<p>Уз пријаву из става 1. ове тачке, кандидат прилаже следећу документацију:</p>
				<p>1) уверење о завршеним мастер студијама из тачке 2. одредба под 1) ове одлуке;</p>
				<p>2) доказ о радном искуству из тачке 2. одредба под 2) ове одлуке;</p>
				<p>3) потврду надлежног органа да није правноснажно осуђено за кривично дело на безусловну казну затвора или правноснажно осуђено за казнено дело које га чини неподобним за обављање послова овлашћеног актуара;</p>
				<p>4) потврду надлежног органа да му није изречена заштитна мера забране обављања делатности која га чини неподобним за обављање послова овлашћеног актуара.</p>
				<p>Комисија од кандидата може захтевати достављање и других података и документације.</p>
				<p>Лице које није положило испит, уз сваку следећу пријаву за полагање стручног испита дужно је да достави само документацију из става 2. одредбе под 3) и 4) ове тачке. </p>
				<p>У року од осам дана од дана истека рока за пријаву кандидата, Комисија на интернет страни Народне банке Србије објављује списак кандидата који могу да приступе полагању стручног испита. </p>
				<p>Лице које није приступило полагању стручног испита због оправданих разлога (болест, службени пут и др.) подноси писмену молбу Комисији, најкасније седам дана од дана одржавања тог испита, да му се уплаћена накнада призна за следећи рок, са образложењем и достављањем одговарајућих доказа о оправданости одсуства са испита.</p>
				<p>8. Стручни испит полаже се писмено, а успех кандидата оцењује се са „положио” или „није положио”.</p>
				<p>Сматра се да је кандидат положио стручни испит ако је остварио најмање 75 од 100 бодова на стручном испиту. Питања могу носити различит број бодова, а за нетачан одговор на питање додељују се негативни бодови у висини једне половине броја бодова предвиђеног за то питање. </p>
				<p>Комисија обавештава кандидате о успеху на стручном испиту најкасније 20 дана од дана одржавања тог испита, објављивањем извештаја о прелиминарним резултатима стручног испита на интернет страни Народне банке Србије.</p>
				<p>9. Кандидат који није положио стручни испит може остварити увид у свој тест у периоду у коме се може поднети жалба.</p>
				<p>Ако кандидат сматра да му је повређено неко право, односно да питања нису тачно вреднована, има право жалбе у року од осам дана од дана објављивања прелиминарних резултата стручног испита на интернет страни Народне банке Србије.</p>
				<p>Жалба се подноси Комисији, која по њој одлучује у року од осам дана од дана пријема. </p>
				<p>Ако усвоји жалбу из става 2. ове тачке, Комисија може преиначити одлуку о успеху кандидата у складу с тачком 8. став 2. ове одлуке.</p>
				<p>Народна банка Србије на својој интернет страни објављује коначну листу кандидата који су положили стручни испит, и то у року од 45 дана од дана одржавања тог испита.</p>
				<p>О кандидатима који су положили стручни испит води се посебна евиденција.</p>
				<p>10. Народна банка Србије лицу које је положило стручни испит издаје овлашћење за обављање актуарских послова, и то у року од 60 дана од дана одржавања тог испита. </p>
				<p class="bold">Стицање звања овлашћеног актуара лица које је то звање стекло у иностранству</p>
				<p>11. Лицу које је звање овлашћеног актуара стекло у иностранству Народна банка Србије може издати овлашћење за обављање актуарских послова ако то лице испуњава услове прописане чланом 161. став 2. Закона о осигурању.</p>
				<p>Лице из става 1. ове тачке подноси Народној банци Србије пријаву за полагање стручног испита на обрасцу Пријава за полагање стручног испита (Прилог 2), у року из тачке 6. став 2. ове одлуке, са следећом документацијом:</p>
				<p>1) потврдом Факултета о усклађености положених испита у иностранству са 
				<span class="v2-clan-left-1">областима из Прилога 1</span> ове одлуке;</p>
				<p>2) доказом и потврдама из тачке 7. став 2. одредбе од 2) до 4) ове одлуке;</p>
				<p>3) потврдом страног надлежног органа да му није одузето овлашћење за обављање актуарских послова.</p>
				<p>Одредбе ове одлуке о полагању стручног испита и издавању овлашћења за обављање актуарских послова сходно се примењују на лице из става 1. ове тачке.</p>
				<p><span class="hide-change">*Службени гласник РС, број 36/2017</span></p>
				<p class="bold">Начин достављања прописане документације и доказа о плаћеној накнади </p>
				<p>12. Прописана документација која се доставља у складу са овом одлуком доставља се у оригиналу или у овереној копији и не може бити старија од три месеца од дана достављања пријаве из тач. 7. и 11. ове одлуке.</p>
				<p>Документација из става 1. ове тачке мора бити на српском језику, а ако је на страном језику – уз оригинал или оверену копију документа доставља се и његов превод на српски језик, који је оверио судски тумач.</p>
				<p>Достављена документација се не враћа.</p>
				<p>13. Подносиоци захтева из ове одлуке дужни су да, поред прописане документације, Народној банци Србије доставе и доказ да су уплатили накнаду прописану одлуком којом се утврђује јединствена тарифа по којој Народна банка Србије наплаћује накнаду за извршене услуге.</p>
				<p class="bold">Усавршавање овлашћених актуара</p>
				<p>14. Овлашћени актуар континуирано се професионално усавршава и прати развој актуарске струке. </p>
				<p>Континуирано професионално усавршавање представља развој знања и способности током целокупног радног века овлашћеног актуара.</p>
				<p>15. Континуирано професионално усавршавање укључује нарочито следеће активности: учешће на стручним скуповима/семинарима националних и међународних удружења актуара, учешће на стручним скуповима/семинарима који се односе на актуарску струку, учешће у писању и рецензији стручних радова из области актуарства, учешће у припреми стручних материјала из области актуарства, формална и неформална обука у вези са актуарством, читање релевантне актуарске литературе и друге формалне и неформалне активности које доприносе развоју знања и способности актуара.</p>
				<p>16. Овлашћени актуар успоставља сопствени програм и води евиденцију континуираног професионалног усавршавања.</p>
				<p>Овлашћени актуар се у свакој календарској години у којој обавља актуарске послове професионално усавршава најмање 20 сати, при чему се појединачна активност за потребе евиденције континуираног професионалног усавршавања може рачунати у трајању од највише 5 сати, без обзира на њено стварно трајање.</p>
				<p>17. Овлашћени актуар Народну банку Србије обавештава о свом континуираном професионалном усавршавању достављањем попуњеног обрасца из Прилога 3 ове одлуке, који је одштампан уз ову одлуку и њен је саставни део, до 31. јануара текуће године за претходну годину.</p>
				<p class="bold">Прелазне и завршне одредбе</p>
				<p>18. Лицу које је положило неки од нивоа или дела нивоа стручног испита за стицање звања овлашћеног актуара у складу са Одлуком о условима за стицање звања овлашћеног актуара („Службени гласник РС”, бр. 104/06 и 3/11), Народна банка Србије може, на његов захтев, издати потврду о томе.</p>
				<p>Лице из става 1. ове тачке може, до краја 2016. године, полагати диференцијалне испите на Факултету у складу с Програмом за полагање стручног испита за стицање звања овлашћеног актуара предвиђеним одлуком из тог става. </p>
				<p>Лице које је положило испите из става 2. ове тачке Народној банци Србије доставља захтев за издавање овлашћења за обављање актуарских послова, с потврдом Факултета о положеним испитима и документацијом из тачке 7. став 2. одредбе од 2) до 4) ове одлуке. </p>
				<p>Народна банка Србије лицу из става 3. ове тачке издаје овлашћење за обављање актуарских послова у року од 60 дана од дана подношења захтева из тог става.</p>
				<p>19. Гувернер именује Комисију у року од 90 дана од дана ступања на снагу ове одлуке.</p>
				<p>20. Прво полагање стручног испита у складу са овом одлуком биће организовано у јуну 2016. године.</p>
				<p>21. Даном ступања на снагу ове одлуке престаје да важи Oдлука о условима за стицање звања овлашћеног актуара („Службени гласник РС”, бр. 104/06 и 3/11).</p>
				<p>22. Ова одлука ступа на снагу наредног дана од дана објављивања у „Службеном гласнику Републике Србије”, а примењује се од 27. јуна 2015. године. </p>
				<p class="potpis">ИО НБС број 29</p>
				<p class="auto-style1">У Београду, 27. априла 2015. године</p>
				<p class="auto-style1">Председавајућа</p>
				<p class="auto-style1">Извршног одбора Народне банке Србије</p>
				<p class="auto-style1">гувернер</p>
				<p class="auto-style1">Народне банке Србије,</p>
				<p class="auto-style1">др <span class="bold">Јоргованка Табаковић, </span>с.р.</p>
				<p class="potpis">&nbsp;</p>
				<p class="bold">ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
				ОДЛУКЕ</p>
				<p class="auto-style3"><em>Одлука о изменама Одлуке о стицању 
				звања и усавршавању овлашћеног актуара: „Службени гласник РС”, 
				број 36/2017-52 </em></p>
				<p><strong>6. Чланови Комисије за полагање стручног испита за 
				стицање звања овлашћеног актуара која је образована у складу са 
				Одлуком – наставиће с радом до истека периода на који је та 
				комисија образована, након чега ће се образовати комисија у 
				складу са овом одлуком.</strong></p>
				<p><strong>7. Ова одлука ступа на снагу осмог дана од дана 
				објављивања у „Службеном гласнику Републике Србије”.</strong></p>
				<p class="auto-style3">&nbsp;</p>
				<p class="clan" style="text-align:right">Прилози</p>
				<p>&nbsp;</p>
				<p>НАПОМЕНА ИЗДАВАЧА: <em>Одлуком о изменама Одлуке о стицању 
				звања и усавршавању овлашћеног актуара („Службени гласник РС”, 
				број 36/2017) Прилог 1. замењен је новим прилогом (види тачку 5. 
				Одлуке - 36/2017-52) </em></p>
				<p>&nbsp;</p>
				<p>Прилог 1 -
				<a href="http://www.pravno-informacioni-sistem.rs/SlGlasnikPortal/prilozi/p1.html&amp;doctype=reg&amp;abc=cba&amp;eli=true&amp;eliActId=422517&amp;regactid=422517" target="_blank">Испитни програм мастер 
				студија из области актуарства </a></p>
				<p class="auto-style2">Прилог 2 -
				<a href="http://www.pravno-informacioni-sistem.rs/SlGlasnikPortal/prilozi/p2.html&amp;doctype=reg&amp;abc=cba&amp;eli=true&amp;eliActId=422517&amp;regactid=422517" target="_blank">Пријава за полагање 
				стручног испита </a></p>
				<p class="auto-style2">Прилог 3 -
				<a href="http://www.pravno-informacioni-sistem.rs/SlGlasnikPortal/prilozi/p3.html&amp;doctype=reg&amp;abc=cba&amp;eli=true&amp;eliActId=422517&amp;regactid=422517" target="_blank">Евиденција 
				континуираног професионалног усавршавања овлашћеног актуара</a></p>
	</div>

