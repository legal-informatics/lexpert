


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси </p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ОДЛУКУ</p>
	<p class="naslov" style="margin-top: 0">о утврђивању виле глумице Марице Поповић у Београду за споменик културе</p>
	<p class="naslov" style="margin-top: 0"><span style="font-weight: 400">
	"Службени гласник РС", број 51 од 12. јуна 2013.</span></p>
	<p class="naslov">&nbsp;</p>
	<p>1. Вила глумице Марице Поповић у Београду утврђује се за споменик културе.</p>
	<p>2. Вила глумице Марице Поповић у Београду (у даљем тексту: споменик културе) налази се на територији општине Савски венац, у граду Београду, Улица Сењачка број 35, у приватној својини, на катастарској парцели број 11181, КО Савски венац, у приватној својини. 
	</p>
	<p>Споменик културе саграђен је 1939. године према пројекту Григорија Самојлова, једног од најзначајнијих руских архитеката који су стварали у нашој средини током треће и четврте деценије 20. века. Грађен је као породична вила за београдску глумицу Марију Павловић, познатију под уметничким именом Марица Поповић. У свету позоришне уметности (делимично и филмске) остала је запамћена по запаженим улогама драмских, карактерних и комичних ликова, тумачећи их на својствен начин пуне три деценије на сцени Народног позоришта, као његов стални члан од 1927. године до пензионисања 1960. године. 
	</p>
	<p>Споменик културе конципиран је као слободностојећи, једноспратни објекат са главном фасадом изведеном у виду два крила зграде која се спајају под тупим углом, отварајући се ка посматрачу. На њиховом споју налази се ваљкаста кула завршена купастим кровом. Изведена је са примесама северњачке архитектуре – наглашене косим крововима сва три крила и бондручним гредама утопљеним у бели малтер њихових фасада. Осим бондрука, коришћен је и камен у виду рустике по угловима. Споменик културе има маштовито решење, за које није коришћен одређени препознатљив узор, већ се аутор ослањао на своју креативност и уметнички сензибилитет. 
	</p>
	<p>Споменик културе је дело значајних архитектонско-урбанистичких, културно-историјских и амбијенталних вредности. Један је од најзначајнијих и најоригиналнијих Самојловљевих остварења у домену градње резиденција на Сењаку и Дедињу. Представља репрезентативан пример интимизма, карактеристичног за четврту деценију 20. века, који је настао као покушај да се задовоље тражње економски напредног грађанског сталежа. Својим целокупним изгледом изражава својеврстан други вид националног стила у међуратном градитељству, са препознатљивим „фолклорним” елементима у изразу. У споменику културе је живела позната београдска глумица Марица Поповић, која је бројним запаженим улогама на сцени Народног позоришта, оставила видан траг у развоју позоришне уметности код нас.</p>
	<p>3. Заштићена околина споменик културе обухвата катастарску парцелу број 11181, КО Савски венац, у приватној својини.</p>
	<p>4. Утврђују се следеће мере заштите споменика културе:</p>
	<p>1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;</p>
	<p>2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;</p>
	<p>3) забрана радова који могу угрозити статичку стабилност споменика културе; 
	</p>
	<p>4) забрана преправки, доградње, преградње, надградње и затварања трема споменика културе; 
	</p>
	<p>5) вођење електро и ТТ водова подземним путем;</p>
	<p>6) забрана постављања прикључних кутија, ормара и расхладних уређаја на фасадама споменика културе. 
	</p>
	<p>5. Утврђују се следеће мере заштите заштићене околине споменика културе:</p>
	<p>1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;</p>
	<p>2) забрана постављања покретних тезги, киоска и других привремених објеката унутар заштићене околине споменика културе;</p>
	<p>3) забрана радова који могу угрозити статичку безбедност споменика културе; 
	</p>
	<p>4) забрана извођења радова којима се врши промена облика или намене терена; 
	</p>
	<p>5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање; 
	</p>
	<p>6) урбанистичко и комунално уређење, хортикултурно опремање и редовно одржавање простора заштићене околине споменика културе у функцији споменика културе. 
	</p>
	<p>6. Ова oдлука ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 633-4147/2013</p>
	<p class="potpis" style="margin-top: 0">У Београду, 4. јуна 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник, </p>
	<p class="potpis" style="margin-top: 0"><span class="bold">Ивица Дачић, 
	</span>с.р.</p>

