


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="nevazeciakt">Неважећи акт</p>
				<p>&nbsp;</p>
				<p>&nbsp;</p>
				<p>&nbsp;</p>
				<p>На основу члана 14. став 1. тачка 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),</p>
				<p>Извршни одбор Народне банке Србије доноси</p>
				<p class="odluka-zakon">ОДЛУКУ</p>
				<p class="odluka-zakon">о утврђивању Програма монетарне политике Народне банке Србије у 2018. години</p>
				<p class="centar">"Службени гласник РС", број 111 од 11. 
				децембра 2017.</p>
				<p>1. Утврђује се Програм монетарне политике Народне банке Србије у 2018. години, који је саставни део ове одлуке.</p>
				<p>2. Ова одлука објављује се у „Службеном гласнику Републике Србије” и ступа на снагу 1. јануара 2018. године.</p>
				<p class="potpis">ИО НБС број 65</p>
				<p class="potpis">У Београду, 7. децембра 2017. године</p>
				<p class="potpis">Председавајућа</p>
				<p class="potpis">Извршног одбора Народне банке Србије</p>
				<p class="potpis">гувернер</p>
				<p class="potpis">Народне банке Србије,</p>
				<p class="potpis">др <span class="bold">Јоргованка Табаковић,</span> с.р</p>
				<p class="bold"><span class="bold">ПРОГРАМ<br>МОНЕТАРНЕ ПОЛИТИКЕ НАРОДНЕ БАНКЕ СРБИЈЕ У 2018. ГОДИНИ</span></p>
				<p>1. У складу са Законом о Народној банци Србије, основни циљ Народнe банкe Србијe и њене монетарне политике јесте постизање и одржавање стабилности цена, чиме се доприноси очувању стабилности финансијског система и одрживом економском расту. </p>
				<p>2. Монетарна политика Народне банке Србије у 2018. години засниваће се на Меморандуму Народне банке Србије о циљању (таргетирању) инфлације као монетарној стратегији<span class="superscript">1</span> и Меморандуму Народне банке Србије о циљаним стопама инфлације до 2020. године<span class="superscript">2</span>.</p>
				<p>3. Циљ монетарне политике Народне банке Србије изражен је нумерички – као <span class="bold">годишња процентуална промена индекса потрошачких цена</span>,<span class="bold"> </span>и у 2018. години износи 3,0% ± 1,5 п. п. Циљ је снижен на ниво 3,0% од почетка 2017, што потврђује одлучност Народне банке Србије да, заједно с Владом Републике Србије, очува ценовну стабилност у средњем року. На овај начин Народна банка Србије доприноси побољшању пословне и инвестиционе климе, паду дугорочних динарских каматних стопа, као и већој употреби динара у финансијским трансакцијама, а тиме и смањењу трошкова финансирања и изложености валутном ризику привреде, становништва и државе.</p>
				<p>4. Утврђени циљ за инфлацију Народна банка Србије настојаће да оствари помоћу основног инструмента монетарне политике – каматне стопе која се примењује у спровођењу главних операција на отвореном тржишту. Народна банка Србије ће и у 2018. години висину те стопе мењати доследно и предвидиво, узимајући у обзир пројекцију инфлације, економска кретања у домаћем и међународном окружењу, као и утицај те промене на финансијску стабилност. Поред тога, ако се укаже потреба, Народна банка Србије користиће и друге инструменте из своје надлежности како би остварила циљ за инфлацију у средњем року, водећи рачуна и о стабилности и отпорности финансијског система.</p>
				<p>5. Народна банка Србије наставиће да спроводи режим руковођено пливајућег девизног курса. Интервенције на девизном тржишту спроводиће ради смањења прекомерних краткорочних осцилација девизног курса, очувања ценовне и финансијске стабилности и одржавања адекватног нивоа девизних резерви. </p>
				<p>6. Поред инструмената монетарне политике, Народна банка Србије на располагању има и инструменте макропруденцијалне политике, којима, не доводећи у питање остварење основног циља, доприноси очувању и јачању стабилности финансијског система. Народна банка Србије наставиће да спроводи и редовно тестирање отпорности финансијског система на потенцијалне макроекономске ризике. Избор специфичног макропруденцијалног инструмента део је ширег процеса идентификације и мерења системског ризика, који ће наставити да се унапређује.</p>
				<p>7. Народна банка Србије доносиће одлуке монетарне политике и предузимаће активности из области микропруденцијалне и макропруденцијалне политике на начин који обезбеђује одржавањe ниске и стабилне инфлације, очувањe финансијске стабилности, као и подршку спровођењу економске политике Владе Републике Србије.</p>
				<p>8. Примена стратегије за решавање питања проблематичних кредита резултирала је знатним падом учешћа проблематичних кредита у укупним кредитима банака, a наставиће да доприноси и њиховом даљем паду у 2018. години. То би требало додатно да допринесе расту кредитне активности, јачању кредитног канала и ефикаснијој трансмисији мера монетарне политике на реални сектор.</p>
				<p>9. Успешно спроведена фискална консолидација, спровођење структурних реформи и пуна координација мера монетарне и фискалне политике утицали су на смањење унутрашње и спољне неравнотеже и повећали отпорност домаће привреде на потенцијално негативне утицаје из међународног окружења. Уважавајући неизвесности које долазе из међународног окружења, Народна банка Србије ће током 2018. године задржати опрезност у доношењу одлука монетарне политике.</p>
				<p>10. Народна банка Србије наставиће да, у условима ниске и предвидиве инфлације и релативно стабилног девизног курса, спроводи стратегију динаризације, како би се смањила изложеност привреде, становништва и државе валутном ризику, а истовремено и повећала ефикасност инструмената монетарне политике.</p>
				<p>11. Делујући транспарентно и одговорно према јавности, ради усидравања инфлационих очекивања у границама циља, Народна банка Србије комуницираће с јавношћу на следеће начине: а) саопштењима за јавност, б) конференцијама за штампу, в) извештајем о инфлацији, г) извештајем о стабилности финансијског система и д) другим публикацијама. </p>
				<p class="f">–––––––––</p>
				<p class="f">1 Меморандум Народне банке Србије о циљању (таргетирању) инфлације као монетарној стратегији усвојен је на седници Монетарног одбора Народне банке Србије 22. децембра 2008. године.</p>
				<p class="f">2 Меморандум Народне банке Србије о циљаним стопама инфлације до 2020. године усвојен је на седници Извршног одбора Народне банке Србије 7. децембра 2017. године.</p>
	</div>

