


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p>&nbsp;</p>
				<p class="odluka-zakon">ОДЛУКУ</p>
				<p class="naslov">о усклађивању пословања Jавног предузећа „Пошта Србијe”, Београд са Законом о јавним предузећима</p>
				<p class="centar">"Службени гласник РС", број 84 од 12. октобра 
				2016.</p>
				<p class="p">&nbsp;</p>
				<p class="bold">1. Уводне одредбе</p>
				<p class="clan">Члан 1.</p>
				<p>Овом одлуком врши се усклађивање пословања Јавног предузећа „Пошта Србије”, Београд, Таковска 2, матични број 07461429, са одредбама Закона о јавним предузећима („Службени гласник РС”, број 15/16). </p>
				<p class="clan">Члан 2.</p>
				<p>Јавно предузеће ПТТ саобраћаја „Србија” (у даљем тексту: Јавно предузеће) основано је Законом о системима веза („Службени гласник РС”, бр. 38/91, 41/91 – исправка, 53/93 – др. закон, 67/93 – др. закон, 48/94 – др. закон, 20/97 и 44/03 – др. закон) и послује под пословним именом Јавно предузеће „Пошта Србије”, Београд. </p>
				<p>Оснивање Јавног предузећа уписано је у регистар Трговинског суда у Београду,&nbsp; број рег. ул.: 1-23306-00, матични број: 07461429, а Решењем Агенције за привредне регистре број 10217/2005 од 14. априла 2005. године, регистровано је превођење Јавног предузећа у Регистар привредних субјеката.</p>
				<p>Одлуком о усклађивању пословања Јавног предузећа ПТТ саобраћаја „Србија” са Законом о јавним предузећима („Службени гласник РС”, бр. 70/13 и 63/15) усклађено је пословање Јавног предузећа ПТТ саобраћаја „Србија” са одредбама Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон) и одређено је да Јавно предузеће послује под пословним именом Јавно предузеће „Пошта Србије”, Београд.</p>
				<p>Решењем Агенције за привредне регистре БД 125500/2013 од 25. новембра 2013. године, у Регистру привредних субјеката регистровано је усклађивање пословања Јавног предузећа са законом којим се уређује правни положај јавних предузећа. </p>
				<p class="clan">Члан 3.</p>
				<p>Оснивач Јавног предузећа је Република Србија, а права оснивача остварује Влада, Београд, Немањина 11, матични број 07020171 (у даљем тексту: Оснивач).</p>
				<p class="clan">Члан 4.</p>
				<p>Јавно предузеће је јавни поштански оператор у смислу закона којим се уређује област поштанских услуга. </p>
				<p class="clan">Члан 5. </p>
				<p>Јавно предузеће послује под пословним именом: Јавно предузеће „Пошта Србије”, Београд. </p>
				<p>Скраћено пословно име Јавног предузећа је: ЈП „Пошта Србије”, Београд.</p>
				<p>Седиште Јавног предузећа је у Београду, Таковска 2.</p>
				<p class="clan">Члан 6.</p>
				<p>Јавно предузеће има својство правног лица и права, обавезе и одговорности утврђене законом и овом одлуком.</p>
				<p>Јавно предузеће за своје обавезе одговара целокупном својом имовином.</p>
				<p>Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут). </p>
				<p class="clan">Члан 7.</p>
				<p>Јавно предузеће има знак, заштићен код органа надлежног за заштиту интелектуалне својине под бројем Ж-2002-597 (48467).</p>
				<p>Знак из става 1. овог члана је у бојама плава и жута, који чине три степенасто, у опадајућем низу, поређане коверте дијагонално обојене бојама плава и жута и реч „ПОШТА”, плаве боје, исписана испод у ширини коверти. </p>
				<p>Одлуку о измени знака доноси Надзорни одбор Јавног предузећа.</p>
				<p class="bold">2. Делатности Јавног предузећа</p>
				<p class="clan">Члан 8.</p>
				<p>Претежна делатност Јавног предузећа је: </p>
				<p>– Шифра делатности: 53.10,</p>
				<p>– Назив делатности: Поштанске активности јавног сервиса. </p>
				<p>Делатност Јавног предузећа од општег интереса је универзална поштанска услуга.</p>
				<p class="clan">Члан 9. </p>
				<p>Јавно предузеће обавља и делатности: </p>
				<p>1) поштанске активности комерцијалног сервиса које подразумевају посебне захтеве у погледу начина и квалитета преноса; </p>
				<p>2) промет и дистрибуција поштанских марака и вредносница, као и продаја марака у филателистичке сврхе; </p>
				<p>3) монетарно посредовање, које обухвата делатност упутничког промета, платне и друге услуге и у оквиру финансијске делатности; </p>
				<p>4) заступање и посредовање у осигурању; </p>
				<p>5) телекомуникације (кабловске, бежичне, сателитске и остале телекомуникационе услуге), рачунарско програмирање, консултантске и с тим у вези повезане делатности, као и информационе услужне делатности повезане са телекомуникацијама; </p>
				<p>6) поправке рачунара и периферне опреме; </p>
				<p>7) брокерски послови с хартијама од вредности и берзанском робом, који обухватају услуге мeњачница; </p>
				<p>8) штампање и издавање; </p>
				<p>9) друмски превоз терета, који обухвата све активности у вези с превозом терета друмом; </p>
				<p>10) складиштење; </p>
				<p>11) изнајмљивање властитих или изнајмљених некретнина и управљање њима; </p>
				<p>12) истраживање и развој у природним и техничко-технолошким наукама; </p>
				<p>13) музеји, галерије и збирке; </p>
				<p>14) друге делатности које су утврђене Статутом, у складу са законом.</p>
				<p class="bold">3. Права, обавезе и одговорности Оснивача према Јавном предузећу и Јавног предузећа према Оснивачу</p>
				<p class="clan">Члан 10.</p>
				<p>Оснивач даје сагласност на следеће акте Јавног предузећа:</p>
				<p>1) дугорочни и средњорочни план пословне стратегије и развоја;</p>
				<p>2) годишњи, односно трогодишњи програм пословања, усклађен са дугорочним и средњорочним планом пословне стратегије и развоја из тачке 1) овог става;</p>
				<p>3) Статут;</p>
				<p>4) одлуку о расподели добити, односно начину покрића губитака;</p>
				<p>5) о давању гаранција, авала, јемстава, залога и других средстава обезбеђења за послове који нису из оквира делатности од општег интереса; </p>
				<p>6) тарифу (одлуку о ценама којима се утврђује поштарина за резервисане поштанске услуге, тарифни систем и др.) осим ако другим законом није предвиђено да ту сагласност даје други државни орган;</p>
				<p>7) о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса утврђених оснивачким актом;</p>
				<p>8) акт о општим условима за испоруку производа и услуга из домена резервисаног сервиса;</p>
				<p>9) акт о процени вредности капитала, као и на програм и одлуку о својинској трансформацији;</p>
				<p>10) друга акта у складу са законом, овом одлуком и Статутом.</p>
				<p>Акт на који Оснивач даје сагласност сматра се усвојеним кад Оснивач на њега да сагласност. </p>
				<p>Оснивач даје претходну сагласност на следеће одлуке Јавног предузећа:</p>
				<p>1) о улагању капитала;</p>
				<p>2) о статусним променама;</p>
				<p>3) о оснивању других правних субјеката.</p>
				<p>О промени правне форме одлучује Оснивач.</p>
				<p class="clan">Члан 11.</p>
				<p>Јавно предузеће доноси годишњи програм пословања и доставља Оснивачу ради давања сагласности најкасније до 1. децембра текуће године за наредну годину.</p>
				<p>Садржина годишњег програма пословања и последице његовог недоношења, утврђени су законом којим се уређује правни положај јавних предузећа.</p>
				<p class="clan">Члан 12.</p>
				<p>Јавно предузеће дужно је да надлежном министарству доставља тромесечне извештаје о реализацији програма пословања, у складу са законом. </p>
				<p class="clan">Члан 13.</p>
				<p>Ако се усвојени годишњи програм пословања Јавног предузећа не спроводи у делу који се односи на зараде или запошљавање, министарство надлежно за послове финансија и министарство надлежно за послове рада и запошљавања неће извршити оверу образаца које Влада прописује за контролу обрачуна и исплате зарада у јавним предузећима, у складу са законом.</p>
				<p class="clan">Члан 14.</p>
				<p>У случају поремећаја у пословању Јавног предузећа, Оснивач предузима мере којима се обезбеђује несметано обављање делатности од општег интереса Јавног предузећа, а нарочито:</p>
				<p>1) промену унутрашње организације Јавног предузећа;</p>
				<p>2) разрешење органа које именује и именовање привремених органа Јавног предузећа;</p>
				<p>3) ограничење у погледу права располагања појединим средствима у јавној својини; </p>
				<p>4) друге мере одређене законом којим се одређују делатности од општег интереса и овом одлуком.</p>
				<p>За време ратног стања или непосредне ратне опасности, Оснивач може у Јавном предузећу утврдити организацију за извршавање послова од стратешког значаја за Републику Србију.</p>
				<p class="clan">Члан 15.</p>
				<p>У Јавном предузећу право на штрајк запослени остварују у складу са законом, овом одлуком, Статутом и другим општим актима Јавног предузећа.</p>
				<p>У случају штрајка, Јавно предузеће је дужно да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.</p>
				<p>Ако се у Јавном предузећу не обезбеде услови за остваривање минимума процеса рада, у њему се спроводе мере које су одређене законом којим се уређује правни положај јавних предузећа.</p>
				<p class="bold">4. Услови и начин утврђивања и распоређивања добити и начин покрића губитака и сношење ризика</p>
				<p class="clan">Члан 16.</p>
				<p>Расподела добити, односно покриће губитака, утврђују се у складу са законом.</p>
				<p>Одлуку о расподели остварене добити Јавног предузећа доноси Надзорни одбор, уз сагласност Оснивача и њоме се одређује део остварене добити која се уплаћује у буџет Републике Србије, у складу са законом.</p>
				<p>Одлуку о начину покрића губитка Јавног предузећа доноси Надзорни одбор, уз сагласност Оснивача.</p>
				<p class="bold">5. Комисија за ревизију</p>
				<p class="clan">Члан 17.</p>
				<p>Јавно предузеће има Комисију за ревизију, коју именује Надзорни одбор.</p>
				<p>Комисија за ревизију има три члана, а Директор и извршни директори не могу да буду њени чланови.</p>
				<p>Независан члан Надзорног одбора је председник Комисије за ревизију.</p>
				<p>Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.</p>
				<p>За члана Комисије за ревизију може бити именовано лице које испуњава услове предвиђене законом којим се уређује правни положај јавних предузећа. </p>
				<p class="clan">Члан 18.</p>
				<p>Комисија за ревизију обавља послове у складу са законом и Статутом, као и друге послове које јој повери Надзорни одбор.</p>
				<p>Начин рада Комисије за ревизију ближе се уређује одлуком Надзорног одбора.</p>
				<p class="bold">6. Услови и начин задуживања Јавног предузећа</p>
				<p class="clan">Члан 19.</p>
				<p>Јавно предузеће може да се задужује под условима који су предвиђени законом којим се уређује јавни дуг. </p>
				<p class="bold">7. Заступање Јавног предузећа</p>
				<p class="clan">Члан 20.</p>
				<p>Јавно предузеће у пословима унутрашњег и спољнотрговинског промета заступа и представља Директор, без ограничења.</p>
				<p>Директор може, у оквиру својих овлашћења, дати другом лицу писано пуномоћје за заступање Јавног предузећа.</p>
				<p>Директор може, уз сагласност Надзорног одбора, дати и опозвати прокуру, у складу са законом.</p>
				<p class="bold">8. Износ основног капитала, опис и врста неновчаног улога</p>
				<p class="clan">Члан 21.</p>
				<p>Јавно предузеће послује средствима Јавног предузећа ПТТ саобраћаја „Србија”, основаног Законом о системима веза („Службени гласник РС”, бр. 38/91, 41/91 – исправка, 53/93 – др. закон, 67/93 – др. закон, 48/94 – др. закон, 20/97 и 44/03 – др. закон).</p>
				<p>Средства из става 1. овог члана чине покретне и непокретне ствари, новчана средства, хартије од вредности и друга имовинска права, укључујући и право коришћења на стварима у јавној својини којима послује Јавно предузеће и чија вредност изражена у новцу на дан 31. децембра 2012. године, износи 34.214.120.225,22 динара.</p>
				<p>Удео Републике Србије, као Оснивача, у основном капиталу Јавног предузећа изражен у процентима, износи 100%.</p>
				<p class="bold">9. Имовина Јавног предузећа</p>
				<p class="clan">Члан 22.</p>
				<p>Имовину Јавног предузећа чине право својине на покретним и непокретним стварима, новчана средства, хартије од вредности и друга имовинска права, која су пренета у својину Јавног предузећа, у складу са законом, укључујући и право коришћења на стварима у јавној својини.</p>
				<p>Јавно предузеће управља и располаже својом имовином у складу са законом, овом одлуком и Статутом.</p>
				<p class="bold">10. Органи Јавног предузећа</p>
				<p class="clan">Члан 23.</p>
				<p>Органи Јавног предузећа су Надзорни одбор и Директор.</p>
				<p class="italik">а) Надзорни одбор </p>
				<p class="clan">Члан 24.</p>
				<p>Надзорни одбор има пет чланова, које именује Оснивач, од којих је један председник Надзорног одбора, један члан је из реда запослених, који се предлаже на начин утврђен Статутом и један члан који мора бити независан члан Надзорног одбора. </p>
				<p>За председника и члана Надзорног одбора именује се лице које испуњава услове предвиђене законом којим се уређује правни положај јавних предузећа.</p>
				<p class="clan">Члан 25.</p>
				<p>Мандат председника и чланова Надзорног одбора је четири године. </p>
				<p>Мандат председнику и члановима Надзорног одбора престаје истеком периода на који су именовани, оставком или разрешењем, у складу са законом.</p>
				<p class="clan">Члан 26.</p>
				<p>Надзорни одбор:</p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи, односно трогодишњи програм пословања, усклађен са дугорочним и средњорочним планом пословне стратегије и развоја из тачке 1) овог става;</p>
				<p>3) усваја извештај о степену реализације програма пословања;</p>
				<p>4) усваја периодични извештај о степену усклађености планираних и реализованих активности;</p>
				<p>5) усваја финансијске извештаје и доставља их Оснивачу ради информисања;</p>
				<p>6) усваја стратегију управљања ризицима и политике управљања ризицима; </p>
				<p>7) надзире рад Директора;</p>
				<p>8) доноси Статут;</p>
				<p>9) одлучује о статусним променама, оснивању других правних субјеката и улагању капитала;</p>
				<p>10) предлаже Oснивачу доношење одлуке о промени правне форме Јавног предузећа; </p>
				<p>11) одлучује о промени седишта и пословног имена Јавног предузећа;</p>
				<p>12) доноси одлуку о расподели добити, односно начину покрића губитка;</p>
				<p>13) закључује уговор о раду са Директором, у складу са законом којим се уређују радни односи;</p>
				<p>14) одлучује о располагању (отуђењу и прибављању) имовином Јавног предузећа, у складу са законом;</p>
				<p>15) доноси акт о процени вредности капитала Јавног предузећа и о исказивању капитала Јавног предузећа у акцијама, односно уделима;</p>
				<p>16) доноси програм својинске трансформације Јавног предузећа и одлуку о својинској трансформацији Јавног предузећа;</p>
				<p>17) усваја кодекс корпоративног управљања;</p>
				<p>18) доноси одлуку о давању гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>19) даје сагласност на одлуку Директора о давању или одузимању прокуре;</p>
				<p>20) врши унутрашњи надзор над пословањем Јавног предузећа;</p>
				<p>21) именује и разрешава чланове Комисије за ревизију, утврђује висину накнаде за њен рад и поверава јој послове који нису предвиђени овом одлуком; </p>
				<p>22) доноси одлуку о избору овлашћеног ревизора Јавног предузећа;</p>
				<p>23) утврђује тарифу (одлуку о ценама којима се утврђује поштарина за резервисане поштанске услуге, тарифни систем и др.) осим ако другим законом није предвиђено да ту сагласност даје други државни орган;</p>
				<p>24) доноси акт о исплати стимулације Директора и извршних директора;</p>
				<p>25) врши и друге послове у складу са законом, овом одлуком и Статутом.</p>
				<p>Одлуке из става 1. тач. 1), 2), 8), 11), 12), 15), 16), 18), 23) и 24) овог члана Надзорни одбор доноси уз сагласност Оснивача, као и одлуку из става 1. тачка 14) овог члана, уколико су предмет располагања средства велике вредности, у непосредној функцији обављања делатности од општег интереса.</p>
				<p>Одлуке из става 1. тачка 9) овог члана Надзорни одбор доноси уз претходну сагласност Оснивача. </p>
				<p>Надзорни одбор не може пренети право одлучивања о питањима из своје надлежности на Директора или друго лице у Јавном предузећу. </p>
				<p class="clan">Члан 27.</p>
				<p>Надзорни одбор одлучује већином гласова својих чланова.</p>
				<p>Начин рада и одлучивања Надзорног одбора ближе се уређује Статутом Јавног предузећа.</p>
				<p class="clan">Члан 28.</p>
				<p>Председник и чланови Надзорног одбора имају право на одговарајућу накнаду за рад у Надзорном одбору.</p>
				<p class="italik">б) Директор </p>
				<p class="clan">Члан 29.</p>
				<p>Директора именује Оснивач на период од четири године, на основу спроведеног јавног конкурса у складу са законом којим се уређује правни положај јавних предузећа.</p>
				<p class="clan">Члан 30. </p>
				<p>За Директора може бити именовано лице које испуњава услове предвиђене законом којим се уређује правни положај јавних предузећа. </p>
				<p>Директор је јавни функционер сагласно закону којим се уређује борба против корупције.</p>
				<p>Директор не може имати заменика.</p>
				<p class="clan">Члан 31.</p>
				<p>Директор:</p>
				<p>1) представља и заступа Јавно предузеће;</p>
				<p>2) организује рад Јавног предузећа и руководи процесом рада;</p>
				<p>3) води пословање Јавног предузећа;</p>
				<p>4) одговара за законитост рада Јавног предузећа;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи, односно трогодишњи програм пословања и одговоран је за његово спровођење;</p>
				<p>7) предлаже финансијске извештаје;</p>
				<p>8) извршава одлуке Надзорног одбора;</p>
				<p>9) бира извршне директоре;</p>
				<p>10) бира представнике Јавног предузећа у скупштини друштва капитала чији је једини власник Јавно предузеће;</p>
				<p>11) закључује уговоре о раду са извршним директорима у складу са законом којим се уређују радни односи;</p>
				<p>12) доноси акт о организацији и систематизацији послова;</p>
				<p>13) предлаже стратегију управљања ризицима и политике управљања ризицима;</p>
				<p>14) врши друге послове одређене законом који уређује правни положај јавних предузећа, овом одлуком и Статутом.</p>
				<p>Одлуку о избору представника из става 1. тачка 10) овог члана доноси Директор уз сагласност Оснивача, уколико друштво капитала обавља делатност од општег интереса.</p>
				<p class="clan">Члан 32.</p>
				<p>Мандат Директора престаје истеком периода на који је именован, оставком и разрешењем.</p>
				<p>Директор подноси оставку органу надлежном за именовање, у писаној форми. </p>
				<p>Директор може да повуче оставку све док је Оснивач не прими.</p>
				<p>Директор може бити разрешен из разлога предвиђених законом којим се уређује правни положај јавних предузећа.</p>
				<p>Јавно предузеће може имати вршиоца дужности директора кога именује Оснивач, у случајевима и под условима прописаним законом којим се уређује правни положај јавних предузећа.</p>
				<p>Вршилац дужности директора има права, обавезе и овлашћења Директора. </p>
				<p class="clan">Члан 33. </p>
				<p>Предлог за разрешење Директора подноси министарство надлежно за послове привреде.</p>
				<p>Предлог из става 1. овог члана може поднети и Надзорни одбор, преко министарства надлежног за послове привреде.</p>
				<p>Предлог за разрешење Директора мора бити образложен, са прецизно наведеним разлозима због којих се разрешење предлаже и доставља се Директору који има право да се у року од 20 дана изјасни о разлозима због којих се предлаже разрешење.</p>
				<p>Пошто Директору пружи прилику да се изјасни о постојању разлога за разрешење и утврди потребне чињенице надлежно министарство предлаже Оснивачу доношење одговарајућег решења. </p>
				<p>На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа. </p>
				<p class="clan">Члан 34. </p>
				<p>Директор може бити суспендован на начин и под условима предвиђеним законом којим се уређује правни положај јавних предузећа. </p>
				<p class="italik">в) Извршни директор</p>
				<p class="clan">Члан 35. </p>
				<p>Јавно предузеће не може имати више од седам извршних директора, а број извршних директора утврђује се Статутом.</p>
				<p>Извршни директор не може имати заменика.</p>
				<p>Извршни директор мора бити у радном односу у Јавном предузећу.</p>
				<p>За извршног директора бира се лице које испуњава услове утврђене законом.</p>
				<p class="clan">Члан 36. </p>
				<p>Извршни директор за свој рад одговара Директору.</p>
				<p>Извршни директор обавља послове у оквиру овлашћења које му је одредио Директор, у складу са овом одлуком и Статутом.</p>
				<p class="clan">Члан 37. </p>
				<p>Директор и извршни директори имају право на зараду, а могу имати и право на стимулацију.</p>
				<p>Акт о исплати стимулације Директора и извршног директора доноси Надзорни одбор уз сагласност Оснивача.</p>
				<p>Акт о исплати стимулације извршног директора доноси се на предлог Директора Јавног предузећа.</p>
				<p class="clan">Члан 38. </p>
				<p>Председник и чланови органа Јавног предузећа, дужни су да пословну тајну Јавног предузећа чувају и након престанка својства члана, у периоду од две године од дана престанка тог својства, осим ако посебним актом није предвиђен дужи рок чувања пословне тајне.</p>
				<p class="bold">11. Заштита животне средине</p>
				<p class="clan">Члан 39.</p>
				<p>Јавно предузеће је дужно да у обављању делатности обезбеди потребне услове за заштиту и унапређење животне средине и да спречава узроке и отклања последице које угрожавају животну средину.</p>
				<p class="bold">12. Оснивачка права, улагање капитала и управљање зависним друштвима</p>
				<p class="clan">Члан 40.</p>
				<p>Јавно предузеће може, уз претходну сагласност Оснивача, основати друштво капитала за обављање делатности од општег интереса и друштво капитала за обављање делатности која није од општег интереса. </p>
				<p class="clan">Члан 41.</p>
				<p>Јавно предузеће може, уз претходну сагласност Оснивача, улагати капитал у већ основана друштва капитала. </p>
				<p class="clan">Члан 42.</p>
				<p>Јавно предузеће може да образује огранке, у складу са законом и Статутом. </p>
				<p class="bold">13. Јавност у раду Јавног предузећа</p>
				<p class="clan">Члан 43.</p>
				<p>Јавно предузеће је дужно да на својој интернет страници објави:</p>
				<p>1) радне биографије чланова Надзорног одбора, Директора и извршних директора;</p>
				<p>2) организациону структуру;</p>
				<p>3) годишњи, односно трогодишњи програм пословања, као и све његове измене и допуне, односно извод из тог програма ако јавно предузеће има конкуренцију на тржишту;</p>
				<p>4) периодичне извештаје о реализацији програма пословања;</p>
				<p>5) годишњи финансијски извештај са мишљењем овлашћеног ревизора;</p>
				<p>6) друге информације од значаја за јавност.</p>
				<p>Оснивач може утврдити и друге елементе пословања Јавног предузећа који ће се објављивати, а који су од нарочитог значаја за јавност.</p>
				<p class="bold">14. Општи акти Јавног предузећа</p>
				<p class="clan">Члан 44.</p>
				<p>Општи акти Јавног предузећа су Статут, одлуке, правилници и други акти којима се на општи начин уређују одређена питања.</p>
				<p>Статут је основни општи акт Јавног предузећа.</p>
				<p>Остали општи акти Јавног предузећа не смеју бити у супротности са одредбама Статута. </p>
				<p class="clan">Члан 45.</p>
				<p>Статутом се, у складу са законом и овом одлуком ближе уређују:</p>
				<p>1) пословно име и седиште Јавног предузећа;</p>
				<p>2) делатности, односно послови које обавља Јавно предузеће који нису предвиђени овом одлуком;</p>
				<p>3) органи Јавног предузећа, делокруг, одговорности и начин одлучивања органа;</p>
				<p>4) начин на који се у Надзорни одбор именује представник запослених у Јавном предузећу;</p>
				<p>5) заступање Јавног предузећа и одговорности за обавезе;</p>
				<p>6) начин расподеле добити и покриће губитака Јавног предузећа;</p>
				<p>7) изглед и садржина печата и штамбиља Јавног предузећа;</p>
				<p>8) општи акти Јавног предузећа, надлежност за њихово доношење и начин њиховог ступања на снагу и начин њиховог доношења;</p>
				<p>9) начин и поступак измене Статута;</p>
				<p>10) заштита животне средине и друга питања од значаја за рад и пословање Јавног предузећа и за остваривање права, обавеза и одговорности запослених у Јавном предузећу у складу са законом.</p>
				<p class="bold">15. Прелазне и завршне одредбе</p>
				<p class="clan">Члан 46. </p>
				<p>Јавно предузеће наставља да обавља делатности које је обављало до дана ступања на снагу ове одлуке, у складу са Законом о јавним предузећима („Службени гласник РС”, број 15/16), Законом о поштанским услугама („Службени гласник РС”, бр. 18/05, 30/10 и 62/14), овом одлуком и Статутом.</p>
				<p>Јавно предузеће усагласиће Статут и друга општа акта са овом одлуком у року од 90 дана од дана ступања на снагу ове одлуке.</p>
				<p class="clan">Члан 47.</p>
				<p>Ову одлуку објавити у „Службеном гласнику Републике Србије”. </p>
				<p>&nbsp;</p>
				<p class="potpis">05 број 023-9580/2016</p>
				<p class="potpis">У Београду, 11. октобра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

