


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 40. став 3. Закона о високом образовању („Службени гласник РС”, бр. 76/05, 100/07 – аутентично тумачење, 97/08, 44/10, 93/12 и 89/13), члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ОДЛУКУ</p>
	<p class="naslov" style="margin-top: 0">о оснивању Криминалистичко-полицијског универзитета</p>
	<p class="naslov" style="margin-top: 0"><span style="font-weight: 400">
	"Службени гласник РС", број 28 од 12. марта 2014.</span></p>
	<p class="naslov">&nbsp;</p>
	<p>1. Овом одлуком оснива се високошколска установа под називом: Криминалистичко-полицијски универзитет (у даљем тексту: Универзитет).</p>
	<p>2. Универзитет је правни следбеник Криминалистичко-полицијске академије (у даљем тексту: Академија) и оснива се за остваривање студијских програма за потребе полицијског образовања.</p>
	<p>Седиште Универзитета је у Београду, Улица цара Душана 196, Земун.</p>
	<p>3. Универзитет је самостална високошколска установа која у обављању делатности обједињује образовни, стручни и научноистраживачки рад, као компоненте јединственог процеса високог образовања.</p>
	<p>Универзитет је установа која обавља делатност високог образовања кроз остваривање академских и струковних студија свих нивоа, из више научних и стручних области у оквиру образовно-научних поља друштвено-хуманистичких наука, природно-математичких наука и техничко-технолошких наука.</p>
	<p>Универзитет остварује и друге облике стручног образовања и усавршавања од значаја за криминалистичко-полицијске и безбедносне послове.</p>
	<p>Универзитет обавља и научно-истраживачки рад кроз основна, примењена и развојна истраживања која су првенствено у функцији развоја и осавремењивања образовне делатности у области система унутрашњих послова и безбедности.</p>
	<p>4. Универзитет интегрише функције свих својих организационих јединица – департмана, научноистраживачког центра и стручних служби у свом саставу и има својство правног лица са свим правима и обавезама у правном промету и према трећим лицима.</p>
	<p>Департмани у саставу Универзитета су:</p>
	<p>1) Департман криминалистике;</p>
	<p>2) Департман информатике и рачунарства;</p>
	<p>3) Департман форензичког инжењерства.</p>
	<p>Универзитет може, са развојем своје делатности високог образовања, у складу са позитивним прописима, образовати и нове департмане.</p>
	<p>Департмани у саставу Универзитета немају својство правног лица.</p>
	<p>5. Основни општи акт Универзитета је статут.</p>
	<p>Статутом Универзитета ближе се уређује делатност и организација Универзитета, као и друга питања утврђена законом којим се уређује високо образовање.</p>
	<p>6. Универзитет има орган управљања, орган пословођења, стручне органе и студентски парламент.</p>
	<p>Утврђивање органа, поступак избора и разрешења, број чланова колективних органа, надлежност и друга питања у вези са органима Универзитета уређују се статутом Универзитета, у складу са законом.</p>
	<p>7. У поступку утврђивања студијских програма, Универзитет прибавља мишљење Министарства унутрашњих послова.</p>
	<p>Одлуку о броју студената који се финансирају из буџета, за упис у прву годину студијских програма Универзитета, доноси Влада на предлог Министарства унутрашњих послова.</p>
	<p>8. Средства за обављање делатности Универзитета обезбеђују се у буџету Републике Србије у складу са потребама полицијског образовања, а у оквиру обима средстава Министарства унутрашњих послова опредељених законом о буџету, као и из других извора у складу са законом којим се уређује високо образовање.</p>
	<p>9. Универзитет доноси петогодишње и годишње програме научних истраживања, уз претходно добијено мишљење Министарства унутрашњих послова.</p>
	<p>10. До избора и конституисања органа Универзитета, послове из њихове надлежности обављаће органи Академије у складу са законом и Статутом Академије.</p>
	<p>Конституисањем органа управљања, стручних органа и студентског парламента, као и избором органа пословођења Универзитета, престаје мандат органу пословођења, као и члановима колективних органа изабраних по прописима који су важили за Академију.</p>
	<p>11. Савет Академије донeће статут Универзитета у року од 60 дана од дана ступања на снагу ове одлуке.</p>
	<p>У року од 90 дана од дана ступања на снагу статута из става 1. ове тачке, Универзитет ће донети општа акта неопходна за делатност и функционисање установе.</p>
	<p>До ступања на снагу општих аката из става 2. ове тачке, важе и сходно се примењују сва општа акта донета на Академији.</p>
	<p>12. Универзитет преузима имовину, права и обавезе Академије.</p>
	<p>До добијања дозволе за рад Универзитета и његовог уписа у судски регистар, Академија наставља рад у складу са важећом дозволом за рад и акредитованим студијским програмима.</p>
	<p>13. Наставно и ненаставно особље (у даљем тексту: запослени) које је на дан ступања на снагу ове одлуке у радном односу на Академији наставља радни однос на Универзитету, без прекидања континуитета.</p>
	<p>У погледу права, обавеза и одговорности запослених на Универзитету сходно се примењују прописи који се односе на запослене у Министарству унутрашњих послова, у складу са чланом 3. Закона о престанку важења Закона о Полицијској академији („Службени гласник РС”, број 64/06).</p>
	<p>14. Даном ступања на снагу ове одлуке престаје да важи Одлука о оснивању Криминалистичко-полицијске академије („Службени гласник РС”, број 58/06).</p>
	<p>15. Ова одлука ступа на снагу наредног дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 022-2229/2014</p>
	<p class="potpis" style="margin-top: 0">У Београду, 7. марта 2014. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Ивица Дачић, 
	</span>с.р.</p>

