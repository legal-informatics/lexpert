


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси </p>
	<p class="odluka-zakon">ОДЛУКУ</p>
	<p class="naslov">о утврђивању виле „Здравље” у Бањи Ковиљачи за споменик културе 
	</p>
	<p class="naslov"><span style="font-weight: 400">"Службени гласник РС", број 
	113 од 20. децембра 2013.</span></p>
	<p class="naslov">&nbsp;</p>
	<p>1. Вила „Здравље” у Бањи Ковиљачи утврђује се за споменик културе.</p>
	<p>2. Вила „Здравље” у Бањи Ковиљачи (у даљем тексту: споменик културе) налази се на територији општине Лозница, у Бањи Ковиљачи, Железничка улица број 2, у државној својини, на катастарској парцели број 456/1, КО Бања Ковиљача.</p>
	<p>Споменик културе саграђен је за др Живана Јакшића, првог управника болнице у Лозници и лекара Управе Бање Ковиљаче, као мањи пансион за смештај бањских гостију, са ординацијом у приземљу и станом лекареве породице на мансарди. Уз вилу су подигнуте и пратеће зграде (летња кухиња, трпезарија, оставе). Ова грађевина, разуђено решене правоугаоне основе, компонована је по узору на мање типске санаторијуме средњоевропских бања на прелазу векова. Има приземље, спрат и мансарду. Улазу у кућу приступа се из дворишта преко простране терасе. Главна фасада решена је петоделном вертикалном поделом са централним и два бочна ризалита. Зидно платно бочних ризалита главне фасаде хоризонталном поделом рашчлањено је на три дела, тако да је први појас сокл, други средишњи одвојен натпрозорним венцем изведеним у малтерној пластици, а трећи је калкан са отвором и украсним детаљем у плитком обојеном малтеру (врежа над прозором, а са стране стилизована змија око штапа, симбол медицине). Натпис са називом куће рашчлањен је тако да на првом ризалиту пише: ВИЛА, на другом централном: ЗДРАВЉЕ, а на трећем: ДР ЈАКШИЋА. Кућа има на средишњем делу главне фасаде централни улазни тракт надвишен наглашеном кулом, а са обе њене стране су бочни ризалити са пространим отворима у приземљу, док их на спрату спајају балкони ограђени ковинама. Дворишна фасада решена је вишеструким рашчлањивањем трактова што је условљено функционалним решењем у основама. После Другог светског рата друштвене и власничке промене наметнуле су нову намену, те је пансион са ординацијом и станом лекара 1948. године претворен у дом за незбринуту децу, а већ од 1950. године у зграду за стално становање више породица. Тиме је дошло до нарушавања концепта основне функције тако да је ово значајно здање, познато са многих старих разгледница, неодржавањем изгубило на репрезентативности. 
	</p>
	<p>Овај споменик културе, као репрезентативни пример академског градитељства, због архитектонских, историјско-уметничких и историјских вредности значајно је остварење у наслеђу бања Србије. 
	</p>
	<p>3. Заштићена околина споменика културе обухвата катастарске парцеле брoj: 443/3, 444, 459, 456/1, 456/2, 547 и 562 КО Бања Ковиљача, у државној својини.</p>
	<p>4. Утврђују се следеће мере заштите споменика културе:</p>
	<p>1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;</p>
	<p>2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;</p>
	<p>3) забрана радова који могу угрозити статичку стабилност споменика културе; 
	</p>
	<p>4) забрана преправки, доградње, преградње, надградње и затварања трема;
	</p>
	<p>5) вођење електро и ТТ водова подземним путем;</p>
	<p>6) забрана постављања прикључних кутија, ормара и расхладних уређаја на спољашњим површинама споменика културе;
	</p>
	<p>7) неговање и редовно одржавање декоративне флоре. </p>
	<p>5. Утврђују се следеће мере заштите заштићене околине споменика културе:</p>
	<p>1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;</p>
	<p>2) забрана постављања покретних тезги, киоска и других привремених објеката унутар заштићене околине;</p>
	<p>3) забрана радова који могу угрозити статичку безбедност споменика културе;
	</p>
	<p>4) забрана извођења радова којима се врши промена облика или намене терена;
	</p>
	<p>5) забрана постављања далековода, ваздушних електро и ТТ водова преко заштићених парцела, њихово вођење извршити подземним каналима, уз враћање терена у првобитно стање;
	</p>
	<p>6) урбанистичко и комунално уређење, хортикултурно опремање, неговање декоративне флоре и редовно одржавање простора заштићене околине у функцији споменика културе.
	</p>
	<p>6. Ова одлука ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 633-10851/2013</p>
	<p class="potpis" style="margin-top: 0">У Београду, 18. децембра 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Ивица Дачић,</span> с.р.</p>

