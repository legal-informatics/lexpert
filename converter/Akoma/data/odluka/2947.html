


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 14. Статута ЈП „Национални парк Фрушка гора” (број 2011/2 од 3. септембра 2013. године) и члана 9. ст. 3. и 4. Закона о стратешкој процени утицаја на животну средину („Службени гласник РС”, бр. 135/04 и 88/10), а у вези са чланом 23. Закона о шумама („Службени гласник РС”, бр. 30/10, 93/12 и 89/15), </p>
				<p>Надзорни одбор ЈП „Национални парк Фрушка гора” доноси</p>
				<p class="odluka-zakon">ОДЛУКУ</p>
				<p class="naslov">да се не израђује стратешка процена утицаја на животну средину Основа газдовања шумама у државном власништву за газдинске јединице: Чортановачка шума – 3802, Врдник – Моринтово – 3803, Поповица–Мајдан–Змајевац–3804, Катанске ливаде – Осовље – 3805, Биклав–3809, Гвоздењак–Лице–3811 и Полој–3813 на подручју Националног парка Фрушка гора за период 2017–2026. године</p>
				<p class="auto-style1">"Службени гласник РС", број 92 од 13. 
				октобра 2017.</p>
				<p>1. Доноси се Одлука да се за Основе газдовања шумама за ГЈ „Чортановачка шума”, „Врдник–Моринтово”, „Поповица–Мајдан–Змајевац”, „Катанске ливаде – Осовље”, „Биклав”, „Гвоздењак–Лице” и „Полој” на подручју Националног парка Фрушка гора за период 2017–2026. године не израђује стратешка процена утицаја на животну средину.</p>
				<p>2. Стратешка процена се не израђује из следећих разлога:</p>
				<p>– за предметне шуме је израђен и у поступку доношења је План развоја шума у Националном парку Фрушка гора за период 2015–2024. године (у даљем тексту: План развоја), који је шумарски плански документ вишег ранга и који обухвата шуме свих сопственика и корисника шума на подручју Националног парка Фрушка гора;</p>
				<p>– за План развоја биће урађена стратешка процена утицаја на животну средину и извештај о стратешкој процени утицаја на животну средину о чему ће се прибавити сагласност органа надлежног за послове заштите животне средине;</p>
				<p>– Планом развоја су дефинисани задаци и планиране обавезе коришћења, унапређења, заштите и развоја шума на подручју целог Националног парка Фрушка гора;</p>
				<p>– Планом развоја су такође утврђене и основне смернице и циљеви одрживог газдовања шумама, као и мере за унапређење стања и очување шума, односно за јачање опште корисних функција шума и заштите шума;</p>
				<p>– Планом развоја су обједињени циљеви, планови, мере и смернице за газдовање свим шумама у границама националног парка, те би било нерационално умножавање обавеза и послова стратешке процене утицаја на животну средину ових планских докумената.</p>
				<p>3. Одлука да се не израђује стратешка процена утицаја на животну средину утемељена је на критеријумима за одређивање могућих карактеристика значајних утицаја садржаних у Прилогу I Закона о стратешкој процени утицаја на животну средину и то нарочито:</p>
				<p>– карактеристике плана и програма – значај плана и програма за заштиту животне средине и одрживи развој. Овај критеријум је цењен у контексту постојања Плана развоја, који у себи обједињује циљеве, планове, мере и смернице за газдовање шумама, садржане у свим основама газдовања шумама (државним, приватним, шумама СПЦ) и Програму газдовања шумама у власништву сопственика шума појединачног поседа мањег од 100 хектара, на подручју Националног парка Фрушка гора за период 2014–2023. године, који се односе на предметно подручје, што упућује на закључак да је значај и могући утицај предметног планског документа лимитиран специфичним оквирима (Планом развоја). Даље је неопходно истаћи да је основа газдовања шумама по свом карактеру оперативни плански документ газдовања шумама, а не стратешки или развојни плански документ којим се утврђују правци развоја шума и шумарства и за које се израда стратешке процене утицаја на животну средину подразумева;</p>
				<p>– карактеристике плана и програма – степен утицаја плана и програма на друге планове и програме укључујући и оне у различитим хијерархијским структурама. У смислу овог критеријума утврђен је положај планског документа у структури планских докумената са којима је у посредној или непосредној вези (просторни планови, план развоја, годишњи планови, извођачки пројекти и др.);</p>
				<p>– карактеристике утицаја и то – вероватноћа, интензитет, сложеност, реверзибилност утицаја, као и просторна и временска димензија. Основна обележја квалитетног процеса стратешке процене, утврђена кроз велики број страних и домаћих упутстава и препорука везаних за квалитет (Partidario 2003, ODPM 2003, ODPM 2005, GRDP 2006) подразумевају третирање стратешких, а не свих врста утицаја једног документа на животну средину, што укључује и одговарајућу прилагођеност врсти и нивоу документа за који се ради. Вреднујући ове утицаје у контексту предложених карактеристика, може се закључити да су они локалног, а не стратешког карактера, и као такви нису интересантни за стратешку процену утицаја.</p>
				<p>4. Основе газдовања шумама у државном власништву за ГЈ Чортановачка шума, Врдник–Моринтово, Поповица–Мајдан–Змајевац, Катанске ливаде – Осовље, Биклав, Гвоздењак–Лице и Полој на подручју Националног парка Фрушка гора за период 2017–2026. године је израдило „Шума план” д.о.о из Бања Луке.</p>
				<p>5. За спровођење ове одлуке задужује се ЈП „Национални парк Фрушка гора”, који ће, у складу са Законом о стратешкој процени утицаја на животну средину, прибавити неопходна мишљења, разрадити конкретне мере и одредити носиоце послова за реализацију ове одлуке.</p>
				<p>6. Ову одлуку доставити Министарству заштите животне средине, Покрајинском секретаријату за пољопривреду, водопривреду и шумарство, Покрајинском секретаријату за урбанизам и заштиту животне средине, Покрајинском заводу за заштиту природе и архиви.</p>
				<p>7. Ову одлуку објавити у „Службеном гласнику Републике Србије”.</p>
				<p>Одлука ступа на снагу осмог дана по објављивању.</p>
				<p class="potpis">Број 2292/9</p>
				<p class="potpis">У Сремској Каменици, 22. септембра 2017. године</p>
				<p class="potpis">В.д. председника Надзорног одбора, </p>
				<p class="potpis"><span class="bold">Немања Старовић,</span> с.р.</p>
	</div>

