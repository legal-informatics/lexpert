


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси </p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ОДЛУКУ</p>
	<p class="naslov" style="margin-top: 0">о утврђивању Елекове виле у Зрењанину за споменик културе</p>
	<p class="naslov" style="margin-top: 0"><span style="font-weight: 400">
	"Службени гласник РС", број 51 од 12. јуна 2013.</span></p>
	<p class="naslov">&nbsp;</p>
	<p>1. Елекова вила у Зрењанину утврђује се за споменик културе.</p>
	<p>2. Елекова вила у Зрењанину (у даљем тексту: споменик културе) налази се на територији градске општине Зрењанин, у граду Зрењанину, Улица Петра Драпшина број 9, у приватној својини, на катастарској парцели број 8474/1, КО Зрењанин, у приватној својини. 
	</p>
	<p>Споменик културе саграђен је 1911. године, према плановима прашког архитекте и предузимача Виктора Бенеша. Део је индустријског комплекса Фабрике шећера и представља најлуксузнији објекат у оквиру комплекса. Назив виле везује се за Виктора Елека, директора Фабрике шећера и њеног дугогодушњег станара. Обликована је са преовлађујућим елементима сецесије, без правих аналогија у оквиру сачуваног архитектонског фонда града и његове околине. Конципирана је као објекат разуђене основе, са еркерима и елегантним балконима окренутим према парку. Утисак разиграности појачан је, за то подручје некарактеристичним, решењем кровних маса које су благо повијене на крајевима (асоцирајући на кровне покриваче кинеских пагода). На фасадама је велики број прозорских отвора различитих димензија, завршених архитравно или полукружно. Унутрашњост споменика културе у потпуности кореспондира са резиденцијалном функцијом објекта. Посебну вредност ентеријеру дају витражи са сецесијским мотивима, аутора Ивана Маринковића из Загреба. 
	</p>
	<p>Овај споменик културе поседује архитектонско-стилске и културно-историјске вредности. Представља вредно ауторско остварење архитекте Виктора Бенеша и репрезентативан пример резиденцијалне архитектуре у Зрењанину, који сведочи о начину на који су живели имућни Бечкеречани на почетку прошлог века. 
	</p>
	<p>3. Заштићена околина споменика културе обухвата катастарску парцелу број 8474/1, КО Зрењанин, у приватној својини.</p>
	<p>4. Утврђују се следеће мере заштите споменика културе:</p>
	<p>1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;</p>
	<p>2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;</p>
	<p>3) забрана радова који могу угрозити статичку стабилност споменика културе; 
	</p>
	<p>4) забрана преправки, доградње, преградње и надградње; </p>
	<p>5) вођење електро и ТТ водова подземним путем;</p>
	<p>6) забрана постављања прикључних кутија, ормара и расхладних уређаја на фасадама споменика културе; 
	</p>
	<p>7) коришћење споменика културе као репрезентативног објекта, у складу са његовом наменом и садржајем; 
	</p>
	<p>8) реконструкцијa витража који недостају у салону и приземљу споменика културе на основу аналогија са очуваних витражних стакала.</p>
	<p>5. Утврђују се следеће мере заштите заштићене околине споменика културе:</p>
	<p>1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе или његову заштићену околину;</p>
	<p>2) забрана радова који могу угрозити статичку безбедност споменика културе; 
	</p>
	<p>3) забрана извођења радова којима се врши промена облика или намене терена; 
	</p>
	<p>4) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање; 
	</p>
	<p>5) забрана складиштења штетних материјала и стварања депонија у заштићеној околини споменика културе; 
	</p>
	<p>6) обезбеђење одговарајуће декоративне расвете споменика културе; </p>
	<p>7) урбанистичко и комунално уређење, хортикултурно опремање, неговање декоративне флоре и редовно одржавање заштићене околине споменика културе у функцији споменика културе. 
	</p>
	<p>6. Ова oдлука ступа на снагу осмог дана од дана објављивања у „Службеном гласнику Републике Србије”.</p>
	<p style="margin-top: 0">&nbsp;</p>
	<p class="potpis" style="margin-top: 0">05 број 633-4145/2013</p>
	<p class="potpis" style="margin-top: 0">У Београду, 4. јуна 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник, </p>
	<p class="potpis" style="margin-top: 0"><span class="bold">Ивица Дачић,</span> с.р.</p>

