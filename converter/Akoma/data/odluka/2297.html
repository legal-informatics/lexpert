


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 18. став 1. тачка 3) и члана 55. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС), </p>
				<p>Гувернер Народне банке Србије доноси</p>
				<p>&nbsp;</p>
				<p class="odluka-zakon">ОДЛУКУ</p>
				<p class="naslov">о издавању и основним обележјима новчанице од 5000 динара</p>
				<p class="auto-style1">"Службени гласник РС", број 44 од 29. априла 
				2016.</p>
				<p class="naslov">&nbsp;</p>
				<p>1. Народна банка Србије издаће новчаницу од 5000 динара.</p>
				<p>2. Новчаница од 5000 динара штампаће се на тонираној заштићеној хартији са мултитонским воденим знаком у виду портрета Слободана Јовановића и OVD елементом на лицу новчанице (у даљем тексту: кинеграм) који је постављен у доњем делу, између портрета и ознаке вредности „5000”.</p>
				<p>У средњој зони кинеграма налази се знак Народне банке Србије и ознака вредности „5000”, као и микротекст „5000 динара” исписан ћирилицом и латиницом у два концентрична круга око тог мотива. У деметализованом делу кинеграма (горе и доле лево и десно) цифра „5000” поновљена је три пута. Контурно изведене цифре „5000” смањују се идући ка крајевима и употпуњују укупан изглед кинеграма. Зависно од угла гледања и упадног угла светлости, кинеграм формира неколико различитих слика које се преливају једна у другу, мењајући притом боју. </p>
				<p>У папир је уграђена заштитна степ нит која садржи микротекст „DINAR ~ ДИНАР” у негативу, ћирилицом и латиницом, који се континуирано понавља и чита с лица и с наличја новчанице. Заштитна нит и микротекст с лица су видљиви под светлошћу која новчаницу чини транспарентном, а с наличја се та нит на дневном светлу види као привидно испрекидана, и на видљивим местима уочава се микротекст.</p>
				<p>У папир су уграђена видљива заштитна влаканца у жутој, плавој и црвеној боји, од којих жута и црвена под ултраљубичастим светлом флуоресцирају жуто и црвено.</p>
				<p>Новчаница ће се штампати у комбинованој техници штампе – лице у дубокој и вишебојној офсет штампи, а наличје у дубокој и вишебојној офсет штампи и техници високе штампе за нумерацију.</p>
				<p>Нумерација је штампана на два места на наличју новчанице у црној, односно црвеној боји и садржи девет ознака (две словне и седам нумеричких). Нумерација штампана у црној боји смештена је у горњем делу између Великог грба Републике Србије и ознаке вредности апоена „5000” дате у позитиву, и под ултраљубичастим светлом флуоресцира жутозелено. Нумерација штампана у црвеној боји смештена је уз доњу десну ивицу пуног штампаног дела, изнад мање ознаке вредности апоена „5000”, и под ултраљубичастим светлом флуоресцира црвено.</p>
				<p>3. Новчаница од 5000 динара имаће димензије 76 x 159 mm.</p>
				<p class="bold">Лице новчанице</p>
				<p>4. Диспозиција је хоризонтална. </p>
				<p>На левој страни је портрет Слободана Јовановића, изведен техником дубоке штампе. Лево од портрета ћирилицом и латиницом исписане су речи „Слободан Јовановић” и године његовог рођења и смрти (1869–1958), а испод тога је факсимил потписа Слободана Јовановића. Централним делом новчанице доминира приказ скулптуралне групе са средишњом фигуром жене са голубом у подигнутој руци (скулптура на кровном венцу зграде Српске академије наука и уметности у Београду). </p>
				<p>Ознака вредности апоена „5000”, која је дата у позитиву, смештена је у доњем десном делу на белој површини, док се мања ознака вредности „5000” дата такође у позитиву, с белом контуром у вертикалној диспозицији, налази у горњој зони, десно од портрета.</p>
				<p>Текст „Народна банка Србије”, исписан латиницом у два реда, смештен је на белој површини у десном делу, а исти текст исписан ћирилицом у два реда налази се у близини леве маргине новчанице, и то речи „Народна банка” у позитиву, а реч „Србије” у негативу. Оба текста изведена су у техници дубоке штампе.</p>
				<p>Изнад речи „Србије” исписане ћирилицом у негативу, техником дубоке штампе изведена је ознака за слепе (три дискретно смакнуте хоризонталне линије). Лево од те речи, истом техником штампе, изведен је, наизменично ћирилицом и латиницом, микротекст „НБС”, у шест редова.</p>
				<p>У горњем делу беле површине новчанице, оптички варијабилном бојом (OVI бојом) изведен је, техником дубоке штампе, заштитни елемент који садржи знак Народне банке Србије. Зависно од угла гледања, боја заштитног елемента мења се од златне ка зеленој. </p>
				<p>У доњем десном делу беле површине новчанице, изнад ознаке вредности апоена „5000”, техником дубоке штампе изведен је тзв. кип-ефекат, који приказује текст „НБС” исписан ћирилицом. Тај текст се уочава само при посматрању новчанице под одређеним угловима (правац гледања мора бити што ближи равни новчанице, окренут за 45 степени у оба смера ротације), дајући притом његову слику и у негативу и у позитиву. Уз горњу и доњу ивицу тог елемента налази се микротекст „НБС” који се понавља – горе дат у ћирилици, а доле у латиници.</p>
				<p>У горњем делу новчанице, лево од заштитног елемента штампаног OVI бојом, изведен је прозирни регистар, који представља половину укупне слике чија се целина може сагледати тек заједно са одговарајућим делом слике на наличју новчанице, под светлошћу која новчаницу чини транспарентном (укупну слику чини квадрат са уписаним белим кругом). </p>
				<p>Десно од мање, вертикално постављене цифре „5000”, исписан је текст „пет хиљада динара” латиницом у негативу, док је исти текст штампан ћирилицом у позитиву смештен у доњем делу новчанице, лево од веће цифре „5000”.</p>
				<p>Уз десну ивицу новчанице, на светлољубичастој подлози, ћирилицом и латиницом исписан је текст „фалсификовање се кажњава по закону”. У продужетку овог текста налази се дискретно назначена вредност апоена „5000”.</p>
				<p class="bold">Наличје новчанице</p>
				<p>5. Диспозиција је вертикална.</p>
				<p>На наличју новчанице налази се фигура Слободана Јовановића. Изнад ње је фрагмент зграде Дома Народне скупштине Републике Србије, а лево стилизовани приказ ентеријера скупштинске сале. Испод тога, техником дубоке штампе изведен је приказ рукописа личне преписке Слободана Јовановића.</p>
				<p>Ознака вредности „5000” дата у позитиву смештена је у горњем делу новчанице на светлољубичастој подлози, а она дата у негативу – у доњем левом углу пуног штампаног дела.</p>
				<p>У горњем десном углу пуног штампаног дела исписан је текст „пет хиљада динара”, и то у позитиву ћирилицом, а (испод тога) у негативу латиницом. У доњем десном делу беле површине, ћирилицом и латиницом су, у три реда одозго надоле, исписане речи „Београд”, „година” и „гувернер”, са ознаком године „2016” у негативу. Испод њих је факсимил потписа гувернера Јоргованке Табаковић. Уз горњу и доњу ивицу пуног штампаног дела исписан је текст „Народна банка Србије – Завод за израду новчаница и кованог новца – Топчидер” (горе ћирилицом, доле латиницом). У доњем десном углу штампаног дела исписан је у позитиву, наизменично ћирилицом и латиницом, у осам редова, микротекст „5000 динара”. Изнад микротекста је ознака вредности апоена „5000”.</p>
				<p>У горњем левом углу новчанице, на љубичастој подлози, налази се Велики грб Републике Србије. Подлогу испод тог грба чини мултипликовани број „5000” – и то у негативу са сенком , а у доњем делу у микротексту.</p>
				<p>У горњем десном делу новчанице, на граници беле површине и пуног штампаног дела, налази се други део прозирног регистра из тачке 4. став 8. ове одлуке.</p>
				<p>6. На лицу и наличју новчанице преовлађују тонови зелене боје, уз додатке љубичастих и жутих тонова. Жута боја на лицу новчанице под ултраљубичастим светлом флуоресцира жуто. Светлозелена боја на наличју новчанице под ултраљубичастим светлом флуоресцира плаво. </p>
				<p>Кад се лице новчанице изложи утицају инфрацрвених зрака видљиви су: лева половина портрета, кинеграм, OVI елемент (елипса са знаком Народне банке Србије) и текст „НАРОДНА БАНКА СРБИЈЕ” изведен латиничним писмом. Остали елементи штампе на лицу новчанице нису видљиви. Кад се наличје новчанице изложи утицају инфрацрвених зрака, видљиви су само графички и текстуални детаљи штампани црном бојом.</p>
				<p>7. Ова одлука објављује се у „Службеном гласнику Републике Србије” и ступа на снагу 6. маја 2016. године.</p>
				<p>&nbsp;</p>
				<p class="auto-style2">О. број 2</p>
				<p class="auto-style2">У Београду, 27. априла 2016. године</p>
				<p class="auto-style2">Гувернер</p>
				<p class="auto-style2">Народне банке Србије, </p>
				<p class="auto-style2">др <span class="bold">Јоргованка Табаковић,</span> с.р. </p>
	</div>

