


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу чл. 11. и 141. Закона о привредним друштвима („Службени гласник РСˮ, бр. 36/11, 99/11, 83/14 – др. закон, 5/15 и 44/18), а у вези са чланом 3. став 1. тачка 2) Закона о посебним условима за реализацију пројекта изградње станова за припаднике снага безбедности („Службени гласник РС”, број 41/18) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси </p>
			<p class="odluka-zakon">ОДЛУКУ</p>
			<p class="odluka-zakon">о оснивању Привредног друштва „SPV AVALAˮ д.о.о. Београд</p>
			<p class="centar">"Службени гласник РС", број 86 од 9. новембра 
			2018.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Оснива се Привредно друштво „SPV AVALAˮ д.о.о. Београд (у даљем тексту: Друштво).</p>
			<p class="clan">Члан 2.</p>
			<p class="Basic-Paragraph">Оснивач Друштва је Република Србија, а права оснивача врши Влада, матични број 07020171, Београд, Немањина 11 (у даљем тексту: Оснивач).</p>
			<p class="clan">Члан 3.</p>
			<p class="Basic-Paragraph">Друштво послује под пословним именом: „SPV AVALAˮ д.о.о. Београд.</p>
			<p class="Basic-Paragraph">Скраћено пословно име Друштва је: „SPV AVALAˮ д.о.о.</p>
			<p class="clan">Члан 4.</p>
			<p class="Basic-Paragraph">Седиште Друштва је у Београду, Драгослава Јовановића 2.</p>
			<p class="Basic-Paragraph">Друштво има адресу за пријем електронске поште. </p>
			<p class="Basic-Paragraph">Директор одлучује о промени адресе за пријем електронске поште.</p>
			<p class="clan">Члан 5.</p>
			<p class="Basic-Paragraph">Друштво има својство правног лица и права, обавезе и одговорности утврђене законом и овом одлуком.</p>
			<p class="Basic-Paragraph">Друштво се оснива ради реализације пројекта изградње станова из члана 1. Закона о посебним условима за реализацију пројекта изградње станова за припаднике снага безбедности („Службени гласник РСˮ, број 41/18 – у даљем тексту: Закон).</p>
			<p class="Basic-Paragraph">Након реализације пројекта из става 2. овог члана (издавања употребне дозволе и уписа стамбене зграде и свих посебних делова зграде у евиденцију непокретности и правима на њима), Друштво престаје са радом у складу са Законом, а сва права и обавезе Друштва преносе се на министарство надлежно за послове финансија.</p>
			<p class="clan">II. ПРЕТЕЖНА ДЕЛАТНОСТ ДРУШТВА</p>
			<p class="clan">Члан 6.</p>
			<p class="Basic-Paragraph">Претежна делатност Друштва је:</p>
			<p class="Basic-Paragraph">– Шифра делатности: 41.2,</p>
			<p class="Basic-Paragraph">– Назив делатности: Изградња стамбених и нестамбених зграда.</p>
			<p class="Basic-Paragraph">Друштво може обављати и све друге делатности, у складу са законом.</p>
			<p class="clan">III. ИЗНОС ОСНОВНОГ КАПИТАЛА</p>
			<p class="clan">Члан 7.</p>
			<p class="Basic-Paragraph">Укупан уписани и уплаћени основни капитал Друштва износи 100,00 динара.</p>
			<p class="Basic-Paragraph">Основни капитал из става 1. овог члана је удео Оснивача, као јединог члана са 100% учешћа у основном капиталу Друштва.</p>
			<p class="clan">IV. СРЕДСТВА ЗА ОСНИВАЊЕ И РАД ДРУШТВА</p>
			<p class="clan">Члан 8.</p>
			<p class="Basic-Paragraph">Друштво у оквиру обављања својих делатности прибавља средства из следећих извора:</p>
			<p class="Basic-Paragraph">1) буџета Републике Србије;</p>
			<p class="Basic-Paragraph">2) финансијских кредита и зајмова;</p>
			<p class="Basic-Paragraph">3) прихода које оствари пословањем;</p>
			<p class="Basic-Paragraph">4) других извора у складу са законом.</p>
			<p class="clan">V. ИМОВИНА ДРУШТВА</p>
			<p class="clan">Члан 9.</p>
			<p class="Basic-Paragraph">Имовину Друшва чине ствари и права у власништву Друштва као и друга имовинска права Друштва.</p>
			<p class="Basic-Paragraph">Друштво управља и располаже својом имовином у складу са законом и овом одлуком.</p>
			<p class="clan">VI. ПОВЕЋАЊЕ И СМАЊЕЊЕ ОСНОВНОГ КАПИТАЛА ДРУШТВА</p>
			<p class="clan">Члан 10.</p>
			<p class="Basic-Paragraph">Основни капитал повећава се:</p>
			<p class="Basic-Paragraph">1) новим улозима постојећег члана или члана који приступа Друштву;</p>
			<p class="Basic-Paragraph">2) претварања резерви или добити Друштва у основни капитал;</p>
			<p class="Basic-Paragraph">3) претварањем (конверзијом) потраживања према Друштву у основни капитал;</p>
			<p class="Basic-Paragraph">4) статусним променама које имају за последицу повећање основног капитала;</p>
			<p class="Basic-Paragraph">5) претварањем (конверзијом) додатних уплата у основни капитал.</p>
			<p class="Basic-Paragraph">Основни капитал повећава се на основу одлуке Скупштине Друштва.</p>
			<p class="clan">Члан 11.</p>
			<p class="Basic-Paragraph">Основни капитал Друштва може се смањити одлуком Скупштине Друштва, али не испод законом прописаног минималног основног капитала.</p>
			<p class="clan">VII. СТИЦАЊЕ СВОЈСТВА ЧЛАНА</p>
			<p class="clan">Члан 12.</p>
			<p class="Basic-Paragraph">Својство члана Друштва стиче се даном регистрације власништва над уделом у складу са законом којим се уређује регистрација.</p>
			<p class="clan">VIII. УПРАВЉАЊЕ ДРУШТВОМ</p>
			<p class="clan">Члан 13.</p>
			<p class="Basic-Paragraph">Управљање Друштвом је организовано као једнодомно.</p>
			<p class="Basic-Paragraph">Органи Друштва су: Скупштина и Директор.</p>
			<p class="clan">IX. СКУПШТИНА</p>
			<p class="clan">Члан 14.</p>
			<p class="Basic-Paragraph">Функцију Скупштине Друштва врши Оснивач, преко највише три овлашћена представника (у даљем тексту: представници Оснивача), које предлаже министарство надлежно за послове привреде.</p>
			<p class="clan">Члан 15.</p>
			<p class="Basic-Paragraph">Скупштина Друштва:</p>
			<p class="Basic-Paragraph">1) доноси измене оснивачког акта;</p>
			<p class="Basic-Paragraph">2) усваја финансијске извештаје, као и извештаје ревизора ако су финансијски извештаји били предмет ревизије;</p>
			<p class="Basic-Paragraph">3) надзире рад Директора и усваја извештаје Директора Друштва;</p>
			<p class="Basic-Paragraph">4) одлучује о повећању и смањењу основног капитала Друштва, као и о свакој емисији хартија од вредности;</p>
			<p class="Basic-Paragraph">5) одлучује о расподели добити и начину покрића губитка, укључујући и одређивање дана стицања права на учешће у добити и дана исплате учешћа у добити члановима Друштва;</p>
			<p class="Basic-Paragraph">6) именује и разрешава Директора и утврђује накнаду за његов рад, односно начела за утврђивање те накнаде;</p>
			<p class="Basic-Paragraph">7) именује ревизора и утврђује накнаду за његов рад;</p>
			<p class="Basic-Paragraph">8) одлучује о покретању поступка ликвидације, као и о подношењу предлога за покретање стечајног поступка од стране Друштва;</p>
			<p class="Basic-Paragraph">9) именује ликвидационог управника и усваја ликвидационе билансе и извештаје ликвидационог управника;</p>
			<p class="Basic-Paragraph">10) одлучује о стицању сопствених удела;</p>
			<p class="Basic-Paragraph">11) одлучује о обавезама чланова Друштва на додатне уплате и о враћању тих уплата;</p>
			<p class="Basic-Paragraph">12) одлучује о захтеву за иступање члана Друштва;</p>
			<p class="Basic-Paragraph">13) одлучује о искључењу члана Друштва због неплаћања, односно неуношења уписаног улога;</p>
			<p class="Basic-Paragraph">14) одлучује о покретању спора за искључење члана Друштва;</p>
			<p class="Basic-Paragraph">15) одлучује о повлачењу и поништењу удела;</p>
			<p class="Basic-Paragraph">16) одлучује о покретању поступка и давању пуномоћја за заступање Друштва у спору са прокуристом и у спору са Директором;</p>
			<p class="Basic-Paragraph">17) одлучује о покретању поступка и давању пуномоћја за заступање Друштва у спору против члана Друштва;</p>
			<p class="Basic-Paragraph">18) одобрава уговор о приступању новог члана и даје сагласност на пренос удела трећем лицу у случају из члана 167. Закона о привредним друштвима;</p>
			<p class="Basic-Paragraph">19) одлучује о статусним променама и променама правне форме;</p>
			<p class="Basic-Paragraph">20) даје одобрење на правне послове у којима постоји лични интерес, у складу са чланом 66. Закона о привредним друштвима;</p>
			<p class="Basic-Paragraph">21) даје сагласност на стицање, продају, давање у закуп, залагање или друго располагање имовином велике вредности у смислу члана 470. Закона о привредним друштвима;</p>
			<p class="Basic-Paragraph">22) доноси пословник о свом раду;</p>
			<p class="Basic-Paragraph">23) доноси годишњи програм пословања и програм развоја Друштва;</p>
			<p class="Basic-Paragraph">24) врши друге послове и одлучује о другим питањима у складу са Законом о привредним друштвима и овом одлуком.</p>
			<p class="clan">Члан 16.</p>
			<p class="Basic-Paragraph">Седнице Скупштине могу бити редовне и ванредне, у складу са законом којим се уређује правни положај привредних друштава. </p>
			<p class="Basic-Paragraph">Седницу Скупштине сазива Директор или председник Скупштине.</p>
			<p class="clan">Члан 17.</p>
			<p class="Basic-Paragraph">Место одржавања седнице Скупштине је седиште Друштва, а може бити и друго место које буде одређено позивом за сазивање седнице Скупштине.</p>
			<p class="clan">Члан 18.</p>
			<p class="Basic-Paragraph">Позив за седницу Скупштине доставља се сваком представнику Оснивача најкасније осам дана пре дана одржавања седнице Скупштине.</p>
			<p class="Basic-Paragraph">На седници се може расправљати и одлучивати о питањима на дневном реду, а о другим питањима само ако се сви представници Оснивача који присуствују седници томе не противе.</p>
			<p class="Basic-Paragraph">Седница се може одржати и без сазивања ако јој присуствује већина представника Оснивача.</p>
			<p class="clan">X. ДИРЕКТОР ДРУШТВА</p>
			<p class="clan">Члан 19.</p>
			<p class="Basic-Paragraph">Друштво има једног Директора, кога именује Скупштина. </p>
			<p class="Basic-Paragraph">Мандат Директора Друштва престаје разрешењем или подношењем оставке. </p>
			<p class="Basic-Paragraph">Скупштина може разрешити Директора у сваком тренутку, са или без навођења разлога за разрешење.</p>
			<p class="clan">Члан 20.</p>
			<p class="Basic-Paragraph">Директор је надлежан за следеће: </p>
			<p class="Basic-Paragraph">1) заступа Друштво према трећим лицима у складу са оснивачким актом и одлукама Скупштине Друштва; </p>
			<p class="Basic-Paragraph">2) води послове Друштва у складу са оснивачким актом и одлукама Скупштине Друштва; </p>
			<p class="Basic-Paragraph">3) утврђује предлог пословног плана; </p>
			<p class="Basic-Paragraph">4) даје предлог за доношење одлука од стране Скупштине Друштва; </p>
			<p class="Basic-Paragraph">5) спроводи одлуке Скупштине Друштва; </p>
			<p class="Basic-Paragraph">6) закључује уговоре о кредиту и друге уговоре и правне послове; </p>
			<p class="Basic-Paragraph">7) даје и опозива прокуре за Друштво; </p>
			<p class="Basic-Paragraph">8) доноси све опште акте Друштва чије доношење није у надлежности Скупштине Друштва; </p>
			<p class="Basic-Paragraph">9) одлучује о свим аспектима радно-правних односа у Друштву; </p>
			<p class="Basic-Paragraph">10) обавља све послове и доноси одлуке о свим питањима које нису у надлежности Скупштине Друштва. </p>
			<p class="clan">Члан 21.</p>
			<p class="Basic-Paragraph">Директор Друштва одговоран је за уредно вођење пословних књига Друштва. </p>
			<p class="Basic-Paragraph">Директор одговара за тачност финансијских извештаја Друштва. </p>
			<p class="clan">Члан 22. </p>
			<p class="Basic-Paragraph">Директор је у обавези да води евиденцију о свим донетим одлукама Скупштине, у коју члан Друштва може извршити увид током радног времена Друштва. </p>
			<p class="clan">Члан 23. </p>
			<p class="Basic-Paragraph">За Директора Друштва именује се Грађевинска дирекција Србије д.о.о. (Нови Београд), Булевар Арсенија Чарнојевића 110, матични број 17354043. </p>
			<p class="clan">XI. ЗАСТУПАЊЕ ДРУШТВА</p>
			<p class="clan">Члан 24.</p>
			<p class="Basic-Paragraph">Директор заступа Друштво без ограничења.</p>
			<p class="clan">Члан 25.</p>
			<p class="Basic-Paragraph">Директор Друштва извршиће у складу са законом оверу ове одлуке и све послове у вези са регистрацијом Друштва.</p>
			<p class="clan">XII. ИЗМЕНЕ ОСНИВАЧКОГ АКТА</p>
			<p class="clan">Члан 26.</p>
			<p class="Basic-Paragraph">Измене и допуне ове одлуке не оверавају се.</p>
			<p class="clan">XIII. ОПШТИ АКТИ ДРУШТВА</p>
			<p class="clan">Члан 27.</p>
			<p class="Basic-Paragraph">Општи акти друштва су правилници, одлуке и друга акта којима се на општи начин уређују одређена питања.</p>
			<p class="clan">XIV. ТРОШКОВИ ОСНИВАЊА</p>
			<p class="clan">Члан 28. </p>
			<p class="Basic-Paragraph">Трошкове регистрације, отварања рачуна и друге трошкове до регистрације у Регистру привредних субјеката, сносиће министарство надлежно за послове привреде. </p>
			<p class="clan">XV. ЗАВРШНА ОДРЕДБА</p>
			<p class="clan">Члан 29.</p>
			<p class="Basic-Paragraph">Ову одлуку објавити у „Службеном гласнику Републике Србије”.</p>
			<p class="potpis">05 број 023-10751/2018-1</p>
			<p class="potpis">У Београду, 8. новембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

