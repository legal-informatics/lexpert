


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу чл. 11, 12. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), члана 6. став 2, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о измени оснивачког акта „Коридори Србије” д.о.о. Београд </p>
				<p class="centar">"Службени гласник РС", број 5 од 25. јануара 
				2017.</p>
				<p class="centar">&nbsp;</p>
				<p class="bold">1. Уводне одредбе</p>
				<p class="clan">Члан 1.</p>
				<p>Овом одлуком врши се усклађивање оснивачког акта „Коридори Србије” д.о.о. Београд са одредбама Закона о јавним предузећима („Службени гласник РС”, број 15/16).</p>
				<p class="clan">Члан 2.</p>
				<p>КОРИДОР 10 друштво с ограниченом одговорношћу Београд основано је Одлуком Управног одбора Јавног предузећа „Путеви Србије”, број 953-67/09-48 од 22. јануара 2009. године, број 119-2/09 од 14. априла 2009. године, број 888/10 од 21. јула 2010. године и број 1933/10 од 12. новембра 2010. године.</p>
				<p>Уговором о преносу оснивачких права у КОРИДОР 10 друштво с ограниченом одговорношћу Београд, Влајковићева 19а, закљученим 24. новембра 2010. године између Јавног предузећа „Путеви Србије” и Републике Србије, целокупни удео и сва оснивачка права пренети су на Републику Србију.</p>
				<p class="clan">Члан 3.</p>
				<p>Оснивање КОРИДОР 10 друштва с ограниченом одговорношћу Београд, уписано је у Регистар привредних субјеката у Агенцији за привредне регистре решењем БД број 4787/2009 од 4. фебруара 2009. године.</p>
				<p>Одлука о изменама оснивачког акта КОРИДОР 10 друштво с ограниченом одговорношћу Београд, Влајковићева 19а („Службени гласник РС”, број 4/11) регистрована је у Регистру привредних субјеката Решењем Агенције за привредне регистре БД број 111858/2012 од 23. августа 2012. године.</p>
				<p class="clan">Члан 4.</p>
				<p>Оснивач КОРИДОР 10 друштва с ограниченом одговорношћу Београд је Република Србија, а права оснивача врши Влада, Београд, Немањина 11, матични број 07020171 (у даљем тексту: Оснивач).</p>
				<p class="clan">Члан 5.</p>
				<p>Друштво послује под пословним именом: „Коридори Србије” друштво с ограниченом одговорношћу Београд (у даљем тексту: Друштво).</p>
				<p>Скраћено пословно име Друштва је „Коридори Србије” д.о.о. Београд.</p>
				<p>Седиште Друштва је у Београду, Краља Петра 21.</p>
				<p class="clan">Члан 6.</p>
				<p>Друштво има својство правног лица и права, обавезе и одговорности утврђене законом и овом одлуком.</p>
				<p>Друштво је основано као друштво капитала, на неодређено време, чији је једини члан и власник Република Србија.</p>
				<p>Друштво за своје обавезе одговара целокупном својом имовином.</p>
				<p class="clan">Члан 7.</p>
				<p>Друштво има печат и штамбиљ.</p>
				<p>Печат Друштва је округлог облика, пречника 3 cm, на коме је исписано пословно име Друштва и седиште на српском језику, ћириличким писмом.</p>
				<p>Директор Друштва утврђује број печата, начин коришћења и чувања печата Друштва.</p>
				<p class="bold">2. Делатност Друштва</p>
				<p class="clan">Члан 8.</p>
				<p>Претежна делатност Друштва је:</p>
				<p>– Шифра делатности: 71.12,</p>
				<p>– Назив делатности: Инжењерске делатности и техничко саветовање.</p>
				<p>Друштво обавља, као делатности од општег интереса у складу са законом којим се уређују јавни путеви, следеће делатности:</p>
				<p>1) вршење инвеститорске функције на изградњи и реконструкцији јавног пута;</p>
				<p>2) организовање стручног надзора над изградњом, реконструкцијом, одржавањем и заштитом јавног пута.</p>
				<p>Друштво може обављати и друге делатности, укључујући спољнотрговинску делатност, уколико за то испуњава услове прописане законом.</p>
				<p class="bold">3. Оснивачка права и улагање капитала</p>
				<p class="clan">Члан 9. </p>
				<p>Друштво може, уз претходну сагласност Оснивача, основати друштво капитала за обављање делатности од општег интереса и друштво капитала за обављање делатности која није делатност од општег интереса. </p>
				<p class="clan">Члан 10. </p>
				<p>Друштво може улагати капитал у већ основана друштва капитала, уз претходну сагласност Оснивача. </p>
				<p class="bold">4. Права, обавезе и одговорности Оснивача према Друштву и Друштва према Оснивачу</p>
				<p class="clan">Члан 11.</p>
				<p>Оснивач даје сагласност на следеће акте Друштва:</p>
				<p>1) о давању гаранција, авала, јемстава, залога и других средстава обезбеђења за послове који нису из оквира делатности од општег интереса; </p>
				<p>2) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган; </p>
				<p>3) о располагању (прибављање и отуђење) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених овом одлуком; </p>
				<p>4) акт о општим условима за испоруку производа и услуга; </p>
				<p>5) акт о процени вредности капитала, као и на програм и одлуку о својинској трансформацији;</p>
				<p>6) дугорочни и средњорочни план пословне стратегије и развоја;</p>
				<p>7) годишњи програм пословања;</p>
				<p>8) одлуку о расподели добити, односно начину покрића губитка; </p>
				<p>9) друге одлуке, у складу са законом којим се одређује обављање делатности од општег интереса.</p>
				<p>Оснивач даје претходну сагласност на следеће одлуке и акте Друштва:</p>
				<p>1) о улагању капитала; </p>
				<p>2) о статусним променама; </p>
				<p>3) о оснивању других правних субјеката.</p>
				<p>Оснивач доноси одлуку о промени правне форме Друштва.</p>
				<p class="clan">Члан 12.</p>
				<p>Годишњи програм пословања Друштва доноси се и доставља Оснивачу ради давања сагласности у складу са законом којим се уређује правни положај јавних предузећа и других облика организовања који обављају делатност од општег интереса.</p>
				<p>Садржина годишњег програма пословања и последице његовог недоношења, предвиђени су законом којим се уређује правни положај јавних предузећа и других облика организовања који обављају делатност од општег интереса.</p>
				<p>Друштво је дужно да дугорочне и средњорочне планове пословне стратегије и развоја и годишњи програм пословања усклади са законом и програмским и планским актима Оснивача.</p>
				<p class="clan">Члан 13.</p>
				<p>Друштво дужно је да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом којим се уређује правни положај јавних предузећа и других облика организовања који обављају делатност од општег интереса. </p>
				<p class="clan">Члан 14.</p>
				<p>У случају поремећаја у пословању Друштва, Оснивач предузима мере којима ће се обезбедити услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:</p>
				<p>1) промену унутрашње организације Друштва;</p>
				<p>2) разрешење органа које именује и именовање привремених органа;</p>
				<p>3) ограничење права располагања појединим средствима у својини Друштва и у јавној својини;</p>
				<p>4) друге мере одређене законом којим се одређују делатности од општег интереса.</p>
				<p>За време ратног стања или непосредне ратне опасности Оснивач може у Друштву утврдити организацију за извршавање послова од стратешког значаја за Републику Србију.</p>
				<p class="clan">Члан 15.</p>
				<p>Запослени у Друштву имају право на штрајк које остварују у складу са законом.</p>
				<p class="bold">5. Услови и начин утврђивања и распоређивања добити и начин покрића губитка и сношења ризика</p>
				<p class="clan">Члан 16.</p>
				<p>Добит Друштва утврђује се и расподељује у складу са законом.</p>
				<p>Одлуку о расподели добити Друштва доноси Скупштина уз сагласност Оснивача и њоме се одређује део средстава који се уплаћује у буџет Републике Србије, у складу са законом.</p>
				<p>Одлуку о начину покрића губитка Друштва доноси Скупштина, уз сагласност Оснивача.</p>
				<p class="bold">6. Услови и начин задуживања Друштва</p>
				<p class="clan">Члан 17.</p>
				<p>Друштвo може да се задужује под условима који су предвиђени законом којим се уређује јавни дуг.</p>
				<p class="bold">7. Заступање Друштва</p>
				<p class="clan">Члан 18.</p>
				<p>Друштво заступа Директор, без ограничења овлашћења.</p>
				<p>Директор може, у оквиру својих овлашћења, дати другом лицу писано пуномоћје за заступање Друштва.</p>
				<p>За закључивање уговора вредности изнад 50.000.000,00 динара директор Друштва дужан је да претходно прибави сагласност Скупштине Друштва.</p>
				<p class="bold">8. Износ основног капиталa</p>
				<p class="clan">Члан 19.</p>
				<p>Укупан уписан и уплаћен основни капитал Друштва, на дан 21. фебруара 2011. године чине новчана средства у укупном износу од 500.000,00 динара (петсто хиљада динара).</p>
				<p>Основни капитал из става 1. овог члана је удео Оснивача, као јединог члана са 100% учешћа у основном капиталу Друштва.</p>
				<p class="bold">9. Средства за оснивање и рад Друштва</p>
				<p class="clan">Члан 20.</p>
				<p>Друштво у оквиру обављања својих делатности стиче и прибавља средства из следећих извора:</p>
				<p>1) прихода које оствари својим пословањем;</p>
				<p>2) финансијских кредита и зајмова;</p>
				<p>3) улагања домаћих и страних лица;</p>
				<p>4) буџета Републике Србије;</p>
				<p>5) донација, субвенција и средстава финансијске помоћи;</p>
				<p>6) других извора у складу са законом.</p>
				<p>Средства за инвестициона улагања обезбеђују се из:</p>
				<p>1) буџета Републике Србије, која су утврђена посебно за ову намену;</p>
				<p>2) кредита и зајмова;</p>
				<p>3) прихода које оствари својим пословањем;</p>
				<p>4) других извора у складу са законом.</p>
				<p class="bold">10. Имовина Друштва, располагање (отуђење и прибављање) имовином Друштва и имовина која се не може отуђити</p>
				<p class="clan">Члан 21.</p>
				<p>Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.</p>
				<p>Друштво управља и располаже својом имовином у складу са законом и овом одлуком.</p>
				<p>Друштво не може да отуђи средства која се налазе у његовој имовини, на којима Друштво не може да стекне својину.</p>
				<p class="bold">11. Органи друштва</p>
				<p class="clan">Члан 22.</p>
				<p>Управљање у Друштву организовано је као једнодомно.</p>
				<p>Органи Друштва су: Скупштина и Директор.</p>
				<p class="italik">а) Скупштина</p>
				<p class="clan">Члан 23. </p>
				<p>Функцију Скупштине Друштва врши Оснивач, преко највише пет овлашћених представника (у даљем тексту: представници Оснивача) које предлаже надлежно министарство.</p>
				<p class="clan">Члан 24.</p>
				<p>Мандат представницима Оснивача престаје истеком периода на који су именовани, оставком или разрешењем. </p>
				<p>Представници Оснивача разрешавају се пре истека периода на који су именовани, из разлога и на начин предвиђен законом којим се уређује правни положај јавних предузећа и других облика организовања који обављају делатност од општег интереса.</p>
				<p>Представници Оснивача којима је престао мандат, дужни су да врше своје дужности до именовања нове Скупштине, односно именовања новог представника Оснивача, а најдуже шест месеци. </p>
				<p class="clan">Члан 25.</p>
				<p>Скупштина Друштва:</p>
				<p>1) доноси дугорочни и средњорочни план пословне стратегије и развоја и одговорна је за њихово спровођење; </p>
				<p>2) доноси годишњи програм пословања, усклађен са дугорочним и средњорочним планом пословне стратегије и развоја из тачке 1) овог става; </p>
				<p>3) усваја извештај о степену реализације годишњег програма пословања; </p>
				<p>4) усваја тромесечни извештај о степену усклађености планираних и реализованих активности; </p>
				<p>5) усваја финансијске извештаје; </p>
				<p>6) надзире рад директора и усваја извештаје директора; </p>
				<p>7) одлучује о статусним променама, оснивању других правних субјеката и улагању капитала;</p>
				<p>8) закључује уговоре о раду са директором, у складу са законом којим се уређују радни односи;</p>
				<p>9) доноси измене оснивачког акта;</p>
				<p>10) доноси правилник о раду Друштва;</p>
				<p>11) усваја извештаје ревизора ако су финансијски извештаји били предмет ревизије;</p>
				<p>12) одлучује о повећању и смањењу основног капитала друштва, као и о свакој емисији хартија од вредности;</p>
				<p>13) одлучује о расподели добити и начину покрића губитка, укључујући и одређивање дана стицања права на учешће у добити и дана исплате учешћа у добити члана друштва;</p>
				<p>14) именује ревизора и утврђује накнаду за његов рад;</p>
				<p>15) одлучује о покретању поступка ликвидације, као и о подношењу предлога за покретање стечајног поступка од стране Друштва; </p>
				<p>16) именује ликвидационог управника и усваја ликвидационе билансе и извештаје ликвидационог управника; </p>
				<p>17) даје и опозива прокуру; </p>
				<p>18) одлучује о покретању поступка и давању пуномоћја за заступање Друштва у спору са прокуристом, као и у спору са Директором;</p>
				<p>19) одлучује о покретању поступка и давању пуномоћја за заступање Друштва у спору против члана друштва; </p>
				<p>20) одобрава уговор о приступању новог члана и даје сагласност на пренос удела трећем лицу у случајевима предвиђеним законом којим се уређује правни положај привредних друштава; </p>
				<p>21) даје одобрење на правне послове у којима постоји лични интерес, у складу са законом којим се уређује правни положај привредних друштава; </p>
				<p>22) даје сагласност на стицање, продају, давање у закуп, залагање или друго располагање имовином велике вредности у смислу закона којим се уређује правни положај привредних друштава; </p>
				<p>23) одлучује о образовању огранка Друштва;</p>
				<p>24) одлучује о промени делатности Друштва;</p>
				<p>25) доноси пословник о свом раду; </p>
				<p>26) усваја извештај о изградњи путне деонице и доноси одлуку о предаји путне деонице надлежном органу;</p>
				<p>27) врши друге послове и одлучује о другим питањима, у складу са законом и овом одлуком.</p>
				<p>Одлуке из става 1. тач. 1), 2), 9), 10), 12), 13), 15), 20) и 24) овог члана Скупштина Друштва доноси уз сагласност Оснивача.</p>
				<p>Одлуке из става 1. тачка 7) овог члана, Скупштина Друштва доноси уз претходну сагласност Оснивача.</p>
				<p>Скупштина Друштва даје претходну сагласност Директору на закључивање уговора вредности преко 50.000.000,00 динара.</p>
				<p class="italik">Седнице Скупштине</p>
				<p class="clan">Члан 26. </p>
				<p>Скупштине су редовне и ванредне, у складу са законом којим се уређује правни положај привредних друштава.</p>
				<p>Седницу Скупштине сазива: </p>
				<p>1) Директор и </p>
				<p>2) председник Скупштине. </p>
				<p class="clan">Члан 27. </p>
				<p>Позив за седницу доставља се сваком овлашћеном представнику Оснивача најкасније три дана пре дана одржавања седнице Скупштине.</p>
				<p>Изузетно, у нарочито хитним случајевима, позив се може доставити дан пре дана одржавања седнице Скупштине, под условом да се ниједан овлашћени представник Оснивача, који присуствује седници томе не противи.</p>
				<p>На седници се може расправљати и одлучивати о питањима на дневном реду, а о другим питањима само ако се сви овлашћени представници Оснивача који присуствују седници томе не противе.</p>
				<p class="clan">Члан 28.</p>
				<p>Седница се може одржати и без сазивања ако јој присуствује већина представника Оснивача.</p>
				<p class="italik">б) Директор</p>
				<p class="clan">Члан 29.</p>
				<p>Директора именује Оснивач на период од четири године, по основу спроведеног јавног конкурса.</p>
				<p>Јавни конкурс за именовање Директора спроводи се у поступку прописаном законом којим се уређује правни положај јавних предузећа и других облика организовања који обављају делатност од општег интереса.</p>
				<p class="clan">Члан 30.</p>
				<p>За Директора може бити именовано лице које испуњава услове прописане законом којим се уређује правни положај јавних предузећа и других облика организовања који обављају делатност од општег интереса.</p>
				<p class="clan">Члан 31.</p>
				<p>Директор:</p>
				<p>1) представља и заступа Друштво;</p>
				<p>2) организује рад Друштва и руководи процесом рада;</p>
				<p>3) води пословање Друштва;</p>
				<p>4) одговара за законитост рада Друштва;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење; </p>
				<p>6) предлаже годишњи програм пословања и одговоран је за његово спровођење; </p>
				<p>7) предлаже финансијске извештаје; </p>
				<p>8) извршава одлуке Скупштине; </p>
				<p>9) бира представнике Друштва у Скупштини друштва капитала чији је једини власник Друштво; </p>
				<p>10) доноси акт о систематизацији радних места; </p>
				<p>11) врши и друге послове одређене законом и овом одлуком.</p>
				<p class="clan">Члан 32.</p>
				<p>Директор има право на зараду, а може имати и право на стимулацију у складу са законом којим се уређује правни положај јавних предузећа и других облика организовања који обављају делатност од општег интереса.</p>
				<p>Одлука о исплати стимулације доноси се у складу са законом којим се уређује правни положај јавних предузећа и других облика организовања који обављају делатност од општег интереса.</p>
				<p class="clan">Члан 33.</p>
				<p>Мандат Директора престаје истеком времена на који је именован, оставком и разрешењем.</p>
				<p>Директор подноси оставку Оснивачу, у писменој форми.</p>
				<p>Директор може бити разрешен из разлога и на начин предвиђен законом којим се уређује правни положај јавних предузећа и других облика организовања који обављају делатност од општег интереса.</p>
				<p class="clan">Члан 34.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа и других облика организовања који обављају делатност од општег интереса.</p>
				<p class="clan">Члан 35.</p>
				<p>Друштво може имати вршиоца дужност и директора кога именује Оснивач у случајевима, под условима и на период који су предвиђени законом којим се уређује правни положај јавних предузећа и других облика организовања који обављају делатност од општег интереса.</p>
				<p>Вршилац дужности директора има сва права, обавезе и овлашћења Директора.</p>
				<p class="bold">12. Заштита животне средине</p>
				<p class="clan">Члан 36.</p>
				<p>Друштво је дужно да примењује све законе и друге прописе којима се уређује заштита животне средине.</p>
				<p class="bold">13. Јавност у раду Друштва</p>
				<p class="clan">Члан 37.</p>
				<p>Јавност у раду Друштва обезбеђује се редовним извештавањем јавности о годишњем програму пословања Друштва и тромесечним извештајима о реализацији годишњег програма пословања и извештавањем јавности о другим чињеницама које могу бити од значаја а нарочито о: ревидираним финансијским годишњим извештајима и мишљењу овлашћеног ревизора на те извештаје, извештају о посебним или ванредним ревизијама, саставу Скупштине, имену Директора, организационој структури Друштва и начину комуникације Друштва са јавношћу.</p>
				<p>Друштво је дужно да на својој интернет страници објави усвојени годишњи програм пословања и тромесечне извештаје о реализацији годишњег програма пословања, ревидиране финансијске годишње извештаје, мишљење овлашћеног ревизора на те извештаје, организациону структуру, састав, контакте и радне биографије представника Оснивача у Скупштини и радну биографију и контакт Директора, као и друге чињенице које су од значаја за јавност.</p>
				<p class="bold">14. Општи акти Друштва</p>
				<p class="clan">Члан 38.</p>
				<p>Општи акти Друштва су правилници, одлуке и друга акта којима се на општи начин уређују одређена питања.</p>
				<p class="bold">15. Прелазне и завршне одредбе</p>
				<p class="clan">Члан 39.</p>
				<p>Друштво наставља са радом у складу са овом одлуком, Законом о јавним предузећима („Службени гласник РС”, број 15/16), Законом о јавним путевима („Службени гласник РС”, бр. 101/05, 123/07, 101/11, 93/12 и 104/13) и Законом о привредним друштвима („Службени гласник РС”, бр. 36/11, 99/11, 83/14 – др. закон и 5/15).</p>
				<p>Друштво ће усагласити своја општа акта са овом одлуком у року од 90 дана од дана доношења ове одлуке.</p>
				<p class="clan">Члан 40.</p>
				<p>Ову одлуку објавити у „Службеном гласнику Републике Србије”.</p>
				<p class="potpis">05 број 023-397/2017</p>
				<p class="potpis">У Београду, 24. јануара 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
	</div>

