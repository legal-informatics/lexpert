

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 54. став 2. Закона о високом образовању („Службени  гласник РС”, бр. 88/17, 27/18 – др. закон, 73/18 и 67/19) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о припајању Високе школе ликовних и примењених уметности струковних студија у Београду Академији пословних струковних студија Београд и промени назива Академије пословних струковних студија Београд</p>
			<p class="centar">"Службени гласник РС", број 82 од 22. новембра 
			2019.</p>
			<p class="Basic-Paragraph">1. Висока школa ликовних и примењених уметности струковних студија у Београду, Панте Срећковића 2, припаја се Академији пословних струковних студија Београд, са седиштем у Београду, Краљице Марије 73.</p>
			<p class="Basic-Paragraph">2.  Академија пословних струковних студија Београд преузима простор, опрему и средства за рад која користи Висока школа ликовних и примењених уметности струковних студија у Београду, као и права и обавезе Високе школе ликовних и примењених уметности струковних студија у Београду, са билансним стањем на дан 1. децембра 2019. године.</p>
			<p class="Basic-Paragraph">3. Академија пословних струковних студија Београд преузима запослене на Високој школи ликовних и примењених уметности струковних студија у Београду,  као и матичне књиге студената, архиву и другу евиденцију Високе школе ликовних и примењених уметности струковних студија у Београду.</p>
			<p class="Basic-Paragraph">4. Студенти Високе школе ликовних и примењених уметности струковних студија у Београду уписани на студијске програме закључно са школском 2019/2020. годином настављају студије на Академији пословних струковних студија Београд по започетом наставном плану и програму, условима и правилима студија, у складу са законом.</p>
			<p class="Basic-Paragraph">5. Мења се назив Академије пословних струковних студија Београд тако да гласи: „Београдска академија пословних и уметничких струковних студија” (у даљем тексту: Академија).</p>
			<p class="Basic-Paragraph">6. Академија ће ускладити статут и друге опште акте, организацију и рад са овом одлуком у року од 60 дана од дана ступања на снагу ове одлуке.</p>
			<p class="Basic-Paragraph">7. Висока школа ликовних и примењених уметности струковних студија у Београду  престаје са радом даном брисања из регистра код надлежног суда.</p>
			<p class="Basic-Paragraph">8. До добијања нове дозволе за рад, Академија и Висока школа ликовних и примењених уметности струковних студија у Београду настављају извођење акредитованих студијских програма, у складу са важећим дозволама за рад.</p>
			<p class="Basic-Paragraph">9. Ова одлука ступа на снагу наредног дана од дана објављивања у „Службеном гласнику Републике Србијеˮ.</p>
			<p class="potpis">05 број 022-11608/2019</p>
			<p class="potpis">У Београду, 21. новембра 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

