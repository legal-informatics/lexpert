

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу чл. 11. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон, 5/15, 44/18 и 95/18) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), </p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о изменама и допунама оснивачког акта Привредног друштва Енерго-зелена д.о.о. Инђија</p>
			<p class="centar">"Службени гласник РС", број 54 од 26. јула 2019.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Привредно друштво Енерго-зелена д.о.о. Инђија, Железничка б.б. Инђија, организује се као једночлано друштво с ограниченом одговорношћу и послује у складу са прописима којима се уређује правни положај привредних друштава (у даљем тексту: Друштво).</p>
			<p class="clan">Члан 2.</p>
			<p class="Basic-Paragraph">Привредно друштво Енерго-зелена д.о.о. Инђија, основала је Zelena N.V, друштво које је основано у складу са законима Краљевине Белгије у Oostende, J. CORDIERLAAN, 9, регистарски број 0810.364.427, дана 31. јануара 2012. године.</p>
			<p class="Basic-Paragraph">Одлукa о оснивању привредног друштва Енерго-зелена д.о.о. Инђија, којом се замењује постојећа одлука о оснивању од 31. јануара 2012. године, донета је 7. јула 2014. године.</p>
			<p class="Basic-Paragraph">Влада је 11. априла 2019. године донела Закључак П 05 број 00-105/2019/2 o закључeњу Споразума о условима и начину испуњења обавеза по арбитражној одлуци ARB/14/27 између Републике Србије, са једне стране и Компаније Zelena N.V. из Краљевине Белгије и привредног друштва Енерго-Зелена д.о.о. Инђија, са друге стране, као и Уговор о пренесу удела у привредном друштву Енерго-Зелена д.о.о. Инђија, између Zelena N.V. из Краљевине Белгије и Републике Србије. </p>
			<p class="Basic-Paragraph">Уговор о преносу удела у привредном друштву Енерго-зелена д.о.о. Инђија закључен је 15. априла 2019. године између Zelena N.V. из Краљевине Белгије и Републике Србије, којим је Република Србија преузела оснивачка и управљачка права сразмерно уделу државног капитала.</p>
			<p class="Basic-Paragraph">Између Републике Србије и Zelena N.V. привредног друштва, које је основано по законима Краљевине Белгије, са седиштем у Краљевини Белгији, Gooiku, Oplombeekstraat 6, 1755 број 0810.364.427, дана 15. априла 2019. године закључен је Споразум о условима и начину испуњења обавеза по арбитражној одлуци ARB/14/27.</p>
			<p class="Basic-Paragraph">Решењем Агенције за привредне регистре број БД 62388/2019 од 28. јуна 2019. године, извршена је промена чланова, односно извршена је регистрација по којој је Република Србија постала власник 100% капитала друштва.</p>
			<p class="clan">Члан 3.</p>
			<p class="Basic-Paragraph">Друштво послује средствима у државној својини.</p>
			<p class="Basic-Paragraph">Друштво има својство правног лица.</p>
			<p class="Basic-Paragraph">Друштво у правном промету са трећим лицима има сва овлашћења и иступа у своје име и за свој рачун.</p>
			<p class="clan">II. ПОСЛОВНО ИМЕ И СЕДИШТЕ</p>
			<p class="clan">Члан 4.</p>
			<p class="Basic-Paragraph">Друштво послује по следећим пословним именом: Енерго-зелена д.о.о. Инђија.</p>
			<p class="Basic-Paragraph">Скраћено пословно име Друштва је: „ЕНЕРГО-ЗЕЛЕНА ДОО”. </p>
			<p class="clan">Члан 5.</p>
			<p class="Basic-Paragraph">Седиште Друштва је у Инђији, Железничка б.б.</p>
			<p class="Basic-Paragraph">Друштво има адресу за пријем електронске поште.</p>
			<p class="Basic-Paragraph">Директор одлучује о промени адресе за пријем електронске поште.</p>
			<p class="clan">III. ПОДАЦИ О ОСНИВАЧУ</p>
			<p class="clan">Члан 6.</p>
			<p class="Basic-Paragraph">Оснивач Друштва је Република Србија, за коју на основу законског овлашћења, оснивачка права врши Влада, Београд, Немањина 11, матични број 07020171, (у даљем тексту: Оснивач).</p>
			<p class="clan">IV. ПРЕТЕЖНА ДЕЛАТНОСТ ДРУШТВА</p>
			<p class="clan">Члан 7.</p>
			<p class="Basic-Paragraph">Претежна делатност Друштва је: </p>
			<p class="Basic-Paragraph">– Шифра делатности: 38.21,</p>
			<p class="Basic-Paragraph">– Назив делатности: Третман и одлагање отпада који није опасан.</p>
			<p class="Basic-Paragraph">Поред претежне делатности Друштво може обављати и све друге делатности у складу са законом.</p>
			<p class="clan">V. ОСНОВНИ КАПИТАЛ</p>
			<p class="clan">Члан 8.</p>
			<p class="Basic-Paragraph">Укупан уписани и уплаћени основни капитал Друштва износи 572.411.709,00 динара (словима: петстотина седамдесет два милиона четиристотине једанаест хиљада седамстотина и девет динара), и то: новчани улог Друштва износи 508.731.709,00 динара (словима: петстотина осам милиона седамстотина тридесет једна хиљада седамстотина и девет динара; неновчани улог Друштва износи 63.680.000,00 динара (словима: шездесет три милиона шестстотина осамдесет хиљада динара).</p>
			<p class="Basic-Paragraph">Основни капитал из става 1. овог члана је удео Оснивача, као јединог члана са 100% учешћа у основном капиталу Друштва. </p>
			<p class="clan">VI. РАСПОДЕЛА ДОБИТИ И НАЧИН ПОКРИЋА ГУБИТКА</p>
			<p class="clan">Члан 9.</p>
			<p class="Basic-Paragraph">Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком. </p>
			<p class="Basic-Paragraph">Одлуку о начину покрића губитка доноси Скупштина на предлог Надзорног одбора, уз сагласност Оснивача.</p>
			<p class="clan">VII. УПРАВЉАЊЕ ДРУШТВОМ</p>
			<p class="clan">Члан 10.</p>
			<p class="Basic-Paragraph">Управљање Друштвом организује се као дводомно.</p>
			<p class="Basic-Paragraph">Органи Друштва су Скупштина, Надзорни одбор и директор.</p>
			<p class="clan">VIII. СКУПШТИНА ДРУШТВА</p>
			<p class="clan">Члан 11.</p>
			<p class="Basic-Paragraph">Овлашћење Скупштине Друштва врши Оснивач преко најмање три овлашћена представника које предлаже министарство надлежно за послове ветеринарства.</p>
			<p class="clan">Члан 12.</p>
			<p class="Basic-Paragraph">Скупштина Друштва одлучује о следећем:</p>
			<p class="Basic-Paragraph">1) доноси измене оснивачког акта;</p>
			<p class="Basic-Paragraph">2) усваја финансијске планове и финансијске извештаје;</p>
			<p class="Basic-Paragraph">3) усваја извештаје Надзорног одбора;</p>
			<p class="Basic-Paragraph">4) одлучује о повећању и смањењу основног капитала, као и о свакој емисији хартије од вредности;</p>
			<p class="Basic-Paragraph">5) усваја извештаје ревизора ако су финансијски извештаји били предмет ревизије;</p>
			<p class="Basic-Paragraph">6) одлучује о расподели добити и начину покрића губитка, укључујући и одређивање дана стицања права на учешће у добити и дана исплате учешћа у добити члану Друштва;</p>
			<p class="Basic-Paragraph">7) бира и разрешава чланове Надзорног одбора;</p>
			<p class="Basic-Paragraph">8) утврђује накнаду за рад чланова Надзорног одбора у складу са законом;</p>
			<p class="Basic-Paragraph">9) именује ревизора и утврђује накнаду за његов рад;</p>
			<p class="Basic-Paragraph">10) одлучује о покретању поступка ликвидације, као и о подношењу предлога за покретање стечајног поступка од стране Друштва;</p>
			<p class="Basic-Paragraph">11) именује ликвидационог управника и усваја ликвидационе билансе и извештаје ликвидационог управника;</p>
			<p class="Basic-Paragraph">12) одлучује о повлачењу и поништењу удела;</p>
			<p class="Basic-Paragraph">13) даје прокуру;</p>
			<p class="Basic-Paragraph">14) одлучује о покретању поступка и давању пуномоћја за заступање Друштва у спору са прокуристом, као и у спору са чланом Надзорног одбора;</p>
			<p class="Basic-Paragraph">15) одлучује о статусним променама и променама правне форме;</p>
			<p class="Basic-Paragraph">16) даје сагласност на стицање, продају, давање у закуп, залагање или друго располагање имовином велике вредности у смислу закона којим се уређује правни положај привредних друштава;</p>
			<p class="Basic-Paragraph">17) доноси пословник о свом раду;</p>
			<p class="Basic-Paragraph">18) доноси годишњи програм пословања и програм развоја друштва;</p>
			<p class="Basic-Paragraph">19) обавља друге послове и одлучује о другим питањима, у складу са oвом одлуком и законом.</p>
			<p class="Basic-Paragraph">Акте из става 1. тач. 1), 2), 6), 15), 16) и 18) овог члана Скупштина доноси уз сагласност Оснивача.</p>
			<p class="clan">Члан 13.</p>
			<p class="Basic-Paragraph">Седнице Скупштине могу бити редовне и ванредне, у складу са законом којим се уређује правни положај привредних друштава.</p>
			<p class="Basic-Paragraph">Седницу Скупштине сазива Надзорни одбор.</p>
			<p class="Basic-Paragraph">Седницу Скупштине могу сазвати и директор или председник Скупштине.</p>
			<p class="Basic-Paragraph">Место одржавања седнице Скупштине је седиште Друштва, а може бити и друго место које је одређено позивом за сазивање седнице Скупштине.</p>
			<p class="clan">Члан 14.</p>
			<p class="Basic-Paragraph">Позив за седницу Скупштине доставља се сваком представнику Оснивача најкасније осам дана пре дана одржавања седнице Скупштине. </p>
			<p class="Basic-Paragraph">На седници може се расправљати и одлучивати о питањима на дневном реду, а о другим питањима само ако се сви представници Оснивача који присуствују седници томе не противе.</p>
			<p class="Basic-Paragraph">Седница се може одржати и без сазивања ако јој присуствује већина представника Оснивача.</p>
			<p class="clan">IX. НАДЗОРНИ ОДБОР ДРУШТВА</p>
			<p class="clan">Члан 15.</p>
			<p class="Basic-Paragraph">Председника и чланове Надзорног одбора бира Скупштина Друштва.</p>
			<p class="Basic-Paragraph">Надзорни одбор има три члана. </p>
			<p class="Basic-Paragraph">Члан Надзорног одбора не може бити лице:</p>
			<p class="Basic-Paragraph">1) које је запослено у Друштву или је прокуриста Друштва;</p>
			<p class="Basic-Paragraph">2) које је директор Друштва или члан Надзорног одбора у више од пет друштава;</p>
			<p class="Basic-Paragraph">3) које је осуђено за кривично дело против привреде, током периода од пет година рачунајући од дана правноснажности пресуде, с тим да се у тај период не урачунава време проведено на издржавању казне затвора;&nbsp;</p>
			<p class="Basic-Paragraph">4) коме је изречена мера безбедности забрана обављања делатности која представља претежну делатност друштва, за време док траје та забрана.</p>
			<p class="clan">Члан 16.</p>
			<p class="Basic-Paragraph">Надзорни одбор Друштва одлучује о следећем:&nbsp;</p>
			<p class="Basic-Paragraph">1) одређује пословну стратегију Друштва;&nbsp;</p>
			<p class="Basic-Paragraph">2) именује и разрешава директора и остале заступнике, утврђује накнаду за њихов рад, односно начела за утврђивање тих накнада у складу са законом;&nbsp;</p>
			<p class="Basic-Paragraph">3) надзире рад директора и усваја извештаје директора;&nbsp;</p>
			<p class="Basic-Paragraph">4) врши унутрашњи надзор над пословањем Друштва;&nbsp;</p>
			<p class="Basic-Paragraph">5) врши надзор над законитошћу пословања Друштва;&nbsp;</p>
			<p class="Basic-Paragraph">6) установљава рачуноводствене политике Друштва и политике управљања ризицима;&nbsp;</p>
			<p class="Basic-Paragraph">7) даје налог ревизору за испитивање годишњих финансијских извештаја Друштва;&nbsp;</p>
			<p class="Basic-Paragraph">8) предлаже Скупштини избор ревизора и награду за његов рад која не може бити већа од накнаде за рад чланова Надзорног одбора;&nbsp;</p>
			<p class="Basic-Paragraph">9) контролише предлог расподеле добити и других плаћања члановима;&nbsp;</p>
			<p class="Basic-Paragraph">10) одлучује о покретању поступка и давању пуномоћја за заступање друштва у спору са директором;&nbsp;</p>
			<p class="Basic-Paragraph">11) врши и друге послове у складу са законом и овом одлуком.</p>
			<p class="Basic-Paragraph">Надзорни одбор Друштва даје претходну сагласност за закључење следећих послова:&nbsp;</p>
			<p class="Basic-Paragraph">1) стицање, отуђење и оптерећење удела и акција које друштво поседује у другим правним лицима;&nbsp;</p>
			<p class="Basic-Paragraph">2) стицање, отуђење и оптерећење непокретности, уколико то не спада у редовно пословање Друштва;&nbsp;</p>
			<p class="Basic-Paragraph">3) узимање кредита, односно узимање и давање зајмова, давање јемстава, гаранција и обезбеђења за обавезе трећих лица.&nbsp;</p>
			<p class="Basic-Paragraph">Питања из надлежности надзорног одбора не могу се пренети на директора Друштва.</p>
			<p class="clan">X. ДИРЕКТОР ДРУШТВА</p>
			<p class="clan">Члан 17.</p>
			<p class="Basic-Paragraph">Друштво има једног директора.</p>
			<p class="Basic-Paragraph">Директора Друштва именује и разрешава Надзорни одбор Друштва.</p>
			<p class="Basic-Paragraph">Мандат директора Друштва је четири године.</p>
			<p class="Basic-Paragraph">Мандат директора Друштва престаје истеком времена на које је именован, разрешењем или подношењем оставке.</p>
			<p class="Basic-Paragraph">По истеку мандата директора, исто лице може бити поново именовано.</p>
			<p class="clan">Члан 18. </p>
			<p class="Basic-Paragraph">Директор Друштва:</p>
			<p class="Basic-Paragraph">1) представља и заступа Друштво;</p>
			<p class="Basic-Paragraph">2) организује и води послове Друштва, у складу са законом и овом одлуком;</p>
			<p class="Basic-Paragraph">3) утврђује предлог пословног плана;</p>
			<p class="Basic-Paragraph">4) даје предлог за доношење одлука од стране Скупштине Друштва;</p>
			<p class="Basic-Paragraph">5) спроводи одлуке Скупштине Друштва;</p>
			<p class="Basic-Paragraph">6) одлучује о правима, обавезама и одговорностима запослених у Друштву, у складу са законом којим се уређују радни односи;</p>
			<p class="Basic-Paragraph">7) доноси све опште акте Друштва, чије доношење није у надлежности Скупштине;</p>
			<p class="Basic-Paragraph">8) обавља друге послове у складу са законом и овом одлуком које нису у делокругу Скупштине Друштва.</p>
			<p class="clan">Члан 19.</p>
			<p class="Basic-Paragraph">Директор Друштва одговоран је за уредно вођење пословних књига Друштва.</p>
			<p class="Basic-Paragraph">Директор одговара за тачност финансијских извештаја Друштва.</p>
			<p class="clan">XI. ЗАСТУПАЊЕ ДРУШТВА</p>
			<p class="clan">Члан 20.</p>
			<p class="Basic-Paragraph">Директор заступа Друштво без ограничења.</p>
			<p class="clan">XII. АКТИ И ДОКУМЕНТИ ДРУШТВА</p>
			<p class="clan">Члан 21.</p>
			<p class="Basic-Paragraph">Акти Друштва су правилници, одлуке и друга акта којима се на општи начин уређују одређена питања.</p>
			<p class="Basic-Paragraph">Друштво је дужно да држи и чува све акте Друштва у складу са законом којим се уређује правни положај привредних друштава.</p>
			<p class="clan">XIII. ЗАШТИТА ЖИВОТНЕ СРЕДИНЕ</p>
			<p class="clan">Члан 22.</p>
			<p class="Basic-Paragraph">Друштво је, при обављању делатности, дужно да се стара о заштити животне средине, у складу са законом.</p>
			<p class="clan">XIV. ИЗМЕНЕ ОСНИВАЧКОГ АКТА</p>
			<p class="clan">Члан 23.</p>
			<p class="Basic-Paragraph">Измене и допуне ове одлуке не оверавају се.</p>
			<p class="clan">XV. ПРЕСТАНАК ДРУШТВА</p>
			<p class="clan">Члан 24. </p>
			<p class="Basic-Paragraph">Друштво престаје:</p>
			<p class="Basic-Paragraph">1) статусном променом које имају за последицу престанак Друштва;</p>
			<p class="Basic-Paragraph">2) стечајем и ликвидацијом.</p>
			<p class="clan">XVI. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 25.</p>
			<p class="Basic-Paragraph">На питања која нису уређена овом одлуком примењују се одредбе закона којим се уређује правни положај привредних друштава.</p>
			<p class="clan">Члан 26.</p>
			<p class="Basic-Paragraph">До именовања директора Друштва, дужност директора обављаће у својству вршиоца дужности директора Друштва, Марко Грабић, са пребивалиштем у Сремској Митровици, Бранка Радичевића 23/20, ЈМБГ 0612977890018, који ће извршити оверу ове одлуке у складу са законом.</p>
			<p class="clan">Члан 27.</p>
			<p class="Basic-Paragraph">Ову одлуку објавити у „Службеном гласнику Републике Србије”.</p>
			<p class="potpis">05 број 023-7574/2019</p>
			<p class="potpis">У Београду, 25. јула 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

