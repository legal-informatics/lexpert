


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
			<p class="Basic-Paragraph">На основу члана 46. став 1. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о изради Просторног плана подручја посебне намене Специјалног резервата природе „Клисура реке Милешевке”</p>
			<p class="centar">"Службени гласник РС", број 39 од 25. маја 2018.</p>
			<p class="Basic-Paragraph">1. Приступа се изради Просторног плана подручја посебне намене Специјалног резервата природе „Клисура рекe Милешевке” (у даљем тексту: Просторни план).</p>
			<p class="Basic-Paragraph">2. Оквирна граница Просторног плана обухвата делове територије општине Пријепоље, и то катастарске општине: </p>
			<p class="Basic-Paragraph">– Бискупићи, Милошев До, Међани, Каћево, Хисарџик и Косатица.</p>
			<p class="Basic-Paragraph">Оквирни обухват Просторног плана дат је у Прилогу 1 – Графички приказ оквирне границе обухвата Просторног плана, који је одштампан уз ову одлуку и чини њен саставни део.</p>
			<p class="Basic-Paragraph">Коначна граница обухвата Просторног плана биће дефинисана Нацртом Просторног плана.</p>
			<p class="Basic-Paragraph">3. Услови и смернице планских документа вишег реда за израду Просторног плана садржани су у: </p>
			<p class="Basic-Paragraph">1) Закону о Просторном плану Републике Србије од 2010. до 2020. године („Службени гласник РС”, број 88/10), којим је наведено да се основни циљ одрживог развоја заштићених подручја, као и остварење добробити локалних заједница од истих, спроводи кроз планско коришћење природних ресурса и простора као грађевинске категорије; затим, оперативним циљем плана предвиђено је да се заштита и одрживо коришћење природног наслеђа спроводи кроз израду просторног плана подручја посебне намене за заштићена подручја већа од 500,00 ha, што је случај са Специјалним резерватом природе „Клисура реке Милешевке” (1244,14 ha); коначно, планом је предвиђено да се планирање, очување, одржавање, уређење и одрживо коришћење заштићених подручја спроводи, поред просторних планова и на основу планова управљања и коришћења природних ресурса за проглашена заштићена подручја, што је случај са Специјалним резерватом природе „Клисура реке Милешевке”;</p>
			<p class="Basic-Paragraph">2) Уредби о утврђивању Регионалног просторног плана Златиборског и Моравичког управног округа („Службени гласник РС”, број 1/13), којом је наведено да је основни циљ на подручју ова два управна округа: очување и унапређење биолошке и геолошке разноврсности, лепоте и разноликости природних предела, објеката и феномена геонаслеђа и одрживо коришћење и презентација природних ресурса и простора, као што је Специјални резерват природе „Клисура реке Милешевке”; такође, планом је иницирана резервација простора око заштићених природних добара ради очувања и унапређења њихових вредности.</p>
			<p class="Basic-Paragraph">Израда Просторног плана заснива се на планској, студијској, техничкој и другој документацији, резултатима досадашњих истраживања и важећим документима у Републици Србији, укључујући Уредбу о проглашењу Специјалног резервата природе „Клисура реке Милешевке” („Службени гласник РС”, број 104/14).</p>
			<p class="Basic-Paragraph">Списак расположивих подлога за планско подручје дат је у Прилогу 2 – Списак подлога за подручје Просторног плана достављен од стране Републичког геодетског завода, који је одштампан уз ову одлуку и чини њен саставни део.</p>
			<p class="Basic-Paragraph">4. Планирање, коришћење, уређење и заштита простора заснива се на принципима уређења и коришћења простора утврђеним чланом 3. Закона о планирању и изградњи и чланом 5. Закона о заштити природе („Службени гласник РС”, бр. 36/09, 88/10, 91/10 – исправка и 14/16).</p>
			<p class="Basic-Paragraph">5. Визија и дугорочни циљ развоја и доношења Просторног плана је обезбеђење просторних услова за остварење посебне намене подручја. </p>
			<p class="Basic-Paragraph">6. Концептуални оквир планирања, коришћења, уређења и заштите планског подручја заснива се на обезбеђењу услова за: планско коришћење Специјалног резервата природе „Клисура реке Милешевке”; рационално коришћење и очување природних ресурса; заштиту и унапређење животне средине; валоризацију комплементарних потенцијала подручја за развој; просторну, саобраћајну и привредну интеграцију подручја са окружењем и др. Просторни план ће садржати детаљну разраду, као и правила уређења и грађења према утврђеном режиму заштите појединих природних целина. Поред наведеног, Просторни план ће по потреби садржати детаљну разраду и за друга подручја, као што су подручја која имају туристички потенцијал. </p>
			<p class="Basic-Paragraph">7. Рок за израду Нацрта Просторног плана је 12 месеци од дана ступања на снагу ове одлуке.</p>
			<p class="Basic-Paragraph">8. Средства за израду Просторног плана обезбеђује Министарство грађевинарства, саобраћаја и инфраструктуре у износу од шест милиона динара са ПДВ-ом.</p>
			<p class="Basic-Paragraph">9. Носилац израде Просторног плана је министарство надлежно за послове просторног планирања, у складу са чланом 47. став 1. Закона о планирању и изградњи.</p>
			<p class="Basic-Paragraph">Носилац израде Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да обезбеди сарадњу и усаглашавање ставова са свим релевантним субјектима планирања.</p>
			<p class="Basic-Paragraph">10. Органи, организације и јавна предузећа који су овлашћени да утврђују услове за заштиту и уређење простора и изградњу објеката, у фази израде или измене планских докумената, дужни су да на захтев носиоца израдe Просторног плана, у року од 30 дана, доставе све тражене податке без накнаде.</p>
			<p class="Basic-Paragraph">Овлашћени органи из става 1. ове тачке уступиће, на захтев надлежног министарства, постојеће копије топографског и катастарског плана, податке катастра водова и ортофото снимке у дигиталном формату, у року од 30 дана без накнаде.</p>
			<p class="Basic-Paragraph">11. Нацрт Просторног плана биће изложен на јавни увид у трајању од 30 дана у седишту јединице локалне самоуправе која је у обухвату Просторног плана.</p>
			<p class="Basic-Paragraph">12. Одлука о изради Стратешке процене утицаја Просторног плана подручја посебне намене Специјалног резервата природе „Клисура реке Милешевке” на животну средину („Службени гласник РС”, број 23/18), чини саставни део ове одлуке.</p>
			<p class="Basic-Paragraph">13. Број примерака Просторног плана биће утврђен посебним актом Владе којим се утврђује Просторни план. </p>
			<p class="Basic-Paragraph">14. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 350-4690/2018</p>
			<p class="potpis">У Београду, 24. маја 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/prilog-1.png&amp;doctype=reg&amp;abc=cba&amp;eli=true&amp;eliActId=425934&amp;regactid=425934" alt=""></p>
			<p class="Basic-Paragraph">Прилог 2</p>
			<p class="bold">Списак подлога за подручје Просторног плана достављен од стране Републичког геодетског завода</p>
			<p class="Basic-Paragraph">Према евиденцији Републичког геодетског завода за подручје Просторног плана у службеној употреби су следеће подлоге на подручју општине Пријепоље:</p>
			<p class="Basic-Paragraph">1) катастарске општине Бискупићи, Милошев До, Међани, Каћево и Хисарџик поседују базу дигиталних катастарских планова у службеној употреби;</p>
			<p class="Basic-Paragraph">2) катастарска општина Косатица не поседује базу дигиталног катастарског плана у службеној употреби, односно на снази су још увек аналогни планови.</p>
			<p class="Basic-Paragraph">Архив Републичког геодетског завода у Београду за катастарску општину Косатица поседује скениране подлоге радних оригинала катастра непокретности делом из 2007. године и делом из 2012. године. </p>
			<p class="Basic-Paragraph">За катастарске општине за које је дигитални катастарски план у службеној употреби издају се подаци у векторском облику у форматима shp и dwg.</p>
	</div>

