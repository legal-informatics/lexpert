


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу чл. 11. и 591. Закона о привредним друштвима („Службени гласник РС”, бр. 36/11 и 99/11, у даљем тексту: Закон), и члана 38. Закона о професионалној рехабилитацији и запошљавању особа са инвалидитетом („Службени гласник РС”, број 36/09), 
	</p>
	<p>Скупштина Предузећа доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ОДЛУКУ</p>
	<p class="naslov" style="margin-top: 0">о изменама оснивачког акта Предузећа за професионалну рехабилитацију и запошљавање особа са инвалидитетом „Шумадија” д.о.о. Крагујевац – у реструктурирању 
	</p>
	<p class="naslov" style="margin-top: 0"><span style="font-weight: 400">
	"Службени гласник РС", број 42 од 23. априла 2014.</span></p>
	<p class="naslov">&nbsp;</p>
	<p class="clan">I. ОСНОВНЕ ОДРЕДБЕ</p>
	<p class="clan">Члан 1.</p>
	<p>Предузеће за професионалну рехабилитацију и запошљавање особа са инвалидитетом „Шумадија” д.о.о. – у реструктурирању организовано је као једночлано друштво с ограниченом одговорношћу, у складу са Одлуком о изменама и допунама оснивачког акта Друштвеног предузећа за запошљавање инвалида „Шумадија” Крагујевац („Службени гласник РС”, број 91/09, у даљем тексту: Предузеће).</p>
	<p>Предузеће послује у складу са прописима којима се уређује правни положај привредних друштава и прописима којима се уређује рад и пословање предузећа за професионалну рехабилитацију и запошљавање особа са инвалидитетом. 
	</p>
	<p class="clan">Члан 2. </p>
	<p>Савез глувих Југославијe – Главни одбор Србије у Београду донео је 30. марта 1957. године одлуку о оснивању привредног предузећа Савеза глувих Србије Крагујевац, које је регистровано Решењем Окружног привредног суда у Крагујевцу ФИ-1099/57 од 28. октобра 1957. године. 
	</p>
	<p>Решењем Народног одбора општине Крагујевац бр. 05-2630/1 од 24. марта 1962. године дата је сагласност за оснивање „ДЕС” – Заштитне радионице у Крагујевцу, која је настала реорганизацијом привредног предузећа Савеза глувих Србије Крагујевац, које је регистровано Решењем Окружног Привредног суда у Крагујевцу ФИ-841/62 од 5. јуна 1962. године, а Решењем ФИ-846/62 од 5. јуна 1962. године права и обавезе Привредног предузећа Савеза глувих Србије су пренета на „ДЕС” Заштитну радионицу у Крагујевцу. 
	</p>
	<p>Решењем Окружног Привредног суда у Крагујевцу Ус. бр. 20/67 у регистар установа које се воде код тог суда извршен је упис Заштитне радионице „ДЕС” Установа са самосталним финансирањем у Крагујевцу.</p>
	<p>Решењем Скупштине општине Крагујевац бр. 01-06/227 од 2. јула 1970, општина Крагујевац је преузела права и обавезе оснивача Заштитне радионице „ДЕС” Крагујевац од Републичког одбора Савеза глувих Србије.</p>
	<p>Збор радних људи Заштитна радионица „ДЕС” – установа са самосталним финансирањем у Крагујевцу донео је 29. октобра 1973. године Статут, којим је извршена промена назива установе у Заштитну радионицу „Шумадија” Крагујевац, што је и регистровано Решењем Окружног привредног суда у Крагујевцу ФИ-763/73 од 31. децембра 1973. године. 
	</p>
	<p>Решењем Окружног привредног суда у Крагујевцу Фи-981/78 извршен је упис усаглашавања са Законом о удруженом раду, те је регистрован нов назив предузећа – Заштитна радионица „Шумадија” са потпуном одговорношћу, Крагујевац.</p>
	<p>Решењем Окружног привредног суда у Крагујевцу Фи-778/89 извршен је упис организовања радне организације у Предузеће за запошљавање инвалида „Шумадија” са п.о. Крагујевац, а Решењем Привредног суда у Крагујевцу Фи-715/2000 уписано је усклађивање са Законом о предузећима и Законом о класификацији делатности и о регистру јединица разврставања, па је Предузеће регистровано као Друштвено предузеће за запошљавање инвалида „Шумадија” Крагујевац. 
	</p>
	<p>Предузеће је уписано у Регистар привредних субјеката код Агенције за привредне регистре под бројем БД 66111 од 8. јула 2005. године као Друштвено предузеће за запошљавање инвалида „Шумадија”, Крагујевац, Београдска 69 са претежном делатношћу – 85322 остали социјални рад, без смештаја. 
	</p>
	<p>Дана 21. јула 2004. године закључен је Уговор о конверзији потраживања Фонда за развој Републике Србије у крајњем улогу капитала ДП за запошљавање инвалида „Шумадија” Крагујевац. На основу закљученог уговора односно након поновног повећања капитала конверзијом потраживања, улога Фонда за развој Републике Србије у основном капиталу предузећа износи 19,66%.</p>
	<p>На основу Закључка Владе 05 бр. 46-4984/2008 од 20. новембра 2008. године којим је утврђен удео државног капитала од 80,34% у Друштвеном предузећу за запошљавање инвалида „Шумадија” Крагујевац, Републичка дирекција за имовину Републике Србије и Предузеће закључили су Споразум о уделу државне својине у средствима која користи Друштвено предузеће за запошљавање инвалида „Шумадија” Крагујевац, бр. 46-203-08 од 3. децембра 2008. године, којим је Република Србија преузела оснивачка и управљачка права сразмерно уделу државног капитала. С обзиром да је претходно утврђен удео Фонда за развој Србије 19,66%, то су средства које користи предузеће 100% у државној својини. 
	</p>
	<p class="clan">Члан 3. </p>
	<p>Предузеће послује средствима у државној својини.</p>
	<p>Предузеће има својство правног лица. </p>
	<p>Предузеће у правном промету са трећим лицима има сва овлашћења и иступа у своје име и за свој рачун. 
	</p>
	<p class="clan">II. ПОСЛОВНО ИМЕ И СЕДИШТЕ</p>
	<p class="clan">Члан 4. </p>
	<p>Предузеће послује под следећим пословним именом: Предузеће за професионалну рехабилитацију и запошљавање особа са инвалидитетом „Шумадија” д.о.о. – у реструктурирању.</p>
	<p>Скраћено пословно име Предузећа је „Шумадија” д.о.о. Крагујевац – у реструктурирању.</p>
	<p class="clan">Члан 5. </p>
	<p>Седиште Предузећа је у Крагујевцу, Београдска 69. </p>
	<p class="clan">III. ПЕЧАТ И ШТАМБИЉ ПРЕДУЗЕЋА</p>
	<p class="clan">Члан 6. </p>
	<p>Предузеће има печат и штамбиљ.</p>
	<p>Печат је округлог облика пречника 32mm, на којем је исписано пословно има и седиште Предузећа на српском језику, ћириличним писмом. 
	</p>
	<p>Излазни штамбиљ је правоугаoнoг облика, дужине 60mm и ширине 30mm, на коме је исписано пословно име и седиште Предузећа на српском језику, ћириличним писмом. 
	</p>
	<p>Улазни штабиљ је правоугаоног облика, дужине 65mm и ширине 32mm, на коме је исписано пословно име и седиште Предузећа на српском језику, ћириличним писмом. 
	</p>
	<p>Директор Предузећа доноси одлуку којом се утврђује начин употребе и чувања печата и штамбиља Предузећа. 
	</p>
	<p class="clan">IV. ПОДАЦИ О ОСНИВАЧУ</p>
	<p class="clan">Члан 7. </p>
	<p>Оснивач Предузећа је Република Србија за коју, на основу законског овлашћења, оснивачка права врши Влада, Београд, Немањина 11 (у даљем тексту: Оснивач). 
	</p>
	<p class="clan">V. ДЕЛАТНОСТ ПРЕДУЗЕЋА</p>
	<p class="clan">Члан 8. </p>
	<p>Претежна делатност Предузећа је: 8899 – остала непоменута социјална заштита без смештаја.</p>
	<p>Поред делатности из става 1. овог члана Предузеће обавља и следеће делатности: 
	</p>
	<p>2511 – Производња металних конструкција и делова конструкција; </p>
	<p>2512 – Производња металних врата и прозора;</p>
	<p>2529 – Производња осталих металних цистерни, резервоара и контејнера;</p>
	<p>2550 – Ковање, пресовање, штанцовање и ваљање метала, металургија праха;</p>
	<p>2561 – Обрада и превлачење метала;</p>
	<p>2591 – Производња челичних буради и сличне амбалаже;</p>
	<p>2592 – Производња амбалажа од лаких метала;</p>
	<p>2593 – Производња жичаних производа, ланаца и опруга;</p>
	<p>2594 – Производња везних елемената и вијачних машинских производа;</p>
	<p>2599 – Производња осталих металних производа;</p>
	<p>2920 – Производња каросерија за моторна возила, приколице и полуприколице;</p>
	<p>3092 – Производња бицикала и инвалидских колица;</p>
	<p>3099 – Производња остале транспортне опреме;</p>
	<p>3101 – Производња намештаја за пословне и продајне просторе;</p>
	<p>3109 – Производња осталог намештаја; </p>
	<p>3311 – Поправка металних производа;</p>
	<p>3700 – Уклањање отпадних вода;</p>
	<p>4120 – Изградња стамбених и нестамбених зграда;</p>
	<p>4211 – Изградња путева и аутопутева;</p>
	<p>4332 – Уградња столарије;</p>
	<p>4391 – Кровни радови;</p>
	<p>461 – Трговина на велико за надокнаду;</p>
	<p>466 – Трговина на велико осталим машинама, опремом и прибором;</p>
	<p>4677 – Трговина на велико отпацима и остацима; </p>
	<p>4690 – Неспецијализована трговина на велико; </p>
	<p>471 – Трговина на мало у неспецијализованим продавницама;</p>
	<p>4941 – Друмски превоз терета;</p>
	<p>6810 – Куповина или продаја властитих некретнина;</p>
	<p>6820 – Изнајмљивање властитих или изнајмљених некретнина и управљање њима;</p>
	<p>8559 – Остало образовање;</p>
	<p>88 – Социјална заштита без смештаја;</p>
	<p>8891 – Делатност дневне бриге о деци.</p>
	<p>Предузеће може обављати и друге делатности, укључујући делатност спољнотрговинског промета и услуге у спољнотрговинском промету из оквира своје делатности у складу са Законом и овом oдлуком. 
	</p>
	<p class="clan">VI. ОСНОВНИ КАПИТАЛ</p>
	<p class="clan">Члан 9. </p>
	<p>Основни капитал предузећа износи 27.172.378,92 динара.</p>
	<p>Средства за рад предузећа чини:</p>
	<p>1) Право коришћења на објекту постојећем на катастарској парцели број 6471/3, који се састоји од производне хале, топлане, санитарног чвора и управног дела, уписаном у ЗКУЛ бр. 5607 КО Крагујевац, као земљишно књижно тело II као „производна хала са управном зградом на катастарској парцели бр. 6471/3”, постројењу за пречишћaвање отпадних вода у комплексу ДП „Шумадија” изграђеном на основу Решења Општинског секретаријата за урбанизам, стамбено-комуналне делатности и имовинске послове Крагујевац бр. 05-3510-822 од 18. децембра 1990. године, као и катастарске парцеле бр. 6471/3, 6468/1, 6468/2, 6469/2, 6470/2, 6471/2, 6469/3, 6469/4, 6470/3, 6470/4, 6470/5 и 6471/4 КО Крагујевац;</p>
	<p>2) друге непокретности, покретне ствари, новчана средства и хартије од вредности, као и права и обавезе која Предузеће има на дан 3. децембра 2008. године. 
	</p>
	<p class="clan">VII. РАСПОДЕЛА ДОБИТИ</p>
	<p class="clan">Члан 10.</p>
	<p>Добит Предузећа, утврђена у складу са законом, може се расподелити за повећање оснивачког капитала, резерве или за друге намене, у складу са законом и овом одлуком. 
	</p>
	<p>Одлуку о расподели добити доноси Скупштина Предузећа, уз сагласност оснивача. 
	</p>
	<p class="clan">VIII. ЗАСТУПАЊЕ ПРЕДУЗЕЋА</p>
	<p class="clan">Члан 11.</p>
	<p>Предузеће заступа директор Предузећа, без ограничења. </p>
	<p>Директор може у оквиру својих овлашћења дати другом лицу писано пуномоћје за заступање Предузећа. 
	</p>
	<p class="clan">IХ. УПРАВЉАЊЕ ПРЕДУЗЕЋЕМ</p>
	<p class="clan">Члан 12.</p>
	<p>Управљање Предузећем је организовано као једнодомно. </p>
	<p>Органи Предузећа су:</p>
	<p>1) скупштина и</p>
	<p>2) директор.</p>
	<p class="clan">X. СКУПШТИНА ПРЕДУЗЕЋА</p>
	<p class="clan">Члан 13.</p>
	<p>Овлашћења Скупштине Предузећа врши Оснивач преко овлашћених представника, с тим да број овлашћених представника Оснивача не може бити мањи од три. 
	</p>
	<p>Одлуку о одређивању и разрешењу председника и чланова Скупштине доноси Оснивач. 
	</p>
	<p class="clan">Члан 14. </p>
	<p>Скупштина Предузећа у оквиру својих овлашћења одлучује о: </p>
	<p>1) измени оснивачког акта; </p>
	<p>2) усвајању годишњег програма рада и финансијског плана;</p>
	<p>3) надзору над радом директора и усвајању извештаја директора;</p>
	<p>4) повећању и смањењу основног капитала Предузећа, као и о свакој емисији хартија од вредности;</p>
	<p>5) расподели добити и начину покрића губитака, укључујући и одређивање дана стицања права на учешће у добити и дана исплате учешћа у добити члановима Предузећа;</p>
	<p>6) именовању и разрешењу директора и утврђивању накнаде за његов рад, односно о начелима за утврђивање те накнаде;</p>
	<p>7) именовању ревизора и утврђивање накнаде за његов рад;</p>
	<p>8) покретању поступка ликвидације, као и о подношењу предлога за покретање стечајној поступка од стране Предузећа;</p>
	<p>9) именовању ликвидационог управника и усвајању ликвидационог биланса и извештаја ликвидационог управника;</p>
	<p>10) стицању сопствених удела; </p>
	<p>11) обавезама чланова Предузећа за додатне уплате и о враћању тих уплата;</p>
	<p>12) захтеву за иступање члана Предузећа;</p>
	<p>13) искључењу члана Предузећа из разлога неплаћања, односно неуношења уписаног удела;</p>
	<p>14) покретању спора за искључење члана Предузећа;</p>
	<p>15) повлачењу и поништењу дела удела;</p>
	<p>16) давању прокуре;</p>
	<p>17) покретању поступка и давању пуномоћја за заступање Предузећа у спору са прокуристом, као и у спору са директором;</p>
	<p>18) покретању поступка и давању пуномоћја за заступање Предузећа у спору против члана Предузећа;</p>
	<p>19) статусним променама и променама правне форме;</p>
	<p>20) одобравању правних послова у којима постоји лични интерес у складу са чланом 66. Закона;</p>
	<p>21) усваја финансијске извештаје, као и извештаје ревизора, ако су финансијски извештаји били предмет ревизије;</p>
	<p>22) сагласност на стицање, продају давањем у закуп, залагање или друго располагање имовином велике вредности у смислу члана 470. Закона;</p>
	<p>23) доношење пословника о свом раду;</p>
	<p>24) другим пословима и другим питањима у складу са законом и оснивачким актом.</p>
	<p>Акта из става 1. тач. 1), 2), 4) 5) 8) 9) 19) 21) и 22) овог члана Скупштина доноси уз сагласност Оснивача. 
	</p>
	<p class="clan">XI. ДИРЕКТОР ПРЕДУЗЕЋА</p>
	<p class="clan">Члан 15. </p>
	<p>Директора Предузећа бира и разрешава Скупштина Предузећа.</p>
	<p>Директор Предузећа бира се на период од четири године. </p>
	<p>Директор Предузећа је у радном односу у Предузећу са пуним радним временом.</p>
	<p class="clan">Члан 16. </p>
	<p>Директор Предузећа:</p>
	<p>1) заступа Предузеће;</p>
	<p>2) организује и води пословање Предузећа, у складу са законом и овом одлуком;</p>
	<p>3) стара се о законитости рада и одговара за законитост рада Предузећа; 
	</p>
	<p>4) стара се о испуњености услова и обављању послова професионалне рехабилитације и запошљавању особа са инвалидитетом; 
	</p>
	<p>5) стара се о испуњавању услова за држање статуса Предузећа, у складу са прописима о запошљавању особа са инвалидитетом; 
	</p>
	<p>6) предлаже доношење одлука из делокруга рада Скупштине; </p>
	<p>7) спроводи одлуке Скупштине; </p>
	<p>8) одлучује о правима, обавезама и одговорностима запослених у Предузећу, у складу са законом којим се уређују радни односи; 
	</p>
	<p>9) доноси акт о организацији и систематизацији послова и друге опште акте Предузећа;</p>
	<p>10) обавља друге послове у складу са законом и овом одлуком.</p>
	<p class="clan">XII. ИНТЕРНИ РЕВИЗОР</p>
	<p class="clan">Члан 17.</p>
	<p>Интерни ревизор:</p>
	<p>1) контролише веродостојност и комплетност финансијских извештаја Предузећа;</p>
	<p>2) контролише усклађеност пословања Предузећа са законом, програмом рада и пословања Предузећа;</p>
	<p>3) обавља и друге послове у складу са законом. </p>
	<p class="clan">Члан 18. </p>
	<p>Интерни ревизор извештава Скупштину Предузећа о:</p>
	<p>1) веродостојности и потпуности финансијских извештаја Предузећа;</p>
	<p>2) основаности предлога за расподелу добити;</p>
	<p>3) другим питањима од значаја за оцену законитости и целисходности поступања у спровођењу пословне политике и пословања Предузећа. 
	</p>
	<p>Интерни ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина или Оснивач.</p>
	<p class="clan">XIII. АКТИ ПРЕДУЗЕЋА</p>
	<p class="clan">Члан 19. </p>
	<p>У Предузећу се води књига одлука. </p>
	<p>У књигу одлука уносе се одлуке које доноси Скупштина Предузећа.</p>
	<p class="clan">Члан 20. </p>
	<p>Акти Предузећа су и правилници и одлуке којима се, у складу са законом, уређују одређена питања.</p>
	<p>Измене и допуне правилника и одлука врше се на начин и по поступку који су одређени за њихово доношење. 
	</p>
	<p class="clan">Члан 21. </p>
	<p>Предузеће води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија. 
	</p>
	<p class="clan">Члан 22. </p>
	<p>Предузеће је дужно да држи и чува све акте Предузећа у складу са законом којим се уређује правни положај привредних друштава. 
	</p>
	<p class="clan">XIV. ЗАШТИТА ЖИВОТНЕ СРЕДИНЕ</p>
	<p class="clan">Члан 23. </p>
	<p>Предузеће је, при обављању делатности, дужно да се стара о заштити животне средине, у складу са законом и Политиком животне средине. 
	</p>
	<p class="clan">XV. ПРЕСТАНАК ПРЕДУЗЕЋА</p>
	<p class="clan">Члан 24. </p>
	<p>Предузеће престаје: </p>
	<p>1) одлуком Скупштине Предузећа;</p>
	<p>2) статусним променама које воде престанку;</p>
	<p>3) стечајем или ликвидацијом;</p>
	<p>4) ако се правоснажном пресудом утврди ништавост регистрације и одреди брисање Предузећа; и</p>
	<p>5) у другим случајевима предвиђеним законом. </p>
	<p class="clan">XVI. ПРЕЛАЗНЕ И ЗАВРШНЕ ОДРЕДБЕ</p>
	<p class="clan">Члан 25. </p>
	<p>Предузеће ће општа акта ускладити са овом одлуком у року од три месеца од дана регистрације Предузећа у Регистар привредних субјеката. 
	</p>
	<p class="clan">Члан 26. </p>
	<p>Постојећи органи Предузећа настављају да обављају послове из свог делокруга у складу са законом и овом одлуком до истека мандата на који су изабрани, односно именовани.</p>
	<p class="clan">Члан 27.</p>
	<p>Ову одлуку по добијању сагласности објавити у „Службеном гласнику Републике Србије”. 
	</p>
	<p>&nbsp;</p>
	<p class="potpis" style="margin-top: 0">Број 159</p>
	<p class="potpis" style="margin-top: 0">У Крагујевцу, 18. јануара 2013. године</p>
	<p class="potpis" style="margin-top: 0">Председник Скупштине,</p>
	<p class="potpis" style="margin-top: 0"><span class="bold">Слободан Лазић, 
	</span>с.р.</p>

