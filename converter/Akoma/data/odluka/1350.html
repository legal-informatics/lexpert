


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
a {
	color: #008000;
}
</style>


	<div class="story">
				<p>Полазећи од чињенице да је Република Србија међународно призната држава, један од оснивача и члан Уједињених нација, као и да је члан многих других међународних организација;</p>
				<p>Да се на Републику Србију, као и на све остале државе чланице Уједињених нација, примењују основна начела и норме Повеље Уједињених нација којима се гарантује и јемчи суверенитет и територијални интегритет независних држава у њиховим међународно признатим границама;</p>
				<p>Да 
				<a href="http://www.pravno-informacioni-sistem.rs/SlGlasnikPortal/extref/590fab0d-213e-489a-8686-826dca547634&amp;actid=&amp;regactid=266702&amp;doctype=reg&amp;latest=true" target="_blank">Резолуција 1244 Савета безбедности Уједињених нација</a> изричито потврђује суверенитет и територијални интегритет Републике Србије као државе која је међународноправни следбеник Савезне Републике Југославије, суштинску аутономију Косова и Метохије унутар ње, као и приврженост економском развоју и стабилизацији региона; </p>
				<p>Да Протокол 1. Европске конвенције за заштиту људских права и основних слобода гарантује право сваког физичког и правног лица на неометано уживање своје имовине, које се може ограничити само под условима предвиђеним начелима међународног права;</p>
				<p>Да Устав Републике Србије јемчи суверенитет и територијалну целокупност Републике Србије, као и да Устав Републике Србије изричито одређује да је Аутономна покрајина Косово и Метохија саставни део територије Републике Србије, да има положај суштинске аутономије у оквиру суверене државе Србије и да из таквог положаја Косова и Метохије сви државни органи, па и Влада Републике Србије, имају уставну обавезу да заступају и штите државне интересе Републике Србије на Косову и Метохији;</p>
				<p>Полазећи од Резолуције Народне скупштине Републике Србије о основним принципима за политичке разговоре са привременим институцијама самоуправе на Косову и Метохији („Службени гласник РС”, број 4/13), којом су утврђени правац, смернице и циљеви државне политике, одређена улога Владе у том процесу, којој је наложено да, између осталог, захтева заштиту имовинских права на територији Косова и Метохије, и прокламовано да Република Србија није спремна да чини додатне уступке који би могли да доведу до угрожавања њених државних и националних интереса,</p>
				<p>На основу члана 123. ст. 1. и 3. Устава Републике Србије и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="naslov">о поништавању свих правних последица аката и радњи привремених институција самоуправе у Приштини који се односе на неосновано одузимање имовине Републике Србије</p>
				<p class="auto-style1">"Службени гласник РС", број 26 од 20. 
				марта 2017.</p>
				<p>1. Поништавају се све правне последице аката и радњи привремених институција самоуправе у Приштини који се односе на неосновано одузимање имовине Републике Србије, односно имовине регистроване на име Социјалистичке Федеративне Републике Југославије, Савезне Републике Југославије, Социјалистичке Републике Србије, Републике Србије и Аутономне Покрајине Косово и Метохија, укључујући, али не ограничавајући се на њихове државне, административне и војне органе и бивше друштвено-политичке организације.</p>
				<p>2. Констатује се и потврђује да регистрација промене власништва над имовином из тачке 1. ове одлуке извршена супротно овој одлуци не производи правно дејство.</p>
				<p>3. Констатује се да се сва правна и физичка лица која приликом закључивања пословних аранжмана са привременим институцијама самоуправе у Приштини не узму у обзир ову одлуку, нити прибаве претходну сагласност Владе Републике Србије као заступника Републике Србије, не могу сматрати савесним стицаоцима било ког права у вези са имовином из тачке 1. ове одлуке.</p>
				<p>4. Налаже се свим надлежним органима Републике Србије да искористе све расположиве механизме да укажу на кршење Протокола 1. Европске конвенције за заштиту људских права и основних слобода, начела садржаних у Споразуму о стабилизацији и придруживању између Европских заједница и њихових држава чланица, са једне, и Републике Србије, са друге стране и других међународних инструмената који су грубо нарушени једностраним актима и радњама привремених институција самоуправе у Приштини из тачке 1. ове одлуке, као и на правне последице из тач. 2. и 3. ове одлуке.</p>
				<p>5. Налаже се надлежним министарствима и другим надлежним органима државне управе да предузму све потребне мере ради очувања континуитета рада јавних служби чији је оснивач Република Србија, а које своју делатност обављају на територији АП Косово и Метохија.</p>
				<p>6. Налаже се Канцеларији за Косово и Метохију и Државном правобранилаштву да предузму све расположиве правне и фактичке мере ради очувања имовинских интереса Републике Србије, грубо повређених једностраним актима привремених институција самоуправе у Приштини, као и да о предузетим мерама редовно извештавају Владу.</p>
				<p>7. Ову одлуку објавити у „Службеном гласнику Републике Србије”.</p>
				<p class="potpis">05 број 021-2512/2017</p>
				<p class="potpis">У Београду, 17. марта 2017. године</p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Александар Вучић, </span>с.р.</p>
	</div>

