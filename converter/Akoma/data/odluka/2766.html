


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу чл. 11. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), а у вези са чланом 5. став 2. и чланом 8. став 1. Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">&nbsp;</p>
				<p class="odluka-zakon">ОДЛУКУ</p>
				<p class="naslov">о изменама и допунама оснивачког акта Вoдопривредног предузећа „Галовица” ДП Београд </p>				<p style="text-align:center">"Службени гласник РС", број 74 од 26. августа 2015.</p>

				<p class="naslov">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Водопривредно предузеће „Галовица” ДП Београд, уписано у Агенцији за привредне регистре Решењем БД број 14355/2005 од 5. августа 2005. године, организује се као једночлано друштво с ограниченом одговорношћу (у даљем тексту: Друштво) и послује у складу са прописима којима се уређује правни положај привредних друштава, услед промене власништва над основним капиталом.</p>
				<p>Истовремено, Друштво мења правну форму у друштво с ограниченом одговорношћу. </p>
				<p>Овим актом уређују се питања која се односе на:</p>
				<p>1) пословно име и седиште;</p>
				<p>2) претежну делатност; </p>
				<p>3) основни капитал;</p>
				<p>4) начин потписивања;</p>
				<p>5) начин сазивања скупштине и начин доношења одлука;</p>
				<p>6) избор, опозив и делокруг органа;</p>
				<p>7) заступање, расподелу добити и сношење губитка и</p>
				<p>8) друга питања која су од значаја за Друштво.</p>
				<p>На питања која нису уређена овим актом примењују се одредбе Закона о привредним друштвима. </p>
				<p class="clan">Члан 2.</p>
				<p>Друштво има својство правног лица.</p>
				<p>Друштво у правном промету са трећим лицима има сва овлашћења и иступа у своје име и за свој рачун.</p>
				<p class="clan">II. ПОСЛОВНО ИМЕ И СЕДИШТЕ ДРУШТВА</p>
				<p class="clan">Члан 3.</p>
				<p>Друштво послује под следећим пословним именом: Водопривредно привредно друштво „Галовица”, друштво с ограниченом одговорношћу, Београд. </p>
				<p>Скраћено пословно име Друштва: „Галовица” ДОО Београд.</p>
				<p>Седиште Друштва је у Београду – Земун, Авијатичарски трг 10.</p>
				<p>Пословно име Друштва може се променити одлуком Скупштине Друштва.</p>
				<p class="clan">III. ПЕЧАТ И ШТАМБИЉ ДРУШТВА</p>
				<p class="clan">Члан 4.</p>
				<p>Друштво има печат и штамбиљ.</p>
				<p>Печат је округлог облика на коме је исписано пословно име и седиште Друштва на српском језику, ћириличким писмом.</p>
				<p>Штамбиљ је правоугаоног облика на коме је исписано пословно име и седиште Друштва на српском језику, ћириличким писмом.</p>
				<p>Директор Друштва доноси одлуку којом се утврђује начин употребе и чувања печата и штамбиља Друштва.</p>
				<p class="clan">IV. ПОДАЦИ О ОСНИВАЧУ ДРУШТВА</p>
				<p class="clan">Члан 5.</p>
				<p>Оснивач друштва је Република Србија за коју, на основу законског овлашћења, оснивачка права врши Влада, Београд, Немањина 11 (у даљем тексту: Оснивач), са 100% власништва над уделом.</p>
				<p class="clan">V. ДЕЛАТНОСТ ДРУШТВА</p>
				<p class="clan">Члан 6.</p>
				<p>Претежна делатност Друштва је: </p>
				<p>42.91 Изградња хидротехничких објеката.</p>
				<p>Поред делатности из става 1. овог члана Друштво обавља и друге делатности, и то:</p>
				<p>01.11 Гајење жита (осим пиринча), легуминоза и уљарица</p>
				<p>01.12 Гајење пиринча</p>
				<p>01.13 Гајење поврћа, бостана, коренастих и кртоластих биљака</p>
				<p>01.14 Гајење шећерне трске</p>
				<p>01.15 Гајење дувана </p>
				<p>01.16 Гајење биљака за производњу влакана</p>
				<p>01.19 Гајење осталих једногодишњих и двогодишњих биљака</p>
				<p>01.22 Гајење тропског и суптропског воћа</p>
				<p>01.23 Гајење агрума</p>
				<p>01.24 Гајење јабучастог и коштичавог воћа</p>
				<p>01.25 Гајење осталог дрвенастог, жбунастог и језграстог воћа</p>
				<p>01.26 Гајење уљних плодова</p>
				<p>01.28 Гајење зачинског, ароматичног и лековитог биља</p>
				<p>01.29 Гајење осталих вишегодишњих биљака</p>
				<p>01.30 Гајење садног материјала</p>
				<p>01.41 Узгој музних крава</p>
				<p>01.42 Узгој других говеда и бивола</p>
				<p>01.43 Узгој коња и других копитара</p>
				<p>01.44 Узгој камила и лама</p>
				<p>01.45 Узгој оваца и коза</p>
				<p>01.46 Узгој свиња</p>
				<p>01.47 Узгој живине </p>
				<p>01.49 Узгој осталих животиња</p>
				<p>01.61 Услужне делатности у гајењу усева и засада</p>
				<p>01.63 Активности после жетве</p>
				<p>01.64 Дорада семена</p>
				<p>02.10 Гајење шума и остале шумарске делатности</p>
				<p>02.20 Сеча дрвећа</p>
				<p>02.30 Сакупљање шумских плодова </p>
				<p>02.40 Услужне делатности у вези са шумарством</p>
				<p>03.12 Слатководни риболов</p>
				<p>03.21 Морске аквакултуре</p>
				<p>03.22 Слатководне аквакултуре</p>
				<p>08.12 Експлоатација шљунка, песка, глине и каолина</p>
				<p>09.90 Услужне делатности у вези са истраживањем и експлоатацијом осталих руда</p>
				<p>16.10 Резање и обрада дрвета</p>
				<p>16.21 Производња фурнира и плоча од дрвета</p>
				<p>16.22 Производња паркета</p>
				<p>16.23 Производња остале грађевинске столарије и елемената</p>
				<p>16.24 Производња дрвне амбалаже</p>
				<p>16.29 Производња осталих производа од дрвета, плуте, сламе и прућа</p>
				<p>17.21 Производња таласастог папира и картона и амбалаже од папира и картона</p>
				<p>17.22 Производња предмета од папира за личну употребу и употребу у домаћинству</p>
				<p>25.11 Производња металних конструкција и делова конструкција</p>
				<p>25.12 Производња металних врата и прозора</p>
				<p>25.21 Производња котлова и радијатора за централно грејање </p>
				<p>25.29 Производња осталих металних цистерни, резервоара и контејнера</p>
				<p>25.61 Обрада и превлачење метала</p>
				<p>25.62 Машинска обрада метала</p>
				<p>25.72 Производња брава и окова</p>
				<p>33.11 Поправка металних производа</p>
				<p>33.12 Поправка машина</p>
				<p>33.19 Поправка остале опреме</p>
				<p>36.00 Скупљање, пречишћавање и дистрибуција воде</p>
				<p>37.00 Уклањање отпадних вода</p>
				<p>41.20 Изградња стамбених и нестамбених зграда</p>
				<p>42.11 Изградња путева и аутопутева</p>
				<p>42.12 Изградња железничких пруга и подземних железница</p>
				<p>42.13 Изградња мостова и тунела</p>
				<p>42.21 Изградња цевовода</p>
				<p>42.22 Изградња електричних и телекомуникационих водова</p>
				<p>42.99 Изградња осталих непоменутих грађевина</p>
				<p>43.11 Рушење објеката</p>
				<p>43.12 Припрема градилишта</p>
				<p>43.21 Постављање електричних инсталација</p>
				<p>43.22 Постављање водоводних, канализационих, грејних и климатизационих система </p>
				<p>43.29 Остали инсталациони радови у грађевинарству</p>
				<p>43.31 Малтерисање</p>
				<p>43.32 Уградња столарије</p>
				<p>43.33 Постављање подних и зидних облога </p>
				<p>43.34 Бојење и застакљивање</p>
				<p>43.39 Остали завршни радови</p>
				<p>43.91 Кровни радови</p>
				<p>43.99 Остали непоменути специфични грађевински радови</p>
				<p>45.11 Трговина аутомобилима и лаким моторним возилима</p>
				<p>45.19 Трговина осталим моторним возилима</p>
				<p>45.20 Одржавање и поправка моторних возила</p>
				<p>45.31 Трговина на велико деловима и опремом за моторна возила</p>
				<p>45.32 Трговина на мало деловима и опремом за моторна возила</p>
				<p>45.40 Трговина мотоциклима, деловима и прибором, одржавање и поправка мотоцикала</p>
				<p>46.11 Посредовање у продаји пољопривредних сировина, животиња, текстилних сировина и полупроизвода</p>
				<p>46.12 Посредовање у продаји горива, руда, метала и индустријских хемикалија</p>
				<p>46.13 Посредовање у продаји дрвне грађе и грађевинског материјала</p>
				<p>46.14 Посредовање у продаји машина, индустријске опреме, бродова и авиона</p>
				<p>46.21 Трговина на велико житом, сировим дуваном, семењем и храном за животиње</p>
				<p>46.22 Трговина на велико цвећем и садницама</p>
				<p>46.23 Трговина на велико животињама</p>
				<p>46.24 Трговина на велико сировом, недовршеном и довршеном кожом.</p>
				<p>46.31 Трговина на велико воћем и поврћем</p>
				<p>46.32 Трговина на велико месом и производима од меса</p>
				<p>46.33 Трговина на велико млечним производима, јајима и јестивим уљима и мастима</p>
				<p>46.34 Трговина на велико пићима</p>
				<p>46.35 Трговина на велико дуванским производима</p>
				<p>46.36 Трговина на велико шећером, чоколадом и слаткишима</p>
				<p>46.37 Трговина на велико кафом, чајевима, какаом и зачинима</p>
				<p>46.38 Трговина на велико осталом храном, укључујући рибу, љускаре и мекушце</p>
				<p>46.39 Неспецијализована трговина на велико храном, пићима и дуваном</p>
				<p>46.41 Трговина на велико текстилом</p>
				<p>46.42 Трговина на велико одећом и обућом</p>
				<p>46.43 Трговина на велико електричним апаратима за домаћинство </p>
				<p>46.44 Трговина на велико порцуланом, стакленом робом и средствима за чишћење</p>
				<p>46.45 Трговина на велико парфимеријским и козметичким производима</p>
				<p>46.47 Трговина на велико намештајем, теписима и опремом за осветљење</p>
				<p>46.48 Трговина на велико сатовима и накитом</p>
				<p>46.49 Трговина на велико осталим производима за домаћинство</p>
				<p>46.51 Трговина на велико рачунарима, рачунарском опремом и софтверима </p>
				<p>46.52 Трговина на велико електронским и телекомуникационим деловима и опремом</p>
				<p>46.61 Трговина на велико пољопривредним машинама, опремом и прибором</p>
				<p>46.62 Трговина на велико алатним машинама</p>
				<p>46.63 Трговина на велико рударским и грађевинским машинама</p>
				<p>46.64 Трговина на велико машинама за текстилну индустрију и машинама за шивење и плетење</p>
				<p>46.65 Трговина на велико канцеларијским намештајем</p>
				<p>46.66 Трговина на велико осталим канцеларијским машинама и опремом</p>
				<p>46.69 Трговина на велико осталим машинама и опремом</p>
				<p>46.71 Трговина на велико чврстим, течним и гасовитим горивима и сличним производима</p>
				<p>46.73 Трговина на велико дрветом, грађевинским материјалом и санитарном опремом</p>
				<p>46.74 Трговина на велико металном робом, инсталационим материјалима, опремом и прибором за грејање</p>
				<p>46.76 Трговина на велико осталим полупроизводима</p>
				<p>46.77 Трговина на велико отпацима и остацима</p>
				<p>46.90 Неспецијализована трговина на велико</p>
				<p>47.52 Трговина на мало металном робом, бојама и стаклом у специјализованим продавницама</p>
				<p>49.41 Друмски превоз терета</p>
				<p>49.42 Услуге пресељења</p>
				<p>52.29 Остале пратеће делатности у саобраћају</p>
				<p>58.21 Издавање рачунарских игара</p>
				<p>58.29 Издавање осталих софтвера </p>
				<p>62.01 Рачунарско програмирање</p>
				<p>62.03 Управљање рачунарском опремом</p>
				<p>62.09 Остале услуге информационе технологије</p>
				<p>63.11 Обрада података, хостинг и слично </p>
				<p>63.12 Веб портали</p>
				<p>69.10 Правни послови</p>
				<p>69.20 Рачуноводствени, књиговодствени и ревизорски послови; пореско саветовање</p>
				<p>70.10 Управљање економским субјектом</p>
				<p>70.21 Делатност комуникација и односа с јавношћу</p>
				<p>70.22 Консултантске активности у вези с пословањем и осталим управљањем</p>
				<p>71.12 Инжењерске делатности и техничко саветовање</p>
				<p>73.20 Истраживање тржишта и испитивање јавног мњења</p>
				<p>74.90 Остале стручне, научне и техничке делатности</p>
				<p>77.31 Изнајмљивање и лизинг пољопривредних машина и опреме</p>
				<p>77.32 Изнајмљивање и лизинг машина и опреме за грађевинарство</p>
				<p>77.33 Изнајмљивање и лизинг канцеларијских машина и канцеларијске опреме (укључујући рачунаре)</p>
				<p>77.39 Изнајмљивање и лизинг осталих машина, опреме и материјалних добара</p>
				<p>82.92 Услуге паковања</p>
				<p>95.12 Поправка комуникационе опреме</p>
				<p>95.24 Одржавање и поправка намештаја</p>
				<p>95.29 Поправка осталих личних предмета и предмета за домаћинство. </p>
				<p>Друштво може обављати и све друге делатности прописане законом, уколико за то испуњава услове прописане законом, укључујући делатност спољнотрговинског промета.</p>
				<p>Промена делатности врши се одлуком Скупштине Друштва.</p>
				<p class="clan">Члан 7.</p>
				<p>Делатности Друштва, сходно закону који уређује управљање водама, од општег интереса су: одржавање и реконструкција водних објеката; организовање и спровођење одбране од поплава; одвођење сувишних вода и организовање одбране од унутрашњих вода на мелиорационом подручју; организовање и спровођење мера за заштиту од бујица и ерозије; обезбеђење воде за коришћење; организовање и спровођење мера за заштиту вода од загађивања; припремање планова и програма у водопривреди; вођење водопривредног информационог система и документације о водама и израда техничке документације у области водопривреде.</p>
				<p class="clan">Члан 8.</p>
				<p>Послови Друштва, сходно Закону о водама, од општег интереса су: изградња, реконструкција и одржавање објеката за заштиту од штетног дејства вода; изградња, реконструкција и одржавање вишенаменских акумулација, хидромелиорационих објеката и објеката регионалних система за снабдевање водом до водозахвата појединих корисника; предузимање мера за заштиту вода од загађивања; заштита земљишта од ерозије и израда планова, програма и катастара и послови за чије обављање Друштво има лиценцу.</p>
				<p class="clan">VI. ОСНОВНИ КАПИТАЛ</p>
				<p class="clan">Члан 9.</p>
				<p>Оснoвни капитал Друштва на дан 31. децембра 1997. године износи 17.211.000,00 динара.</p>
				<p>Основни капитал уплаћен је у целости.</p>
				<p class="clan">VII. СТИЦАЊЕ И ПРЕНОС УДЕЛА </p>
				<p class="clan">Члан 10.</p>
				<p>Члан Друштва на основу унетог улога у имовину Друштва стиче удео у Друштву. </p>
				<p class="clan">Члан 11.</p>
				<p>Пренос удела је слободан и врши се на основу одлуке члана. </p>
				<p>Друштво води евиденцију чланова, коју држи у свом седишту. </p>
				<p>Пренос удела повлачи измену оснивачког акта Друштва. </p>
				<p>Удео се преноси уговором у писаној форми. </p>
				<p>Пренос удела има правно дејство према Друштву од момента уписа преноса у регистар привредних субјеката. </p>
				<p class="clan">Члан 12.</p>
				<p>На пренос удела примењују се одредбе овог акта и закона. </p>
				<p class="clan">VIII. ПРАВА, ОБАВЕЗЕ И ОДГОВОРНОСТИ ОСНИВАЧА ПРЕМА ДРУШТВУ И ДРУШТВА ПРЕМА ОСНИВАЧУ </p>
				<p class="clan">Члан 13.</p>
				<p>Друштво за своје обавезе у правном промету одговара целокупном својом имовином. </p>
				<p>Оснивач не одговара за обавезе Друштва, а сноси ризик пословања до висине свог улога. </p>
				<p class="clan">IX. ДОБИТ ДРУШТВА, ПОКРИВАЊЕ ГУБИТКА И ИМОВИНА ДРУШТВА </p>
				<p class="clan">Члан 14.</p>
				<p>Добит је финансијски резултат пословања у једној пословној години, који се оствари после одбитака свих трошкова пословања, укључујући и сва примања запослених лица и сва друга давања по осниву доприноса, пореза и других финансијских дажбина. </p>
				<p>На крају сваке пословне године која се подудара са календарском годином, Друштво је дужно да на начин прописан законом састави завршни рачун (биланс).</p>
				<p>Члан Друштва има право на удео у годишњој добити коју надлежни орган одреди за деобу. </p>
				<p>По усвајању финансијских извештаја за претходну годину, добит те године распоређује се за покриће губитака пренесених из ранијих година.</p>
				<p>Ако након распоређивања добити за сврхе из става 4. овог члана преостане део добити Скупштина га може расподелити за:</p>
				<p>1) исплату дивиденде у складу са законом;</p>
				<p>2) статутарне, односно посебне резерве ако их Друштво формира.</p>
				<p>Друштво може вршити исплате Оснивачу у било које време ако то плаћање није супротно одредбама закона који уређује ограничења плаћања. </p>
				<p class="clan">Члан 15.</p>
				<p>Ако Друштво по годишњем извештају искаже губитак, одлуку о начину покривања губитка доноси Скупштина Друштва, у складу са овом одлуком и важећим прописима. </p>
				<p class="clan">Члан 16.</p>
				<p>Имовину Друштва чини право својине на покретним и непокретним стварима, новчана средства, хартије од вредности и друга имовинска права, у складу са законом.</p>
				<p>Имовину Друштва чини и право коришћења покретних и непокретних ствари у својини Републике Србије.</p>
				<p>Водни објекти из члана 23. ст. 1. и 2. Закона о водама („Службени гласник РС”, бр. 30/10 и 93/12) који су у јавним књигама о евиденцији непокретности и правима на њима уписани као објекти у друштвеној, односно државној својини са правом коришћења Друштва, односно који су у ванкњижној друштвеној, односно државној својини, са правом коришћења Друштва су у складу са Законом о јавној својини („Службени гласник РС”, бр. 72/11, 88/13 и 105/14) објекти у јавној својини Републике Србије и Друштво на тим објектима не може стећи својину и право коришћења, већ је дужно да их, у складу са Законом о водама, правним послом пренесе у јавну својину Републике Србије, након чега ће, управљање на истим преузети надлежно јавно водопривредно предузеће.</p>
				<p>Друштво располаже својом имовином у складу са оснивачким актом и законом.</p>
				<p class="clan">X. УПРАВЉАЊЕ ДРУШТВОМ</p>
				<p class="clan">Члан 17.</p>
				<p>Управљање Друштвом је организовано као једнодомно.</p>
				<p>Органи Друштва су Скупштина Друштва и директор Друштва.</p>
				<p class="clan">XI. СКУПШТИНА ДРУШТВА</p>
				<p class="clan">Члан 18.</p>
				<p>Овлашћења Скупштине Друштва врши Оснивач, односно његов овлашћени представник.</p>
				<p>Одлуку о одређивању и разрешењу овлашћеног представника државног капитала доноси Оснивач, на предлог надлежног министарства.</p>
				<p class="clan">Члан 19.</p>
				<p>Скупштина Друштва:</p>
				<p>1) именује и разрешава директора Друштва и утврђује накнаду за његов рад, у складу са законом;</p>
				<p>2) усваја финансијске извештаје, као и извештаје ревизора ако су финансијски извештаји били предмет ревизије;</p>
				<p>3) усваја годишњи програм рада и пословања Друштва;</p>
				<p>4) именује ревизора и одређује накнаду за његов рад;</p>
				<p>5) одлучује о повећању и смањењу основног капитала Друштва;</p>
				<p>6) одлучује о промени делатности Друштва;</p>
				<p>7) одлучује о статусним променама и промени правне форме и престанку Друштва;</p>
				<p>8) одлучује о промени пословног имена и седишта Друштва;</p>
				<p>9) даје сагласност на правне послове директора и других лица повезаних са Друштвом;</p>
				<p>10) даје сагласност на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;</p>
				<p>11) доноси измене оснивачког акта Друштва;</p>
				<p>12) одлучује о образовању огранка Друштва и давању пословног пуномоћја огранцима;</p>
				<p>13) даје сагласност на организацију и систематизацију послова Друштва;</p>
				<p>14) доноси одлуку о расподели добити и покрићу губитка;</p>
				<p>15) врши друге послове и одлучује о другим питањима из делокруга Скупштине, у складу са законом и овом одлуком.</p>
				<p>Одлуке из става 1. тач. 2), 3), 5), 6), 7), 10), 11) и 14) овог члана Скупштина Друштва доноси уз сагласност Оснивача. </p>
				<p class="clan">Члан 20.</p>
				<p>Седнице Скупштине Друштва могу бити редовне и ванредне.</p>
				<p>Седница Скупштине Друштва сазива се по потреби а обавезно у случајевима прописаним законом.</p>
				<p>Скупштину сазива:</p>
				<p>1) директор Друштва;</p>
				<p>2) овлашћени представник Оснивача.</p>
				<p>Скупштина се одржава у седишту Друштва или на другој адреси уколико овлашћени представник Оснивача тако одлучи.</p>
				<p>Скупштина Друштва одржава се најмање једном годишње (годишња скупштина) најкасније у року од шест месеци после завршетка пословне године ради усвајања финансијских извештаја.</p>
				<p>Између годишњих седница одржавају се ванредне седнице на захтев овлашћених предлагача.</p>
				<p class="clan">Члан 21.</p>
				<p>Седница Скупштине Друштва сазива се писаним позивом упућеним овлашћеном представнику члана Друштва на адресу овлашћеног представника из евиденције података о члану Друштва, а позив се сматра достављеним даном слања препоручене пошиљке поштом, осим ако се на другачији начин позивања овлашћени представник члана Друштва писаним путем сагласио.</p>
				<p>Позив за седницу доставља се овлашћеном представнику члана Друштва најкасније осам дана пре дана одржавања седнице Скупштине Друштва.</p>
				<p>На седници Скупштине Друштва може се расправљати и одлучивати о питањима на дневном реду, а о другим питањима само ако се овлашћени представник члана томе не противи. </p>
				<p class="clan">Члан 22.</p>
				<p>Седница Скупштине Друштва може се одржати и без сазивања. </p>
				<p>Седница Скупштине Друштва може се одржати и коришћењем конференцијске везе или друге аудио и визуелне комуникацијске опреме, тако да сва лица која учествују на седници могу да се чују и разговарају једни са другима, чиме се сматра да су лица која на овај начин учествују на седници Скупштине лично присутна.</p>
				<p>Члан Друштва може гласати и писаним путем под условом да је писмено стигло до момента одржавања седнице Скупштине Друштва.</p>
				<p>Свака одлука Скупштине може се донети и ван седнице Скупштине, уколико је потпише/потпишу овлашћени представник/представници члана. </p>
				<p class="clan">Члан 23.</p>
				<p>Скупштина Друштва може донети пословник којим ближе уређује начин рада и одлучивања.</p>
				<p>Седницом Скупштине Друштва председава председник Скупштине. </p>
				<p class="clan">Члан 24.</p>
				<p>Свака одлука Скупштине Друштва уноси се у записник који води председник Скупштине, односно записничар кога именује председник Скупштине. </p>
				<p>Председник Скупштине Друштва је одговоран за уредно сачињавање записника.</p>
				<p class="clan">XII. ЗАСТУПАЊЕ ДРУШТВА</p>
				<p class="clan">Члан 25.</p>
				<p>Друштво у пословима унутрашњег и спољнотрговинског промета заступа директор Друштва без ограничења.</p>
				<p>Директор Друштва може, у оквиру својих овлашћења, дати другом лицу писано пуномоћје за заступање Друштва.</p>
				<p>Директор Друштва заступа Друштво према трећим лицима у складу са овим оснивачким актом, одлукама Скупштине Друштва и законом.</p>
				<p>Директор Друштва не може издати пуномоћје за заступање нити заступати друштво у спору у којем је супротна страна он или са њим повезано лице.</p>
				<p>У случају из става 4. овог члана пуномоћје издаје Скупштина Друштва.</p>
				<p class="clan">XIII. ДИРЕКТОР ДРУШТВА</p>
				<p class="clan">Члан 26.</p>
				<p>Директора Друштва бира и разрешава Скупштина Друштва, у складу са законом којим се уређује правни положај јавних предузећа.</p>
				<p>Директор Друштва бира се на период од четири године.</p>
				<p>Мандат директора Друштва почиње даном доношења одлуке о именовању, ако у одлуци о именовању није другачије одређено.</p>
				<p>Директор Друштва је у радном односу у Друштву са пуним радним временом.</p>
				<p class="clan">Члан 27.</p>
				<p>Скупштина разрешава директора Друштва при чему није дужна да наведе разлоге за разрешење. </p>
				<p>Директор може дати оставку Друштву у сваком тренутку без навођења разлога за оставку. </p>
				<p class="clan">Члан 28.</p>
				<p>Директор Друштва обавља све послове који нису у надлежности Скупштине.</p>
				<p>Директор Друштва одговара за уредно вођење пословних књига Друштва.</p>
				<p>Директор Друштва одговара за тачност финансијских извештаја Друштва.</p>
				<p>Директор Друштва је у обавези да води евиденцију о свим донетим одлукама Скупштине Друштва.</p>
				<p class="clan">Члан 29.</p>
				<p>Директор Друштва:</p>
				<p>1) заступа Друштво;</p>
				<p>2) организује и води пословање Друштва, у складу са законом, овом одлуком и одлукама Скупштине;</p>
				<p>3) стара се о законитости рада, и одговара за законитост рада Друштва;</p>
				<p>4) предлаже доношење одлука из делокруга Скупштине Друштва;</p>
				<p>5) спроводи одлуке Скупштине Друштва;</p>
				<p>6) закључује уговоре о кредиту;</p>
				<p>7) одлучује о правима, обавезама и одговорностима запослених у Друштву, у складу са законом којим се уређују радни односи;</p>
				<p>8) доноси акт о организацији послова и друге опште акте Друштва;</p>
				<p>9) обавља друге послове у складу са законом и овом одлуком који нису у делокругу Скупштине Друштва.</p>
				<p class="clan">XIV. АКТИ И ДОКУМЕНТИ ДРУШТВА</p>
				<p class="clan">Члан 30.</p>
				<p>Акти Друштва су правилници и одлуке којима се на општи начин уређују одређена питања.</p>
				<p>Измене и допуне правилника и одлука врше се на начин и по поступку који су одређени за њихово доношење.</p>
				<p class="clan">Члан 31.</p>
				<p>Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.</p>
				<p class="clan">Члан 32.</p>
				<p>Друштво је дужно да држи и чува све акте и документе Друштва у складу са законом којим се уређује правни положај привредних друштава.</p>
				<p class="clan">XV. ЗАШТИТА ЖИВОТНЕ СРЕДИНЕ</p>
				<p class="clan">Члан 33.</p>
				<p>Друштво је при обављању делатности дужно да се стара о заштити животне средине, у складу са законом и другим прописима.</p>
				<p class="clan">XVI. ТРАЈАЊЕ И ПРЕСТАНАК ДРУШТВА</p>
				<p class="clan">Члан 34.</p>
				<p>Друштво је основано на неодређено време.</p>
				<p>Друштво престаје да постоји одлуком Друштва и у другим случајевима предвиђеним законом. </p>
				<p class="clan">XVII. ИЗМЕНЕ ОСНИВАЧКОГ АКТА</p>
				<p class="clan">Члан 35.</p>
				<p>Оснивачки акт се мења на начин предвиђен овим актом и законом.</p>
				<p>Потписи овлашћених лица на изменама и допунама оснивачког акта не оверавају се код надлежног органа за оверу потписа.</p>
				<p class="clan">XVIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 36.</p>
				<p>Запослени у Водопривредном предузећу „Галовица” ДП Београд настављају да раде у Друштву, а своја права и обавезе остварују у складу са законом и општим актима Друштва.</p>
				<p class="clan">Члан 37.</p>
				<p>До избора директора Друштва, дужност директора, у својству вршиоца дужности директора Друштва, обављаће Милена Чанковић, ЈМБГ 1902966885030, која ће извршити оверу ове одлуке, у складу са законом.</p>
				<p class="clan">Члан 38.</p>
				<p>Друштво ће опште акте ускладити са овом одлуком у року од три месеца од дана регистрације Друштва у регистар привредних субјеката.</p>
				<p class="clan">Члан 39.</p>
				<p>Ову одлуку објавити у ,,Службеном гласнику Републике Србије”.</p>
				<p class="potpis">05 број 023-8840/2015</p>
				<p class="potpis">У Београду, 20. августа 2015. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
	</div>

