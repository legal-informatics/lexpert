


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="nevazeciakt">Неважећи акт</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">На основу члана 14. став 1. тачка 1) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 – одлука УС и 44/18),</p>
			<p class="Basic-Paragraph">Извршни одбор Народне банке Србије доноси</p>
			<p class="odluka-zakon">ОДЛУКУ</p>
			<p class="odluka-zakon">о утврђивању Програма монетарне политике Народне банке Србије у 2019. години</p>
			<p class="centar">"Службени гласник РС", број 96 од 11. децембра 
			2018.</p>
			<p class="Basic-Paragraph">1. Утврђује се Програм монетарне политике Народне банке Србије у 2019. години, који је саставни део ове одлуке.</p>
			<p class="Basic-Paragraph">2. Ова одлука објављује се у „Службеном гласнику Републике Србије” и ступа на снагу 1. јануара 2019. године.</p>
			<p class="potpis">ИО НБС број 96</p>
			<p class="potpis">У Београду, 6. децембра 2018. године</p>
			<p class="potpis">Председавајућа</p>
			<p class="potpis">Извршног одбора Народне банке Србије</p>
			<p class="potpis">гувернер</p>
			<p class="potpis">Народне банке Србије,</p>
			<p class="potpis">др <span class="bold">Јоргованка Табаковић, </span>с.р.</p>
			<p class="bold">ПРОГРАМ<br>МОНЕТАРНЕ ПОЛИТИКЕ НАРОДНЕ БАНКЕ СРБИЈЕ У 2019. ГОДИНИ</p>
			<p class="Basic-Paragraph">1. У складу са Законом о Народној банци Србије, основни циљ Народнe банкe Србијe jeсте постизање и одржавање стабилности цена, чиме се доприноси очувању стабилности финансијског система и одрживом економском расту. </p>
			<p class="Basic-Paragraph">2. Монетарна политика Народне банке Србије у 2019. години засниваће се на Меморандуму Народне банке Србије о циљању (таргетирању) инфлације као монетарној стратегији<span class="superscript">1</span> и Меморандуму Народне банке Србије о циљаним стопама инфлације до 2021. године<span class="superscript">2</span>.</p>
			<p class="Basic-Paragraph">3. Циљ монетарне политике Народне банке Србије изражен је нумерички – као годишња процентуална промена индекса потрошачких цена – и за 2019. годину износи 3,0%, уз дозвољено одступање од ± 1,5 п. п. Циљ је снижен на ниво 3,0% од почетка 2017. године, што потврђује одлучност Народне банке Србије да, заједно с Владом Републике Србије, очува ценовну стабилност у средњем року. На овај начин Народна банка Србије доприноси унапређењу пословног и инвестиционог окружења, паду дугорочних динарских каматних стопа, као и већој употреби динара у финансијским трансакцијама, а тиме и смањењу изложености валутном ризику и смањењу трошкова финансирања становништва, привреде и државе, као и јачању конкурентности домаће економије.</p>
			<p class="Basic-Paragraph">4. Народна банка Србије настојаће да утврђени циљ за инфлацију оствари помоћу основног инструмента монетарне политике – каматне стопе која се примењује у спровођењу главних операција на отвореном тржишту. Народна банка Србије ће и у 2019. години висину те стопе утврђивати доследно, узимајући у обзир пројекцију инфлације, економска кретања у домаћем и међународном окружењу, као и утицај на финансијску стабилност. Поред тога, Народна банка Србије користиће и друге инструменте из своје надлежности како би остварила циљ за инфлацију у средњем року, водећи рачуна и о стабилности и отпорности финансијског система.</p>
			<p class="Basic-Paragraph">5. У склопу инструмената монетарне политике, Народна банка Србије наставиће да спроводи политику диференцираних стопа обавезне резерве на динарску и девизну основицу ради већег коришћења динарских и дугорочних извора финансирања. </p>
			<p class="Basic-Paragraph">6. Народна банка Србије наставиће да спроводи режим руковођено пливајућег девизног курса. Интервенције на девизном тржишту спроводиће ради ублажавања прекомерних краткорочних осцилација курса динара према евру, као и ради очувања стабилности цена и финансијског система и одржавања адекватног нивоа девизних резерви.</p>
			<p class="Basic-Paragraph">7. Народна банка Србије ће доносити одлуке монетарне политике и предузимати активности из области микропруденцијалне и макропруденцијалне политике на начин који обезбеђује постизање циљева овог програма. Како би подржала раст кредитне активности банака на здравим основама, Народна банка Србије наставиће да редовно спроводи активности идентификације потенцијалних ризика – спољних и унутрашњих, да редовно обавља тестирање отпорности финансијског система на макроекономске ризике, као и да идентификује и мери системски ризик у финансијском систему и да предузима регулаторне мере ради очувања и јачања стабилности финансијског система.</p>
			<p class="Basic-Paragraph">8. Народна банка Србије ће задржати систематски приступ и наставити с доследном применом Стратегије за решавање проблематичних кредита, што је у протекле три године резултирало знатним смањењем учешћа проблематичних кредита у укупним кредитима банака. Њихово свођење на низак и одржив ниво чини монетарну политику ефикаснијом, а доприноси и стварању здравих извора за даљи раст кредитне активности и све већој подршци финансијског сектора економском расту. </p>
			<p class="Basic-Paragraph">9. Уважавајући позитивне резултате на пољу макроекономске и финансијске стабилности, Народна банка Србије наставиће да, у условима ниске, стабилне и предвидиве инфлације и релативно стабилног девизног курса, спроводи стратегију динаризације, чиме ће наставити да дугорочно доприноси смањењу изложености привреде, становништва и државе валутном ризику. Даљи развој динарског тржишта хартија од вредности и инструмената за заштиту од девизног ризика допринеће повећању ефикасности трансмисионог механизма монетарне политике, пре свега преко канала каматне стопе. </p>
			<p class="Basic-Paragraph">10. Усвајањем закона из области платног система на предлог Народне банке Србије, као и пуштањем у рад система за инстант плаћањa, створени су услови да се у наредном периоду настави с развојем постојећих и стварањем нових начина за извршавање платних трансакција. То би требало да утиче на повећање безготовинског плаћања и ефикасности монетарне политике, а корисницима се омогућава боље управљање ликвидношћу уз ниже трошкове.</p>
			<p class="Basic-Paragraph">11. Снажно фискално прилагођавање, спровођење структурних реформи и пуна координација мера монетарне и фискалне политике утицали су на јачање макроекономске стабилности  и повећање отпорности домаће привреде на потенцијално негативне утицаје из међународног окружења, чинећи изгледе за економски раст повољнијим. Народна банка Србије задржаће током 2019. године потребну опрезност у вођењу монетарне политике, како би правовремено реаговала на неизвесности које могу доћи из међународног окружења.</p>
			<p class="Basic-Paragraph">12. Делујући транспарентно и одговорно према јавности, што утиче на одржавање усидрености инфлационих очекивања у границама циља, Народна банка Србије комуницираће с јавношћу на следеће начине: а) саопштењима за јавност, б) конференцијама за штампу, в) извештајима о инфлацији, г) извештајима о стабилности финансијског система и д) другим публикацијама.</p>
			<p class="f">–––––––––––––––</p>
			<p class="f">1	Меморандум је усвојен на седници Монетарног одбора Народне банке Србије 22. децембра 2008. године.</p>
			<p class="f">2	Меморандум је усвојен на седници Извршног одбора Народне банке Србије 6. децембра 2018. године.</p>
			<p class="Basic-Paragraph">&nbsp;</p>
	</div>

