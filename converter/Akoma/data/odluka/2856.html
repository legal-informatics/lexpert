

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 48. став 1. тачка 3. подтачка 1. Статута Привредне коморе Србије („Службени гласник РС”, брoj 39/16), а у вези са Закључком Владе Републике Србије 05 број 337-4653/2016 од 17. маја 2016. године и Решењем министра за рад, запошљавање, борачка и социјална питања број 119-01-16/2016-02 од 22. јуна 2016. године,</p>
			<p class="Basic-Paragraph">Управни одбор Привредне коморе Србије, на седници одржаној 11. октобра 2019. године, доноси</p>
			<p class="odluka-zakon">ОДЛУКУ</p>
			<p class="odluka-zakon">о начину распоређивања утврђеног максималног броја деташираних радника на послодавце са територије Републике Србије</p>
			<p class="centar"><br>
			"Службени гласник РС", број 74 од 18. октобра 2019.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овом одлуком утврђује се начин распоређивања утврђеног максималног броја деташираних радника у Савезну Републику Немачку на послодавце са територије Републике Србије (у даљем тексту: контингент), у складу са Споразумом између Савезног извршног већа Скупштине Социјалистичке Федеративне Републике Југославије и Владе Савезне Републике Немачке о упућивању југословенских радника организација удруженог рада из Социјалистичке Федеративне Републике Југославије и запошљавању у Савезној Републици Немачкој, на основу уговора о извођењу радова („Службени лист СФРЈ – Међународни уговори”, брoj 11/89), (у даљем тексту: Споразум).</p>
			<p class="clan">Члан 2.</p>
			<p class="Basic-Paragraph">Привредна комора Србије (у даљем тексту: Комора) обавља следеће послове:</p>
			<p class="Basic-Paragraph">− врши распоређивање контингента, </p>
			<p class="Basic-Paragraph">− води евиденцију о расподели контингента, </p>
			<p class="Basic-Paragraph">− контролише коришћење додељеног контингента и </p>
			<p class="Basic-Paragraph">− пружа бесплатне информације и стручну помоћ послодавцима ради што веће искоришћености контингента.</p>
			<p class="clan">Члан 3.</p>
			<p class="Basic-Paragraph">Стручне и административне послове у вези са реализацијом ове одлуке обавља организациона јединица надлежна за послове деташмана (у даљем тексту: надлежна организациона јединица).</p>
			<p class="clan">Члан 4.</p>
			<p class="Basic-Paragraph">Надлежна организациона јединица је дужна да:</p>
			<p class="Basic-Paragraph">− размотри захтеве привредних субјеката за доделу деташмана; </p>
			<p class="Basic-Paragraph">− припреми сагласност за доделу контингента запослених по основу уговора о извођењу радова у Савезној Републици Немачкој, по појединачном захтеву привредног субјекта за доделу деташмана, које издају овлашћена лица Коморе;</p>
			<p class="Basic-Paragraph">− доставља председнику Коморе извештаје о активностима на спровођењу ове одлуке.</p>
			<p class="Basic-Paragraph">Својеручни потписи лица овлашћених за издавање Сагласности за доделу деташмана (у даљем тексту: Сагласност), као и отисци печата које користи Комора на Сагласностима, депонују се у складу са захтевима надлежних органа Савезне Републике Немачке.</p>
			<p class="clan">Члан 5.</p>
			<p class="Basic-Paragraph">Представништво Коморе у Савезној Републици Немачкој, са седиштем у Франкфурту, пружа стручну помоћ и подршку послодавцима у обављању потребних процедура у Савезној Републици Немачкој.</p>
			<p class="clan">II. НАЧИН РАСПОДЕЛЕ</p>
			<p class="clan">Члан 6.</p>
			<p class="Basic-Paragraph">Комора је дужна да, по добијању информације о утврђивању годишњег контингента и његове структуре, односно потконтингената по номенклатури Савезне републике Немачке, за наредну деташманску годину која почиње 1. октобра текуће године, о томе обавести привредне субјекте. </p>
			<p class="Basic-Paragraph">Обавештење из става 1. овог члана обавезно садржи следеће информације:</p>
			<p class="Basic-Paragraph">− поделу на потконтингенте по делатностима;</p>
			<p class="Basic-Paragraph">− одредбе о праву учешћа привредних субјеката из Републике Србије у расподели контингента;</p>
			<p class="Basic-Paragraph">− услове и критеријуме које привредни субјекти морају да испуне за учешће у расподели контингента;</p>
			<p class="Basic-Paragraph">− попис документације и података које је привредни субјект дужан да достави уз захтев за доделу деташмана.</p>
			<p class="Basic-Paragraph">Обавештење из става 1. овог члана објављује се на порталу Коморе.</p>
			<p class="clan">Члан 7.</p>
			<p class="Basic-Paragraph">За учешће у расподели контингента може да се пријави привредни субјект који испуњава следеће услове:</p>
			<p class="Basic-Paragraph">− има седиште у Републици Србији;</p>
			<p class="Basic-Paragraph">− регистрован је за обављање делатности за које се распоређује контингент и</p>
			<p class="Basic-Paragraph">− има регистровано представништво/пословну јединицу у Савезној Републици Немачкој, односно има потврду надлежног органа у Савезној Републици Немачкој да је покренуло поступак отварања представништва/пословне јединице.</p>
			<p class="Basic-Paragraph">Привредни субјект из става 1. овог члана мора да испуни следеће критеријуме за добијање Сагласности:</p>
			<p class="Basic-Paragraph">1) да има минимум два финансијска извештаја предата Агенцији за привредне регистре;</p>
			<p class="Basic-Paragraph">2) да од укупног пословног прихода има минимум 10% оствареног пословног прихода у Републици Србији;</p>
			<p class="Basic-Paragraph">3) да му рачун није био у блокади дуже од 14 дана непрекидно у периоду од годину дана пре подношења захтева за доделу деташмана и</p>
			<p class="Basic-Paragraph">4) да упућује на рад у иностранство максимално 90% од укупног броја запослених.</p>
			<p class="Basic-Paragraph">Привредном субјекту из става 1. овог члана може бити расподељено максимално 20% од укупног контингента у току једне деташманске године.</p>
			<p class="clan">Члан 8.</p>
			<p class="Basic-Paragraph">Сагласност се издajе нa зaхтeв приврeднoг субјекта у писаном облику. </p>
			<p class="Basic-Paragraph">Обрасци зaхтeва из стaвa 1. oвoг члaнa се објављују на порталу Коморе, а захтев се пoднoси Кoмoри нa jeдaн oд слeдeћих нaчинa: </p>
			<p class="Basic-Paragraph">− у пaпирнoм oблику, свojeручнo пoтписaн oд стрaнe oвлaшћeнoг лицa пoднoсиoцa зaхтeвa; </p>
			<p class="Basic-Paragraph">− eлeктрoнским путeм у oблику дигитaлнo пoтписaнoг дoкумeнтa, у склaду сa зaкoнoм кojим сe урeђуjу услoви и нaчин пoступaњa сa eлeктрoнским дoкумeнтoм. </p>
			<p class="clan">Члан 9.</p>
			<p class="Basic-Paragraph">Уз зaхтeв из члaнa 8. oвe oдлуке прилаже се следећа документација:</p>
			<p class="Basic-Paragraph">1. За издавање нове Сагласности:</p>
			<p class="Basic-Paragraph">− фoтoкoпиjа угoвoрa o извoђeњу рaдoвa нa нeмaчкoм jeзику сa прeвoдoм нa српски jeзик, оверена од стране овлашћеног судског тумача за немачки језик;</p>
			<p class="Basic-Paragraph">− фoтoкoпиjа дoкaзa o oтвoрeнoм представништву/пoслoвнoj jeдиници у Савезној Републици Нeмaчкoj.</p>
			<p class="Basic-Paragraph">2. За издавање дупликата Сагласности:</p>
			<p class="Basic-Paragraph">− оригинал изјаве на меморaндуму приврeднoг субjeктa, пoтписaна oд лица oвлaшћeнoг за заступање привредног субјекта о крађи, нестанку или уништењу Сагласности, уколико се документација подноси у папирном облику.</p>
			<p class="Basic-Paragraph">3. За издавање Сагласности услед промењених околности реализације основног уговора:</p>
			<p class="Basic-Paragraph">− фoтoкoпиjа угoвoрa o извoђeњу рaдoвa нa нeмaчкoм jeзику сa прeвoдoм нa српски jeзик, оверена од стране овлашћеног судског тумача за немачки језик;</p>
			<p class="Basic-Paragraph">− фотокопија документације која потврђује промењене околности реализације основног уговора, са преводом на српски језик, оверена од стране овлашћеног судског тумача за немачки језик;</p>
			<p class="Basic-Paragraph">− фoтoкoпиjа дoкaзa o oтвoрeнoм представништву/пoслoвнoj jeдиници у Савезној Републици Нeмaчкoj.</p>
			<p class="Basic-Paragraph">Прилози уз захтев из члана 8. ове одлуке достављају се у истом облику као и захтев. </p>
			<p class="Basic-Paragraph">Комора по потреби може тражити достављање додатне документације.</p>
			<p class="Basic-Paragraph">Уколико привредни субјект жели да одустане од поднетог захтева из члана 8. ове одлуке, дужан је да достави изјаву о томе уз навођење рaзлoга oдустajaњa. </p>
			<p class="Basic-Paragraph">Изјава из става 4. овог члана доставља се у истом облику као и захтев. </p>
			<p class="clan">Члан 10.</p>
			<p class="Basic-Paragraph">Сагласност и потврда о садржини плана динамике извођења радова (у даљем тексту: Потврда) издају се у папирном облику.</p>
			<p class="Basic-Paragraph">Сагласност обавезно садржи: </p>
			<p class="Basic-Paragraph">− назив и адресу послодавца из Србије, као и иностраног партнера;</p>
			<p class="Basic-Paragraph">− место извођења радова; </p>
			<p class="Basic-Paragraph">− време извођења радова (почетак и завршетак); </p>
			<p class="Basic-Paragraph">− број радника и месеци. </p>
			<p class="Basic-Paragraph">Сагласност може садржати и везу са претходно издатом Сагласношћу.</p>
			<p class="Basic-Paragraph">Дупликат Сагласност обавезно садржи следећу напомену на српском и немачком језику: „DUPLIKAT”/„DUPLIKAT”.</p>
			<p class="Basic-Paragraph">Сагласност се издаје на заштићеном обрасцу одштампаном у Народној банци Србије – Завод за израду новчаница и кованог новца, Топчидер.</p>
			<p class="Basic-Paragraph">Потврда обавезно садржи: </p>
			<p class="Basic-Paragraph">− број Сагласности; </p>
			<p class="Basic-Paragraph">− план динамике; </p>
			<p class="Basic-Paragraph">− назив и адресу послодавца из Србије;</p>
			<p class="Basic-Paragraph">− место извођења радова и </p>
			<p class="Basic-Paragraph">− време извођења радова (почетак и завршетак). </p>
			<p class="Basic-Paragraph">Сагласност и Потврда обавезно садрже печат и потпис овлашћеног лица Коморе. </p>
			<p class="Basic-Paragraph">Привредни субјект има право да започне са коришћењем додељеног броја деташираних радника најкасније у року од три месеца од дана издавања Сагласности.</p>
			<p class="clan">Члан 11.</p>
			<p class="Basic-Paragraph">Укoликo зaхтeв из члана 8. ове одлуке ниje кoмплeтaн или сe нa oснoву прилoжeнe дoкумeнтaциje нe мoжe утврдити тaчнoст наведених пoдaтaкa, пoднoсилaц зaхтeвa сe пoзивa дa зaхтeв уреди у примeрeнoм рoку, кojи нe мoжe бити краћи од осам дана. </p>
			<p class="Basic-Paragraph">Уколико подносилац захтева не уреди захтев у остављеном року, захтeв ћe сe смaтрaти неуредним и кao тaкaв ћe бити oдбaчeн.</p>
			<p class="clan">Члан 12.</p>
			<p class="Basic-Paragraph">Сагласност се издaje у рoку од 15 радних дaнa oд дaнa приjeмa зaхтeвa.</p>
			<p class="Basic-Paragraph">Kомора доноси решење о одбијању захтева уколико подносилац захтева не испуњава услове или критеријуме из члана 7. ст. 1–2. ове одлуке, као и уколико је у текућој деташманској години извршено распоређивање контингента.</p>
			<p class="Basic-Paragraph">Против решења из става 2. овог члана може се уложити правно средство, у складу са одредбама закона којим је регулисано поступање у управним стварима. </p>
			<p class="Basic-Paragraph">O правном средству одлучује посебна комисија коју образује и њен рад уређује председник Коморе.</p>
			<p class="clan">III. ВОЂЕЊЕ ЕВИДЕНЦИЈЕ О РАСПОДЕЛИ КОНТИНГЕНТА И КОНТРОЛА ЊЕГОВОГ КОРИШЋЕЊА</p>
			<p class="clan">Члан 13.</p>
			<p class="Basic-Paragraph">Надлежна организациона јединица води евиденцију о расподели и врши контролу коришћења контингента, тако да одобрени контингент на годишњем нивоу, на просечном месечном нивоу и по делатностима не буде прекорачен.</p>
			<p class="Basic-Paragraph">Контрола коришћења контингента врши се на основу извештаја надлежних органа Савезне Републике Немачке, а имајући у виду и одобрени контингент за текућу деташманску годину, део контингента који се односи на грађевинарство и део контингента који се односи на остале делатности.</p>
			<p class="Basic-Paragraph">Уколико у току деташманске године буде извршена расподела контингента, Комора ће обуставити издавање Сагласности за нове уговоре и измене важећих уговора у смислу повећања обима радова и повећања броја запослених.	</p>
			<p class="Basic-Paragraph">Изузетно од става 3. овог члана, привредним субјектима којима је Савезна агенција за рад у Штутгарту одобрила продужетак радова у трајању од месец дана, Комора може, након истека тог периода, издати Сагласност за продужетак радова у трајању од највише два месеца.</p>
			<p class="Basic-Paragraph">Надлежна организациона јединица сачињава извештај о распоређивању контингента за претходну деташманску годину. </p>
			<p class="Basic-Paragraph">Извештај из става 6. овог члана доставља се министарству надлежном за рад, најкасније до 30. новембра текуће године за претходну деташманску годину. </p>
			<p class="clan">IV. ЗАВРШНЕ ОДРЕДБЕ</p>
			<p class="clan">Члан 14.</p>
			<p class="Basic-Paragraph">У циљу спровођења Споразума, Комора сарађује са надлежним органима Савезне Републике Немачке, ради сагледавања могућности повећања контигената и решавања практичних спорних питања у вези са распоређивањем контингента.</p>
			<p class="clan">Члан 15.</p>
			<p class="Basic-Paragraph">Комора чува документацију у вези са реализацијом ове одлуке у складу са прописима којима се уређује канцеларијско пословање.</p>
			<p class="clan">Члан 16.</p>
			<p class="Basic-Paragraph">Ова одлука ступа на снагу и примењује се осмог дана од дана објављивања у „Службеном гласнику Републике Србије”, осим одредбе члана 7. став 2. тачка 2), која се примењује од 1. марта 2020. године.</p>
			<p class="Basic-Paragraph">Ступањем на снагу ове одлуке престаје да важи Одлука о распоређивању утврђеног максималног броја деташираних запослених из Републике Србије у Савезну Републику Немачку 14.03.1 број 1/621 од 22. октобра 2018. године и 14.03 број 1/16 од 21. августа 2019. године.</p>
			<p class="potpis">02.01 број 10/22</p>
			<p class="potpis">У Београду, 11. октобра 2019. године</p>
			<p class="potpis"><span class="bold">Привредна комора Србије</span></p>
			<p class="potpis">Председник,</p>
			<p class="potpis"><span class="bold">Марко Чадеж, </span>с.р.</p>
	</div>

