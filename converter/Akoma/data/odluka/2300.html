


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 18. став 1. тачка 3, а у вези са чланом 55. став 1, Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12),</p>
				<p>Гувернер Народне банке Србије доноси</p>
				<p>&nbsp;</p>
				<p class="odluka-zakon" style="margin-top: 0; margin-bottom: 0">ОДЛУКУ</p>
				<p class="naslov" style="margin-top: 0">о издавању и основним обележјима новчанице од 1000 динара</p>
				<p class="naslov" style="margin-top: 0">
				<span style="font-weight: 400">"Службени гласник РС", број 76 од 
				22. јула 2014.</span></p>
				<p class="naslov">&nbsp;</p>
				<p>1. Народна банка Србије издаће новчаницу од 1000 динара.</p>
				<p>2. Новчаница од 1000 динара штампаће се на тонираној заштићеној хартији с мултитонским воденим знаком у виду портрета Ђорђа Вајферта и OVD елементом на лицу новчанице (у даљем тексту: кинеграм), који је пласиран у доњем делу, између портрета и ознаке вредности апоена „1000”. </p>
				<p>Кинеграм као елементе садржи ознаку вредности апоена „1000” и стилизовани приказ централног мотива пригодне медаље – <span class="italik">Свети Ђорђе убија аждају, </span>стављене у средњу зону кинеграма, као и микротекст „1000 динара” исписан ћирилицом и латиницом у два концентрична круга око тог мотива. У угловима деметализованог дела кинеграма налази се број „1000”. Линије контуре централног мотива које се шире од средине ка крајевима кинеграма, као и континуирано изведене цифре „1000” које се смањују идући ка крајевима – употпуњују укупан изглед кинеграма. Зависно од угла гледања и упадног угла светлости, кинеграм формира неколико различитих слика које се преливају једна у другу, мењајући при том боју. </p>
				<p>На наличју новчанице уграђена је испрекидана заштитна нит сребрне боје, која садржи микротекст у негативу „ДИНАР DINAR”, са знаком „~”. Микротекст се континуирано понавља и чита и с лица и с наличја новчанице (заштитна нит и микротекст су с наличја јасно видљиви, а с лица под светлошћу која новчаницу чини транспарентном). У папир су уграђена и видљива заштитна влаканца у жутој, плавој и црвеној боји, од којих жута и црвена под светлошћу лампе са ултраљубичастим зрацима флуоресцирају жуто и црвено. </p>
				<p>Новчаница ће се штампати у комбинованој техници – лице у дубокој и вишебојној офсет штампи, а наличје у вишебојној офсет штампи и техници високе штампе за нумерацију.</p>
				<p>Нумерација садржи две словне ознаке и седам нумеричких, и штампана је два пута на наличју новчанице – једном у црној, а једном у црвеној боји. Нумерација штампана у црвеној боји смештена је у горњем делу између Великог грба Републике Србије и ознаке вредности апоена „1000” дате у позитиву, и под ултраљубичастим зрацима флуоресцира црвено. Нумерација штампана у црној боји смештена је уз десну ивицу пуног штампаног дела, изнад мање ознаке вредности апоена „1000”, и под ултраљубичастим зрацима флуоресцира жутозелено.</p>
				<p>3. Новчаница од 1000 динара имаће димензије 72 х 151 mm. </p>
				<p class="bold">Лице новчанице</p>
				<p>4. Диспозиција је хоризонтална.</p>
				<p>На левој страни је портрет Ђорђа Вајферта, изведен техником дубоке штампе. Лево од портрета, у низу, у позитиву, ћирилицом и латиницом исписане су речи „Ђорђе Вајферт” и године његовог рођења и смрти „1850–1937”. Десно од портрета доминира приказ комплекса објеката пиваре чији је власник био Ђорђе Вајферт.</p>
				<p>Ознака вредности апоена „1000” дата у негативу смештена је у горњем десном углу пуног штампаног дела, а она дата у позитиву – у доњем делу беле површине.</p>
				<p>Текст „Народна банка Србије” исписан латиницом у два реда смештен је на белој површини у десном делу, а исти текст исписан ћирилицом у два реда смештен је у близини леве маргине новчанице, и то речи „Народна банка” у позитиву, а реч „Србије” у негативу. </p>
				<p>Изнад речи „Србије” исписане ћирилицом у негативу, техником дубоке штампе изведена је ознака за слепе (две хоризонталне линије смештене у квадратни оквир). Лево од те речи, истом техником, ћирилицом и латиницом изведен је микротекст „НБС”, у шест редова. </p>
				<p>У горњем делу беле површине новчанице, оптички варијабилном бојом (OVI бојом) изведен је, техником дубоке штампе, заштитни елемент који садржи знак Народне банке Србије. У зависности од угла гледања, боја овог заштитног елемента мења се од магенте (нијанса црвене) до зелене. </p>
				<p>У доњем десном делу беле површине новчанице, изнад ознаке вредности апоена „1000”, техником дубоке штампе изведен је тзв. кип-ефекат, који приказује знак „НБС”. Тај знак се уочава само при посматрању новчанице под одређеним угловима (правац гледања мора бити што ближи равни новчанице окренут за 45 степени у оба смера ротације), дајући при том његову слику и у негативу и у позитиву. Уз горњу и доњу ивицу тог елемента налази се микротекст „НБС” који се понавља – горе дат у ћирилици, а доле у латиници.</p>
				<p>У доњем делу новчанице, лево од ознаке вредности апоена „1000”, изведен је прозирни регистар, који представља половину укупне слике чија се целина може сагледати тек заједно са одговарајућим делом слике на наличју новчанице (укупну слику чини троугао састављен од два мања троугла, од којих се један налази на лицу, а други на наличју новчанице). </p>
				<p>Десно од броја у негативу „1000” исписан је латиницом текст „хиљаду динара” у позитиву, док је исти ћирилички текст у негативу смештен у доњем делу новчанице, десно од портрета. </p>
				<p>Уз десну ивицу новчанице, на светлоцрвеној подлози, исписан је, најпре ћирилицом а затим латиницом, текст „Фалсификовање се кажњава по закону” и у продужетку дискретно назначена вредност апоена „1000”.</p>
				<p class="bold">Наличје новчанице</p>
				<p>5. Диспозиција је вертикална.</p>
				<p>У централном делу пуног штампаног дела доминира фигура Ђорђа Вајферта у седећем положају, у чијој је позадини део ентеријера зграде Народне банке Србије. Испод фигуре приказан је централни мотив пригодне медаље.</p>
				<p>Ознака вредности апоена „1000” дата у позитиву смештена је у горњем десном углу површине која је дискретне црвене боје, а она дата у негативу – у доњем левом углу пуног штампаног дела.</p>
				<p>У горњем десном углу пуног штампаног дела исписан је текст „хиљаду динара”, и то у позитиву ћирилицом, а (испод тога) у негативу латиницом. У доњем десном делу беле површине, ћирилицом и латиницом исписане су, у три реда одозго надоле, речи „Београд”, „година” и „гувернер”, са ознаком године „2014”, у негативу. Испод њих је факсимил потписа гувернера Јоргованке Табаковић. Уз горњу и доњу ивицу пуног штампаног дела исписан је текст „Народна банка Србије – Завод за израду новчаница и кованог новца – Топчидер” (горе ћирилицом, а доле латиницом). У доњем десном углу штампаног дела исписан је у позитиву, наизменично ћирилицом и латиницом, у осам редова, микротекст „1000 динара”. Изнад микротекста је ознака вредности апоена „1000”.</p>
				<p>У горњем левом углу новчанице, на црвеној подлози, налази се Велики грб Републике Србије. Ту подлогу испод грба чини мултипликовани број „1000” – и то у негативу са сенком, а у доњем делу у микротексту.</p>
				<p>У горњем левом делу новчанице, на граници беле површине и пуног штампаног дела, налази се други део прозирног регистра из тачке 4. став 8. ове одлуке.</p>
				<p>6. На лицу и наличју новчанице преовлађују тонови црвене боје, уз додатак окержутих и плавозелених тонова на лицу. Окержута боја на лицу и наличју новчанице флуоресцира жуто под светлошћу лампе са ултраљубичастим зрацима.</p>
				<p>7. Ова одлука објављује се у „Службеном гласнику Републике Србије” и ступа на снагу 25. јула 2014. године.</p>
				<p>&nbsp;</p>
				<p class="potpis" style="margin-top: 0">О. број 11</p>
				<p class="potpis" style="margin-top: 0">У Београду, 21. јула 2014. године</p>
				<p class="potpis" style="margin-top: 0">Гувернер</p>
				<p class="potpis" style="margin-top: 0">Народне банке Србије,</p>
				<p class="potpis" style="margin-top: 0">др <span class="bold">Јоргованка Табаковић, </span>с.р.</p>
	</div>

