


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 54. став 3. Закона о становању и одржавању зграда („Службени гласник РС”, број 104/16) и члана 48. став 1. тачка 3. подтачка 1. Статута Привредне коморе Србије („Службени гласник РС”, број 39/16),</p>
				<p>Упрaвни oдбoр Приврeднe кoмoрe Србиje, нa сeдници oдржаној 27. јуна 2017. гoдинe дoнoси </p>
				<p class="odluka-zakon">ОДЛУКУ</p>
				<p class="odluka-zakon">о организовању полагања испита, издавања и одузимања лиценце за професионалног управника и вођења регистра професионалних управника </p>
				<p class="centar">"Службени гласник РС", бр. 64 од 29. јуна 
				2017, 46 од 15. јуна 2018.</p>
				<p class="clan">I. ОПШТА ОДРЕДБA</p>
				<p class="bold">Предмет уређивања</p>
				<p class="clan">Члан 1.</p>
				<p>Овом одлуком ближе се уређује организација полагања испита, издавања и одузимања лиценце за професионалног управника и вођења регистра професионалних управника.</p>
				<p>Oрганизација и начин утврђивања професионалних права и дужности и етичких норми понашања чланова у обављању послова професионалног управљања, организација судова части за утврђивање повреда професионалних стандарда и норматива (професионалне одговорности), као и за изрицање мера за те повреде уређују се посебним актом Привредне коморе Србије.</p>
				<p class="clan">II. ОРГАНИЗОВАЊЕ ПОЛАГАЊА ИСПИТА ЗА ПРОФЕСИОНАЛНОГ УПРАВНИКА</p>
				<p class="bold">Обавештење и пријава испита</p>
				<p class="clan">Члан 2.</p>
				<p>Полагање испита за професионалног управника (у даљем тексту: испит) организује Привредна комора Србије (у даљем тексту: Комора) најмање два пута годишње.</p>
				<p>Обавештење о испитним роковима, начину и року за подношење пријаве за испит, као и информације о доказима који се подносе уз пријаву, износу накнаде за полагање испита са подацима за уплату и друге податке у вези са полагањем испита, Комора објављује на својој интернет страници.</p>
				<p>Пријаву за полагање испита заинтересовано лице може преузети са интернет странице или у писарници Коморе, а подноси се електронским путем или у папирном облику, лично или препорученом поштом на адресу Коморе. </p>
				<p>Пријава из става 3. овог члана мора бити достављена Комори најкасније десет дана пре дана одржавања испита, без обзира на начин достављања.</p>
				<p>Лице које пријављује полагање испита (у даљем тексту: кандидат) је у обавези да достави:</p>
				<p>– оверену фотокопију јавне исправе којом доказује да има најмање средње образовање у четворогодишњем трајању; </p>
				<p>– очитану важећу личну карту или фотокопију личне карте;</p>
				<p>– доказ о уплати накнаде за полагање испита.</p>
				<p>Уколико кандидат пријављује полагање испита у папирном облику, у обавези је да комплетну документацију из става 5. овог члана достави уз пријаву.</p>
				<p>Уколико кандидат пријављује полагање испита електронским путем, документацију из става 5. алинеја 2. и 3. овог члана доставља уз пријаву у електронском облику, а документацију из става 5. алинеја 1. овог члана доставља у папирном облику, најкасније до истека рока који је одређен за достављање пријаве за полагање испита.</p>
				<p class="bold">Трошкови полагања испита</p>
				<p class="clan">Члан 3.</p>
				<p>Висину накнаде за полагање испита утврђује надлежни орган Коморе.</p>
				<p>Трошкове полагања испита сноси кандидат или правно лице у коме је кандидат запослен.</p>
				<p>Кандидат који не положи писмени део испита, приликом поновног полагања испита плаћа износ накнаде за полагање испита у целости.</p>
				<p>Кандидат који положи писмени део испита, а не положи две или више тематских области на усменом делу испита, приликом поновног полагања полаже усмени део испита у целости и плаћа износ накнаде утврђен за то. </p>
				<p>Кандидат који положи писмени део испита и три тематске области на усменом делу испита, приликом поновног полагања полаже само усмени испит из тематске области коју није положио и плаћа износ накнаде утврђен за то.</p>
				<p>Уколико кандидат из оправданих разлога (болест, смртни случај у ужој породици и сл.) не приступи полагању испита, а о томе благовремено обавести испитну комисију, има право на повраћај уплаћене накнаде, односно да искористи уплаћену накнаду за полагање испита у наредном испитном року. </p>
				<p>Кандидат који из неоправданих разлога не приступи полагању испита, губи право на повраћај уплаћене накнаде за полагање испита.</p>
				<p>Кандидат је у обавези да испитној комисији достави одговарајући доказ о разлозима због којих је спречен да приступи полагању испита.</p>
				<p>Оправданост разлога због којих кандидат није приступио полагању испита утврђује испитна комисија.</p>
				<p class="bold">Испитна комисија&nbsp;</p>
				<p class="clan">Члан 4.</p>
				<p>Испит се полаже пред испитном комисијом (у даљем тексту: Комисија), коју чине председник и четири члана односно испитивача, по један из сваке тематске области. </p>
				<p>Листу испитивача, коју утврђује надлежни орган Коморе, чине стручњаци из релевантних тематских области.</p>
				<p>Испитивачи морају имати стечено високо образовање најмање првог степена (основне академске или струковне студије), као и професионално искуство у тематским областима предвиђеним програмом испита.</p>
				<p>Комисију именује председник Коморе посебном одлуком, за сваки испитни рок. </p>
				<p>Чланови Комисије и њихови заменици, бирају се са листе испитивача из става 2. овог члана.</p>
				<p>Административно-техничке послове за потребе Комисије обавља Комора.</p>
				<p>Председнику и члановима Комисије припада накнада за рад у Комисији, чију висину утврђује надлежни орган Коморе.</p>
				<p class="bold">Ток испита</p>
				<p class="clan">Члан 5.</p>
				<p>Пре почетка писменог дела испита утврђује се идентитет кандидата који полажу испит.</p>
				<p>Писмени део испита траје најдуже 120 минута.</p>
				<p>Успех кандидата на писменом делу испита утврђује се на основу збира остварених бодова из свих тематских области. </p>
				<p>Комора објављује резултате писменог дела испита, као и распоред полагања усменог дела испита на својој интернет страници, најкасније у року од 8 (осам) дана од дана завршетка писменог дела испита.</p>
				<p>Кандидате који су положили писмени део испита, Комора обавештава и писаним путем о терминима полагања усменог дела испита, на адресу која је наведена у пријави за полагање испита.</p>
				<p>Усмени део испита из свих тематских области полаже се у истом дану.</p>
				<p>Сваки члан Комисије на усменом делу испита оцењује успех кандидата за тематску област за коју је одређен за члана Комисије. </p>
				<p>Комисија утврђује општи успех кандидата на основу оцена постигнутих на писменом, односно усменом делу даје коначну оцену или уписује назнаку да кандидат није положио испит. </p>
				<p class="bold">Записник о испиту</p>
				<p class="clan">Члан 6.</p>
				<p>За сваког кандидата посебно води се записник о полагању испита, у који се уписује име и презиме кандидата, датум и време полагања писменог, односно усменог дела испита, састав комисије пред којом је полагао, оцене постигнуте на писменом, односно усменом делу испита и коначна оцена или назнака да кандидат није положио испит.</p>
				<p>Записник потписују сви чланови комисије пред којом је кандидат полагао испит.</p>
				<p class="bold">Објављивање резултата испита</p>
				<p class="clan">Члан 7.</p>
				<p>Комора објављује резултате испита на својој интернет страници најкасније у року од 5 (пет) дана од дана завршетка испита. </p>
				<p class="bold">Уверење о положеном испиту</p>
				<p class="clan">Члан 8.</p>
				<p>По успешно положеном испиту, кандидат добија уверење о положеном испиту.</p>
				<p class="clan">III. ПОСТУПАК ИЗДАВАЊА И ОДУЗИМАЊА ЛИЦЕНЦЕ ЗА ПРОФЕСИОНАЛНОГ УПРАВНИКА</p>
				<p class="bold">Услови за стицање лиценце</p>
				<p class="clan">Члан 9.</p>
				<p>Физичко лице стиче лиценцу за обављање послова професионалног управника ако испуни следеће услове:</p>
				<p>1) има најмање средње образовање у четворогодишњем трајању;</p>
				<p>2) положи испит за професионалног управника у складу са законом којим се уређује област становања и одржавања зграда и правилником којим су прописани програм испита и начин полагања испита, као и услови за стицање и одузимање лиценце за професионалног управника.</p>
				<p class="bold">Поступак издавања лиценце и упис у регистар професионалних управника</p>
				<p class="clan">Члан 10.</p>
				<p class="v2-clan-left-1">Лиценцу за обављање послова 
				професионалног управника издаје Комора, лицу које је испунило 
				услове из члана 9. ове одлуке, уредно попунило захтев за 
				издавање лиценце и доставило следећа документа:</p>
				<p class="v2-clan-left-1">1) доказ да није осуђиван 
				правноснажном одлуком на казну затвора за кривично дело које га 
				чини недостојним или неподобним за обављање послова 
				професионалног управника, у коме је наведена сврха издавања, не 
				старији од шест месеци од дана достављања захтева – у оригиналу 
				или овереној фотокопији;</p>
				<p class="v2-clan-left-1">2) оригинал уговора о осигурању од 
				професионалне одговорности са периодом важења од најмање три 
				године.</p>
				<p class="v2-clan-left-1">Захтев за издавање лиценце и упис у 
				регистар (у даљем тексту: захтев) заинтересовано лице може 
				преузети са интернет странице или у писарници Коморе, а подноси 
				се електронским путем или у папирном облику, лично или 
				препорученом поштом на адресу Коморе.</p>
				<p class="v2-clan-left-1">Захтев садржи:</p>
				<p class="v2-clan-left-1">1) име и презиме заинтересованог лица;</p>
				<p class="v2-clan-left-1">2) јединствени матични број грађана 
				(ЈМБГ) заинтересованог лица;</p>
				<p class="v2-clan-left-1">3) место пребивалишта (општина/град) 
				заинтересованог лица;</p>
				<p class="v2-clan-left-1">4) ниво образовања заинтересованог 
				лица;</p>
				<p class="v2-clan-left-1">5) списак документације која се 
				прилаже уз захтев.</p>
				<p class="v2-clan-left-1">Заинтересовано лице (у даљем тексту: 
				подносилац захтева) је у обавези да документацију из става 1. 
				овог члана достави у папирном облику, без обзира на начин 
				подношења захтева.</p>
				<p class="hide-change">*Службени гласник РС, број 46/2018</p>
				<p class="clan">Члан 11.</p>
				<p>По пријему захтева, Комора врши проверу да ли је захтев потпун, односно да ли садржи све прописане податке, као и да ли је подносилац захтева доставио сву прописану документацију<span class="v2-clan-left-1">
				</span>.</p>
				<p>Уколико Комора утврди да је захтев непотпун, позваће подносиоца захтева писаним путем да захтев допуни у року од наредних 7 (седам) дана, уз упозорење на последице непоступања по позиву.</p>
				<p>Уколико подносилац захтева не поступи у складу са позивом из става 2. овог члана, захтев ће бити одбачен, а приликом поновног подношења захтева подносилац захтева је у обавези да достави документацију из члана 10. став 1. ове одлуке. </p>
				<p>Уколико је захтев из става 1. овог члана потпун, односно уколико подносилац захтева у остављеном року допуни свој захтев, Комора издаје подносиоцу захтева лиценцу за професионалног управника (у даљем тексту: лиценца), у року од 5 (пет) дана од дана подношења, односно допуне захтева.</p>
				<p>Решење о издавању лиценце доноси се у писаном облику, као електронски или папирни документ и садржи:</p>
				<p>1) податке о издаваоцу лиценце;</p>
				<p>2) ознаку лиценце професионалног управника;</p>
				<p>3) број и датум издавања лиценце;</p>
				<p>4) личне податке о професионалном управнику: име и презиме, ЈМБГ, ниво образовања и место пребивалишта;</p>
				<p>5) квалификовани електронски потпис овлашћеног лица Коморе уколико се решење доноси као електронски документ, односно печат и потпис овлашћеног лица Коморе уколико се решење доноси као папирни документ.</p>
				<p class="hide-change">*Службени гласник РС, број 46/2018</p>
				<p class="clan">Члан 12.</p>
				<p>Подносилац захтева коме је издата лиценца уписује се у регистар професионалних управника, чиме стиче квалификацију професионалног управника у складу са законом којим се уређује област становања и одржавања зграда.</p>
				<p><span class="v2-clan-left-1">Лиценцирани професионални 
				управник је дужан да, најмање 15 дана пре истека важења текуће 
				полисе осигурања, достави Комори важећу полису осигурања за 
				период од наредних годину дана.</span></p>
				<p>Комора врши упис из става 1. овог члана по службеној дужности.</p>
				<p class="hide-change">*Службени гласник РС, број 46/2018</p>
				<p class="bold">Поступак одузимања лиценце </p>
				<p class="clan">Члан 13.</p>
				<p>Лиценца се одузима уколико:</p>
				<p>1) лиценцирани професионални управник након издавања, односно обнављања лиценце пропусти да Комори најмање једном годишње достави важећу полису осигурања, односно информацију о свакој промени у закљученом уговору о осигурању;</p>
				<p>2) Суд части Коморе утврди да је професионални управник учинио тежу повреду професионалних стандарда и норматива, односно етичких норми понашања у обављању послова професионалног управника и изрекне одговарајућу меру друштвене дисциплине организатору професионалног управљања који је ангажовао то лице;</p>
				<p>3) у поступку пред надлежним органима буде утврђено да је професионални управник својим радом намерно, односно очигледном непажњом нанео штету током и у вези са обављањем посла професионалног управника.</p>
				<p>Комора по службеној дужности покреће и спроводи поступак за утврђивање наступања околности из става 1. тач. 1)–2) овог члана и доноси решење којим се лиценцираном професионалном управнику одузима лиценца.</p>
				<p>Поступак за утврђивање наступања околности из става 1. тачка 3) овог члана спроводи Комора, на писани захтев заинтересованог лица или надлежног органа који је у одговарајућем поступку утврдио да је професионални управник својим радом намерно, односно очигледном непажњом нанео штету током и у вези са обављањем посла професионалног управника.</p>
				<p>Поступак из става 3. овог члана спроводи се у складу са одредбама закона који регулише поступање у управним стварима.</p>
				<p>Уколико Комора у поступку из става 3. овог члана утврди да су наступиле околности из става 1. тачка 3) овог члана, доноси решење којим се лиценцираном професионалном управнику одузима лиценца, а у супротном одбија захтев за одузимање лиценце.</p>
				<p class="v2-clan-left-1">Против решења о одузимању лиценце може 
				се изјавити жалба посебној комисији, у року од 15 дана од дана 
				обавештавања странке о решењу.</p>
				<p class="v2-clan-left-1">Комисију из става 6. овог члана 
				образује и њен рад уређује Управни одбор Коморе.</p>
				<p>Лице којем је одузета лиценца за професионалног управника брише се из Регистра професионалних управника.</p>
				<p class="hide-change">*Службени гласник РС, број 46/2018</p>
				<p class="clan">IV. ВОЂЕЊЕ РЕГИСТАРА ПРОФЕСИОНАЛНИХ УПРАВНИКА</p>
				<p class="bold">Садржина Регистра</p>
				<p class="clan">Члан 14.</p>
				<p>Комора установљава и води регистар професионалних управника (у даљем тексту: Регистар).</p>
				<p>Регистар се води у писаном и електронском облику, као јединствена, централна и јавна база података о професионалним управницима и садржи следеће податке:</p>
				<p>1) број и датум уписа у Регистар;</p>
				<p>2) име и презиме професионалног управника;</p>
				<p>3) јединствени матични број грађана (ЈМБГ) професионалног управника;</p>
				<p>4) место пребивалишта (општина/град) професионалног управника;</p>
				<p>5) ниво образовања професионалног управника;</p>
				<p>6) датум издавања лиценце за професионалног управника;</p>
				<p>7) контакт податке (број телефона, електронска адреса) професионалног управника;</p>
				<p>8) матични број и контакт податке о организатору професионалног управљања код кога је ангажован професионални управник;</p>
				<p>9) списак активних уговора организатора професионалног управљања са стамбеним заједницама;</p>
				<p>10) списак истеклих уговора организатора професионалног управљања са стамбеним заједницама;</p>
				<p>11) списак раскинутих уговора организатора професионалног управљања са стамбеним заједницама.</p>
				<p class="bold">Унос података у Регистар</p>
				<p class="clan">Члан 15.</p>
				<p>Комора врши унос података у Регистар по захтеву странке и по службеној дужности.</p>
				<p>Комора уноси у Регистар податке из члана 14. став 2. тач. 1)–7) ове одлуке на основу информација прикупљених у поступку издавања лиценце.</p>
				<p>Комора уноси у Регистар податке из члана 14. став 2. тач. 8)–11) ове одлуке на основу захтева који организатор професионалног управљања достави Комори у папирном облику.</p>
				<p>Уз захтев за упис података из члана 14. став 2. тачка 8) ове одлуке доставља се уговор закључен између организатора професионалног управљања и професионалног управника, у оригиналу или овереној фотокопији.</p>
				<p>Уз захтев за упис података из члана 14. став 2. тачка 9) или тачка 11) ове одлуке доставља се уговор закључен између организатора професионалног управљања и стамбене заједнице, односно акт којим је уговор између организатора професионалног управљања и стамбене заједнице раскинут, у оригиналу или овереној фотокопији.</p>
				<p>У случају именовања професионалног управника у поступку принудне управе, уместо уговора из члана 14. став 2. тачка 9) ове одлуке доставља се решење о именовању професионалног управника надлежног органа општинске, односно градске управе која води поступак принудне управе.</p>
				<p class="bold">Обрада података из Регистра</p>
				<p class="clan">Члан 16.</p>
				<p>Подносилац захтева подношењем захтева потврђује да је упознат и сагласан да се подаци из Регистра обрађују, користе и јавно објављују, у складу са законом којим се уређује заштита података о личности.</p>
				<p class="bold">Одговорност за податке у Регистру</p>
				<p class="clan">Члан 17.</p>
				<p>За тачност података из члана 14. став 2. тач. 1) и 6) ове одлуке одговорна је Комора.</p>
				<p>За ажурност података из члана 14. став 2. тач. 2), 4), 5) и 7) ове одлуке одговоран је регистровани професионални управник. </p>
				<p>За ажурност података из члана 14. став 2. тач. 8–11) ове одлуке одговоран је организатор професионалног управљања.</p>
				<p><span class="v2-clan-left-1">Регистровани професионални 
				управник, односно организатор професионалног управљања дужан је 
				да обавести Комору о промени података из става 2, односно става 
				3. овог члана најкасније у року од 15 дана од настанка промене, 
				изузев промене која се односи на закључење уговора са 
				новоформираном стамбеном заједницом, о чему је дужан да обавести 
				Комору у року од 30 дана од дана доношења решења о регистрацији 
				те стамбене заједнице.</span></p>
				<p class="hide-change">*Службени гласник РС, број 46/2018</p>
				<p class="bold">Поступак брисања из Регистра</p>
				<p class="clan">Члан 18.</p>
				<p>Комора брише регистрованог професионалног управника из Регистра из следећих разлога:</p>
				<p>1) услед смрти;</p>
				<p>2) на лични захтев;</p>
				<p>3) протеком рока од десет година од дана уписа у регистар, ако не затражи обнављање уписа;</p>
				<p>4) због одузимања лиценце.</p>
				<p>Захтев за брисање регистрованог професионалног управника из Регистра, у случају наступања разлога из става 1. тачка 1) овог члана, може поднети свако заинтересовано лице, у папирном облику, лично или препорученом поштом на адресу Коморе. </p>
				<p>Уз захтев из става 2. овог члана прилаже се извод из матичне књиге умрлих за регистрованог професионалног управника, у оригиналу или овереној фотокопији.</p>
				<p>Регистровани професионални управник може покренути поступак за брисање из Регистра на лични захтев, који се може преузети са интернет странице или у писарници Коморе, а подноси се електронским путем или у папирном облику, лично или препорученом поштом на адресу Коморе. </p>
				<p>Комора по службеној дужности покреће и спроводи поступак за утврђивање наступања разлога из става 1. тач. 3) и 4) овог члана.</p>
				<p>Уколико утврди да је наступио неки од разлога из става 1. овог члана, Комора доноси решење о брисању професионалног управника из Регистра.</p>
				<p>Комора ће извршити брисање професионалног управника из Регистра у року од 5 (пет) дана од дана доношења решења из става 6. овог члана.</p>
				<p class="bold">Услуге које пружа Комора у вези са вођењем Регистра </p>
				<p class="clan">Члан 19.</p>
				<p>Комора издаје уверења, потврде и изводе у вези са подацима уписаним у Регистар.</p>
				<p>Висину накнада за издавање аката из става 1. овог члана утврђује надлежни орган Коморе.</p>
				<p class="clan">V. ЗАВРШНА ОДРЕДБА</p>
				<p class="bold">Ступање на снагу</p>
				<p class="clan">Члан 20.</p>
				<p>Овај правилник ступа на снагу осмoг дана од дана објављивања у „Службеном гласнику Републике Србије”.</p>
				<p class="potpis">02.01 број 13/20</p>
				<p class="potpis">У Београду, 27. јуна 2017. године</p>
				<p class="potpis"><span class="bold">Привредна комора Србије</span></p>
				<p class="potpis">Председник, </p>
				<p class="potpis"><span class="bold">Марко Чадеж,</span> с.р.</p>
	</div>

