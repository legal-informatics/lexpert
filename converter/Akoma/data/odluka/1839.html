


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">Ha основу члана 99. став 1. тачка 7. Устава Републике Србије, члана 8. став 1. Закона о употреби Војске Србије и других снага одбране у мултинационалним операцијама ван граница Републике Србије („Службени гласник PC”, број 88/09) и члана 8. став 1. Закона о Народној скупштини („Службени гласник PC”, број 9/10), </p>
			<p class="Basic-Paragraph">Народна скупштина Републике Србије, на Четвртој седници Првог редовног заседања у 2018. години, одржаној 27. априла 2018. године, донела је</p>
			<p class="odluka-zakon">ОДЛУКУ </p>
			<p class="odluka-zakon">о усвајању Годишњег плана употребе Војске Србије и других снага одбране у мултинационалним операцијама у 2018. години</p>
			<p class="centar">"Службени гласник РС", број 31 од 27. априла 2018.</p>
			<p class="Basic-Paragraph">1. Усваја се Годишњи план употребе Војске Србије и других снага одбране у мултинационалним операцијама у 2018. години, који је одштампан уз ову одлуку и чини њен саставни део.</p>
			<p class="Basic-Paragraph">2. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">РС број 23</p>
			<p class="potpis">У Београду, 27. априла 2018. године </p>
			<p class="potpis"><span class="bold">Народна скупштина Републике Србије</span></p>
			<p class="potpis">Председник, </p>
			<p class="potpis"><span class="bold">Маја Гојковић,</span> с.р.</p>
			<p class="bold">ГОДИШЊИ ПЛАН<br>УПОТРЕБЕ ВОЈСКЕ СРБИЈЕ И ДРУГИХ СНАГА ОДБРАНЕ У МУЛТИНАЦИОНАЛНИМ ОПЕРАЦИЈАМА У 2018. ГОДИНИ</p>
			<p class="clan">I. НАЗИВ ПЛАНИРАНИХ МУЛТИНАЦИОНАЛНИХ ОПЕРАЦИЈА</p>
			<p class="Basic-Paragraph">На основу члана 7. ст. 2. и 3. Закона о употреби Војске Србије и других снага одбране у мултинационалним операцијама ван граница Републике Србије („Службени гласник РС”, број 88/09) планирана је употреба Војске Србије и других снага одбране у 2018. години у следећим мултинационалним операцијама:</p>
			<p class="Basic-Paragraph">1. Министарство одбране:</p>
			<p class="Basic-Paragraph">1.1. Мировна операција Уједињених нација у Републици Либерији (UNMIL),</p>
			<p class="Basic-Paragraph">1.2. Мировна операција Уједињених нација у Демократској Републици Конго (MONUSCO),</p>
			<p class="Basic-Paragraph">1.3. Мировна операција Уједињених нација у Републици Либан (UNIFIL),</p>
			<p class="Basic-Paragraph">1.4. Мировна операција Уједињених нација у Републици Кипар (UNFICYP),</p>
			<p class="Basic-Paragraph">1.5. Мировна операција Уједињених нација на Блиском истоку (UNTSO),</p>
			<p class="Basic-Paragraph">1.6. Мировна операција Уједињених нација у Западној Сахари (MINURSO),</p>
			<p class="Basic-Paragraph">1.7. Мировна операција Уједињених нација у Републици Мали (MINUSMA),</p>
			<p class="Basic-Paragraph">1.8. Мировна операција Уједињених нација у Јужном Судану (UNMISS),</p>
			<p class="Basic-Paragraph">1.9. Мировна операција Уједињених нација у Судану (UNAMID),</p>
			<p class="Basic-Paragraph">1.10. Мировна операција Уједињених нација у Судану (UNISFA),</p>
			<p class="Basic-Paragraph">1.11. Мировна операција Уједињених нација у Џами и Кашмиру (UNMOGIP),</p>
			<p class="Basic-Paragraph">1.12. Мировна операција Уједињених нација на Блиском истоку (UNDOF),</p>
			<p class="Basic-Paragraph">1.13. Мировна операција Уједињених нација у Централноафричкој Републици (MINUSCA),</p>
			<p class="Basic-Paragraph">1.14. Мисија Европске уније за обуку безбедносних снага Сомалије (EUTM Somalia),</p>
			<p class="Basic-Paragraph">1.15. Војна операција поморских снага Европске уније у Сомалији (EUNAVFOR АTALANTA),</p>
			<p class="Basic-Paragraph">1.16. Мисија Европске уније за обуку безбедносних снага Малија (EUTM Mali),</p>
			<p class="Basic-Paragraph">1.17. Мисија Европске уније за обуку безбедносних снага Централноафричке Републике (EUТM RCA),</p>
			<p class="Basic-Paragraph">1.18. Војна операција поморских снага Европске уније у Медитерану (EUNAVFOR MED SOPHIA) и </p>
			<p class="Basic-Paragraph">1.19. Хуманитарним операцијама.</p>
			<p class="Basic-Paragraph">2. Министарство унутрашњих послова:</p>
			<p class="Basic-Paragraph">2.1. Мировна операција Уједињених нација у Републици Кипар (UNFICYP) и</p>
			<p class="Basic-Paragraph">2.2. Цивилне мисије Европске уније за управљање кризама.</p>
			<p class="clan">II. МАНДАТ ПЛАНИРАНИХ МУЛТИНАЦИОНАЛНИХ ОПЕРАЦИЈА</p>
			<p class="Basic-Paragraph">1. Мировна операција Уједињених нација у Републици Либерији (UNMIL) успостављена је Резолуцијом Савета безбедности Уједињених нација број 1509 од 19. септембра 2003. године. У складу са Резолуцијом Савета безбедности Уједињених нација број 2333 од 23. децембра 2016. године, мандат мисије је продужен до 30. марта 2018. године. Мандат мисије је подршка имплементацији прекида непријатељства и мировном процесу; заштита УН особља, објеката и цивила; подршка хуманитарним активностима и поштовању људских права и подршка реформи сектора безбедности Либерије.</p>
			<p class="Basic-Paragraph">2. Мировна операција Уједињених нација у Демократској Републици Конго MONUC успостављена је Резолуцијом Савета безбедности Уједињених нација број 1279 од 30. новембра 1999. године. У мају 2010. године, у складу са Резолуцијом СБ УН број 1925 од 28. маја 2010. године, мисија мења назив у MONUSCO. У складу са Резолуцијом Савета безбедности Уједињених нација број 2348 од 31. марта 2017. године, мандат мисије је продужен до 31. марта 2018. године. Мандат мисије је заштита цивила; заштита особља хуманитарних организација и заштитника људских права и подршка властима ДР Конго у стабилизацији стања и консолидацији мировних напора.</p>
			<p class="Basic-Paragraph">3. Мировна операција Уједињених нација у Републици Либан (UNIFIL) успостављена је резолуцијама Савета безбедности Уједињених нација број 425 и 426 од 19. марта 1978. године. У складу са Резолуцијом Савета безбедности УН број 2373, од 30. августа 2017. године, мандат UNIFIL продужен је до 31. августа 2018. године. Мандат мисије је надгледање прекида непријатељства; подршка Либанским оружаним снагама у преузимању надлежности на југу Либана и обезбеђење приступа хуманитарне помоћи становништву Либана.</p>
			<p class="Basic-Paragraph">4. Мировна операција Уједињених нација у Републици Кипар (UNFICYP) успостављена је Резолуцијом Савета безбедности Уједињених нација број 186 у марту 1964. године. У складу са Резолуцијом Савета безбедности Уједињених нација број 2398 од 27. јула 2017. године, мандат мисије је продужен до 31. јула 2018. године. Мандат мисије је надгледање прекида непријатељства; успостављање зоне раздвајања; подршка хуманитарним активностима и допринос политичком решењу проблема на Кипру.</p>
			<p class="Basic-Paragraph">5. Мировна операција Уједињених нација на Блиском истоку (UNTSO) успостављена је Резолуцијом Савета безбедности Уједињених нација број 50 (1948). Мандат мисије је надгледање прекида непријатељства на Голанској висоравни и Суецком каналу и подршка снагама УН распоређеним у том подручју.</p>
			<p class="Basic-Paragraph">6. Мировна операција Уједињених нација у Западној Сахари (MINURSO) успостављена је Резолуцијом Саветa безбедности Уједињених нација број 690 од 29. априла 1991. године. У складу са Резолуцијом Савета безбедности Уједињених нација број 2531 од 25. априла 2017. године, мандат мисије продужен је до 30. априла 2018. године. Мандат мисије је надгледање прекида непријатељства и одговорност за спровођење референдума о будућем статусу Западне Сахаре.</p>
			<p class="Basic-Paragraph">7. Мировна операција Уједињених нација у Републици Мали (MINUSMA) успостављена је Резолуцијом Саветa безбедности Уједињених нација број 2100 од 25. априла 2013. године. У складу са Резолуцијом Савета безбедности Уједињених нација број 2364 од 29. јуна 2017. године, мандат мисије је продужен до 30. јуна 2018. године. Мандат мисије је обезбеђење безбедног и стабилног стања и заштите становништва; подршка политичком дијалогу и помоћ у реформи сектора безбедности Републике Мали.</p>
			<p class="Basic-Paragraph">8. Мировна операција Уједињених нација у Јужном Судану (UNMISS) успостављена је Резолуцијом Саветa безбедности Уједињених нација број 1996 од 8. јула 2011. године. У складу са Резолуцијом Савета безбедности Уједињених нација број 2353 од 24. маја 2017. године, мандат мисије продужен је до 30. јуна 2018. године. Мандат мисије је заштита становништва; праћење стања људских права; подршка активностима хуманитарних организација и подршка имплементацији споразума о прекиду непријатељства сукобљених страна у Јужном Судану.</p>
			<p class="Basic-Paragraph">9. Мировна операција Уједињених нација у Судану (UNAMID) успостављена је Резолуцијом Саветa безбедности Уједињених нација број 1769 од 31. јула 2007. године. У складу са Резолуцијом Савета безбедности Уједињених нација број 2363 од 29. јуна 2017. године, мандат мисије продужен је до 30. јуна 2018. године. Мандат мисије је заштита становништва, допремање хуманитарне помоћи и помоћ политичком процесу у Дарфуру.</p>
			<p class="Basic-Paragraph">10. Мировна операција Уједињених нација у Судану (UNISFA) успостављена је Резолуцијом Саветa безбедности Уједињених нација број 1990 од 27. јуна 2011. године. У складу са Резолуцијом Савета безбедности Уједињених нација број 2386 од 15. новембра 2017. године, мандат мисије продужен је до 15. маја 2018. године. Мандат мисије је демилитаризација и праћење мировног процеса на делу територије Судана (регион Abyei).</p>
			<p class="Basic-Paragraph">11. Мировна операција Уједињених нација у Џами и Кашмиру (UNMOGIP) успостављена је Резолуцијом Саветa безбедности Уједињених нација број 39 и 47 из 1948. године. Мандат мисије је надгледање прекида непријатељства између Индије и Пакистана на територији Џаме и Кашмира.</p>
			<p class="Basic-Paragraph">12. Мировна операција Уједињених нација на Блиском истоку (UNDOF) успостављена је Резолуцијом Саветa безбедности Уједињених нација број 350 од 31. маја 1974. године. У складу са Резолуцијом Савета безбедности Уједињених нација број 2394 од 21. децембра 2017. године, мандат мисије продужен је до 30. јуна 2018. године. Мандат мисије је надгледање прекида непријатељства на Голанској висоравни.</p>
			<p class="Basic-Paragraph">13. Мировна операција Уједињених нација у Централноафричкој Републици (MINUSCA) успостављена је Резолуцијом Савета безбедности Уједињених нација број 2149 од 10. априла 2014. године. У складу са Резолуцијом Савета безбедности УН број 2399, од 30. јануара 2018. године, мандат MINUSCA продужен је до 31. јануара 2019. године. Мандат мисије је заштита цивила; подршка транзиционом процесу у Централноафричкој Републици (ЦАР); допремање хуманитарне помоћи; заштита УН персонала; промоција и заштита људских права; и подршка властима у разоружању, демобилизацији и реинтеграцији бивших учесника оружаних сукоба.</p>
			<p class="Basic-Paragraph">14. У складу са Резолуцијом Савета безбедности Уједињених нација број 1872 (2009), а на основу одлука Савета ЕУ број 96 и 197 (2010) успостављена је мисија Европске уније за обуку безбедносних снага Сомалије (EUTM Somalia). У складу са Одлуком Савета Европске уније од 16. децембра 2016. године, мандат мисије је продужен пети пут, до децембра 2018. године. Мандат мисије је подршка власти у реформи сектора безбедности, у три области: саветовање, едукација и обука.</p>
			<p class="Basic-Paragraph">15. У складу са резолуцијама Савета безбедности Уједињених нација број 1814, 1816, 1838 и 1846 (2008), а на основу одлука Савета Европске уније број 2008/851/CFSP од 10. новембра 2008. године и број 2008/918/CFSP од 8. децембра 2008. године успостављена је војна операција поморских снага Европске уније у Сомалији (EUNAVFOR ATALANTA). У складу са Одлуком Савета Европске уније од 28. новембра 2016. године, мандат мисије је продужен до децембра 2018. године. Мандат мисије је заштита бродова који плове у оквиру Светског програма за храну ради доставе помоћи Сомалији, спречавање пиратства и надгледање рибарства у близини обале Сомалије.</p>
			<p class="Basic-Paragraph">16. У складу са Резолуцијом Савета безбедности Уједињених нација број 2085 (2012), а на основу одлука Савета Европске уније о успостављању војне мисије Европске уније у Малију (Одлука број 2013/34/CFSP од 17. јануара 2013. године) и покретању Мисије Европске уније у Малију (Одлука број 2013/87/CFSP од 18. фебруара 2013. године) успостављена је мисија Европске уније за обуку војних и безбедносних снага Малија (EUTM Mali). У складу са Одлуком Савета Европске уније број 2016/446/CFSP од 23. марта 2016. године, трећи мандат мисије је продужен до 18. маја 2018. године. Мандат мисије дефинише следеће задатке: подршка обнови уставног и демократског уређења Републике Мали, помоћ Влади Републике Мали на успостављању потпуног суверенитета на целој територији Републике Мали и помоћ Влади Републике Мали на неутрализацији организованог криминала и терористичких претњи.</p>
			<p class="Basic-Paragraph">17. У складу са Резолуцијом Савета безбедности Уједињених нација број 2149 од 10. априла 2014. године, а на основу одлуке Савета Европске уније број 2016/610/CFSP од 19. априла 2016. године успостављена је мисија Европске уније за обуку безбедносних снага Централноафричке Републике (EUТM RCA). Мандат операције траје до 20. септембра 2018. године и периодично ће се продужавати. Мандат мисије је подршка власти ЦАР у реформи сектора безбедности, у три области: саветовање, едукација и обука. Поред тога, мисија ће координирати и синхронизовати своје акције са другим факторима ЕУ, укљученим у процес реформе сектора безбедности (SSR).</p>
			<p class="Basic-Paragraph">18. На позив званичних либијских власти Европска унија је одлуком Савета Европске уније број 2015/778/CFSP од 18. маја 2015. године успоставила поморску операцију у Медитерану, а од 22. јуна 2015. године (EUNAVFOR MED SOPHIA) Савет ЕУ је званично покренуо операцију. Планирано је да се операција спроведе у три фазе: 1) патролирање водама Медитерана и уз либијску обалу ради прикупљања оперативних података, 2) запоседање и 3) уништавање средстава која се користе за транспорт миграната. Мандат операције се периодично продужава, а садржи задатке: спречавање стварања мреже организованог кријумчарења људи у области јужног централног Медитерана и спречавање даљих губитака људских живота у мору. Мандат операције је Одлуком Савета Европске уније број 2017/1385/CFSP од 25. јула 2017. године продужен до 31. децембра 2018. године, а садржи задатке: спречавање стварања мреже организованог кријумчарења људи у области јужног централног Медитерана и спречавање даљих губитака људских живота у мору.</p>
			<p class="Basic-Paragraph">19. Цивилне мисије Европске уније за управљање кризама, успостављају се на основу Одлука Савета Европске уније, у складу са резолуцијама Савета безбедности Уједињених нација. Министарство унутрашњих послова планира ангажовање, а у складу са потребом и позивом Европске уније.</p>
			<p class="Basic-Paragraph">20. Хуманитарне операције подразумевају ангажовање припадника Војске Србије на отклањању и ублажавању последица природних катастрофа, техничко-технолошких несрећа и других несрећа које обимом и интензитетом угрожавају здравље и животе људи, материјална добра и животну средину. Ангажовање у хуманитарним операцијама зависиће од позива међународне организације, регионалне иницијативе чији је Република Србија члан и/или државе коју је задесила природна катастрофа, техничко-технолошка и друга несрећа, као и расположивих ресурса Министарства одбране и Војске Србије.</p>
			<p class="clan">III. ПРЕГЛЕД МУЛТИНАЦИОНАЛНИХ ОПЕРАЦИЈА ЧИЈЕ ЈЕ ИЗВРШАВАЊЕ У ТОКУ СА ОЦЕНОМ СТАЊА</p>
			<p class="bold">1. Мировна операција Уједињених нација у Републици Либерији (UNMIL)</p>
			<p class="Basic-Paragraph">Војска Србије учествујe у мировној операцији Уједињених нација у Републици Либерији (UNMIL) са војним посматрачима од 10. децембра 2003. године. </p>
			<p class="Basic-Paragraph">Због смањења бројног стања припадника UNMIL, као једне од мера која се спроводи у циљу припрема за завршетак оперативног рада и повлачења ове мировне операције, у 2016. години дошло је до смањења броја ангажованих официра Војске Србије, са четири на једног. </p>
			<p class="Basic-Paragraph">Војни посматрач је ангажован на контроли и осматрању спровођења мандата UNMIL у дубини територије Републике Либерије. Између осталог, официр Војске Србије ангажован је на задацима спречавања илегалне трговине, подршци развоју људских права, унапређењу и подршци развоју сектора безбедности и обављању редовних задатака патролирања у подручју размештаја.</p>
			<p class="Basic-Paragraph">Штаб мисије је до сада ангажоване припаднике Војске Србије, због изузетне професионалности и одговорности, осим редовних дужности војних посматрача, одређивао за одговорне дужности у штабу мисије и вође мултинационалних тимова војних посматрача.</p>
			<p class="Basic-Paragraph">Припадник Војске Србије ангажован у мисији UNMIL као војни посматрач није непосредно угрожен. Мере које је предузела мисија УН у Либерији позитивно утичу на безбедносну ситуацију нашег припадника.</p>
			<p class="Basic-Paragraph">Политичко-безбедносна ситуација у Либерији је нестабилна, а карактерише је велика стопа незапослености, корупција, сексуално злостављање, племенски сукоби, висока стопа криминала и недостатак хране. Поред наведеног претњу по припаднике мисије представља вирус еболе и Ласа грознице.</p>
			<p class="Basic-Paragraph">До сада није било елемената угрожавања безбедности ангажованих припадника Војске Србије. Мандат мисије траје до 30. марта 2018. године.</p>
			<p class="bold">2. Мировна операција Уједињених нација у Демократској Републици Конго (MONUSCO)</p>
			<p class="Basic-Paragraph">Војска Србије учествујe у мировној операцији Уједињених нација у ДР Конго (MONUSCO, претходно MONUC) од 7. марта 2003. године са санитетским тимом за евакуацију ваздушним путем (АМЕТ), а од 28. јула 2010. године учешће је проширено штабном групом (штабни официр и штабни подофицир). </p>
			<p class="Basic-Paragraph">Санитетски тим се ангажује на задацима евакуације повређених и оболелих припадника мисије на виши ниво медицинског збрињавања. Штабнa група се ангажује на праћењу активности и изради процене о покретима побуњеничких група, пријему и обради извештаја и информисању руководства мисије. </p>
			<p class="Basic-Paragraph">Штаб MONUSCO више пута је истицао професионализам припадника Војске Србије у раду и изграђено поверење у извршавање задатака.</p>
			<p class="Basic-Paragraph">Политичко-безбедносна ситуација у ДР Конгу указује да постоји могућност угрожавања безбедности припадника мисије у наредном периоду. На безбедност припадника штабне групе ВС могу утицати активности наоружаних побуњеничких и криминалних група. Повећан је број разбојништва на путевима што доводи до отежаног кретања међународног особља у мисији. У зони ангажовања Тима за ваздушну медицинску евакуацију ситуација је релативно стабилна. </p>
			<p class="Basic-Paragraph">До сада није било угрожавања безбедности ангажованих припадника Војске Србије, али постоје јасни индикатори који указују на могућност угрожавања безбедности припадника мисије у наредном периоду. </p>
			<p class="bold">3. Мировна операција Уједињених нација у Републици Либан (UNIFIL)</p>
			<p class="Basic-Paragraph">Војска Србије учествујe у мировној операцији Уједињених нација у Републици Либан (UNIFIL) од 21. децембра 2010. године, са штабним официрима. Од новембра 2012. године у UNIFIL је био ангажован пешадијски вод са елементом за логистичку подршку, који је у новембру 2013. године замењен пешадијском четом. Од децембра 2014. године, контингент Војске Србије увећан је ангажовањем још једног штабног официра и једног вода за заштиту снага. </p>
			<p class="Basic-Paragraph">Припадници Војске Србије се ангажују на координацији активности у циљу осматрања, праћења и одржавања прекида непријатељстава између сукобљених страна, помоћи либанској влади да ефективно успостави власт и контролу на сопственој територији и пружању помоћи у спровођењу хуманитарних операција ради нормализације животних услова, повратка расељених лица и подршке успостављању владавине права.</p>
			<p class="Basic-Paragraph">Штаб мисије UNIFIL, штаб Сектора Исток и штаб Сектора Запад мисије UNIFIL, као и представници Краљевине Шпаније и Републике Италије, у саставу чијих виших јединица се ангажују припадници Војске Србије у Сектору Исток и Сектору Запад, више пута су до сада истицали професионализам припадника Војске Србије у раду и изграђено поверење у извршавање задатака, што ствара повољне услове за повећање ангажовања Војске Србије у овој мировној операцији. </p>
			<p class="Basic-Paragraph">Политичко-безбедносна ситуација у Либану је нестабилна. Тренутно не постоје конкретни индикатори непосредног угрожавања безбедности наших припадника ангажованих у мисијама УН у Либану. Безбедност у зони операције UNIFIL непосредно је условљена даљим развојем оружаних сукоба Сирији и активностима радикалних исламистичких група. Мировна операција UNIFIL спроводи све захтеване мере у циљу заштите безбедности свих припадника мисије.</p>
			<p class="Basic-Paragraph">До сада није било елемената угрожавања безбедности ангажованих припадника Војске Србије.</p>
			<p class="bold">4. Мировна oперација Уједињених нација у Републици Кипар (UNFICYP)</p>
			<p class="Basic-Paragraph">Војска Србије учествујe у мировној операцији Уједињених нација у Републици Кипар (UNFICYP) од 21. октобра 2010. године са штабним официром и пешадијским одељењем. Од 23. септембра 2011. године учешће је проширено са војним посматрачима и пешадијским водом, а од 20. јуна 2016. године са још једним штабним официром.</p>
			<p class="Basic-Paragraph">Министарство унутрашњих послова Републике Србије учествује у UNFICYP од новембра 2011. године, у склопу полицијског дела мисије. Тренутно су ангажована два полицијска службеника.</p>
			<p class="Basic-Paragraph">Припадници Војске Србије ангажовани су на задацима надгледања линије раздвајања, спречавању обнове непријатељстава између сукобљених страна, пружања подршке у спровођењу хуманитарних операција и успостављању и одржавању владавине права. </p>
			<p class="Basic-Paragraph">Полицијски службеници се ангажују са мандатом у трајању од годину дана. У 2018. години планирано је ангажовање пет полицијских службеника. </p>
			<p class="Basic-Paragraph">Рад полицијских службеника састоји се од истраге деликата почињених у зони раздвајања, контроле приступа цивила у зону раздвајања, надгледање граничне тачке између севера и југа и решавање цивилних спорова становника две заједнице у зони раздвајања.</p>
			<p class="Basic-Paragraph">Политичко-безбедносна ситуација у Републици Кипар је стабилна. Општу ситуацију на Кипру карактерише застој у преговорима о уједињењу. У зони одговорности припадника Војске Србије ситуација је стабилна, са повременим инцидентима, од којих је највећи број повезан са активностима цивилног становништва. </p>
			<p class="Basic-Paragraph">До сада није било елемената угрожавања безбедности ангажованих припадника Војске Србије и Министарства унутрашњих послова.</p>
			<p class="bold">5. Мисија Уједињених нација за надгледање примирја на Блиском истоку (UNTSO)</p>
			<p class="Basic-Paragraph">Војска Србије учествујe у мировној операцији Уједињених нација на Блиском истоку (UNTSO) од 9. септембра 2012. године, са војним посматрачем.</p>
			<p class="Basic-Paragraph">Припадник Војске Србије је ангажован на надгледању линије раздвајања и прекида ватре између сукобљених снага, спречавању обнове сукоба између Израела и арапских земаља и истовремено пружање помоћи и подршке снагама Уједињених нација на Голанској висоравни и јужном Либану. </p>
			<p class="Basic-Paragraph">Политичко-безбедносна ситуација у зони одговорности UNTSO је нестабилна са даљом тенденцијом погоршања услед утицаја кризе у Сирији и карактерише је нерешен проблем разграничења између Либана, Израела и Сирије. Ниво опасности у близини ангажовања нашег припадника мисије, од стране УН процењен је као највиши због потенцијалног ризика од преливања сукоба и колатералне штете на позицијама и посматрачким положајима УН.</p>
			<p class="Basic-Paragraph">До сада није било елемената угрожавања безбедности ангажованих припадника Војске Србије.</p>
			<p class="bold">6. Мировна операција Уједињених нација у Централноафричкој Републици (MINUSCA)</p>
			<p class="Basic-Paragraph">Војска Србије отпочела је ангажовање у MINUSCA од отпочињања оперативног рада мисије, 20. септембра 2014. године, са војним посматрачима и штабним официрима. Од децембра 2014. године, Војска Србије је повећала учешће у мисији ангажовањем медицинског и немедицинског особља Војне болнице нивоа 2 у престоници Централноафричке Републике, у Бангију. Од марта 2017. године, Војска Србије ангажује и официра на дужности заменика команданта Сектора запад, што је највиша дужност Војске Србије у мисијама Уједињених нација од повратка у мултинационалне операције 2002. године.</p>
			<p class="Basic-Paragraph">Контингент Војске Србије у MINUSCA препознат је од стране Штаба мисије MINUSCA и припадника мировне операције као професионалан и поуздан партнер, а Војна болница Војске Србије унела је сигурност по питању медицинског збрињавања, од најлакших здравствених проблема, преко лечења оболелих од различитих тропских болести до ситуација масовног повређивања и рањавања. Уједињене нације су Републици Србији понудиле преузимање потпуне самоодрживости Војне болнице нивоа 2. </p>
			<p class="Basic-Paragraph">Политичко-безбедносна ситуација у ЦАР је и даље нестабилна, а карактеришу је међусобни сукоби супротстављених оружаних групација, као и учестали напади на припаднике мисије. Новоформиране државне институције не поседују капацитете за одговор на актуелне безбедносне ризике и претње, без назнака да ће се ситуација у скорије време значајније променити. Програм разоружања побуњеника, зa сада, одвија се отежано, при чему наоружане групе настоје да се реорганизују и задрже позиције и утицај, што додатно дестабилизује земљу. Приметан пораст међуетничких тензија и последњи сукоби у Бангију указују на могућност новог погоршања безбедносне ситуације. Највећи безбедносни ризик по припаднике котигента тренутно представља могући сукоб између Анти-Балака и припадника муслиманске заједнице. Постоје индикатори који указују на могућност угрожавања безбедности припадника MO и ВС ангажованих у MнOп MINUSCA и EUTM RCA. </p>
			<p class="Basic-Paragraph">До сада није било угрожавања безбедности ангажованих припадника Војске Србије.</p>
			<p class="bold">7. Мисија Европске уније за обуку безбедносних снага Сомалије (EUTM Somalia)</p>
			<p class="Basic-Paragraph">Војска Србије учествујe у Мисији Европске уније за обуку безбедносних снага Сомалије (EUTM Somalia) од 25. априла 2012. године са штабним официром, а од 27. априла 2013. године и санитетским тимом у саставу болнице нивоа-1. </p>
			<p class="Basic-Paragraph">Припадник Војске Србије ангажован на дужности шефа медицинске службе у штабу мисије у Могадишу, обавља задатке санитетске подршке, обуке, опремања и одржавања степена спремности Сомалијских снага безбедности. </p>
			<p class="Basic-Paragraph">Санитетски тим Војске Србије, ангажован је у саставу болнице нивоа 1 у Могадишу, на здравственом збрињавању припадника EUTM Somalia. </p>
			<p class="Basic-Paragraph">Република Србија је једина држава контрибутор снага у EUTM Somalia, која није чланица Европске уније. Досадашњи допринос Републике Србије оцењен је од стране надлежних структура Европске уније и штаба EUTM Somalia као врло значајан. </p>
			<p class="Basic-Paragraph">Политичко-безбедносна ситуација у Сомалији је нестабилна. Карактеришу је борбена дејства између припадника међународних снага и терористичких група које су повезане са Исламском државом. Снаге Афричке мисије у Сомалији (AMISOM) имају контролу над већим делом главног града Могадиша и приградских насеља, као и међународним аеродромом и поморском луком у Могадишу. Опасност представљају повремени напади терористичких група усмерени првенствено на објекте Владе Сомалије и снаге AMISOM. </p>
			<p class="Basic-Paragraph">До сада није било елемената угрожавања безбедности ангажованих припадника Војске Србије.</p>
			<p class="bold">8. Војна операција поморских снага Европске уније у Сомалији (EUNAVFOR ATALANTA)</p>
			<p class="Basic-Paragraph">Војска Србије учествује у војној операцији поморских снага Европске уније (EUNAVFOR ATALANTA) од 5. априла 2012. године, са штабним официрима, а од 1. децембра 2013. године и периодичним ангажовањем Аутономног тима за заштиту бродова. </p>
			<p class="Basic-Paragraph">Штабни официри Војске Србије се ангажују у Команди операције и Команди снага у зони операције, на војним бродовима држава учесница. Динамика ангажовања припадника Војске Србије зависи од потреба Оперативне команде EUNAVFOR ATALANTA и Команде снага ангажованих у зони операције. </p>
			<p class="Basic-Paragraph">Аутономни тим за заштиту бродова, током пловидбе и боравка на „штићеном” броду, функционише независно у односу на војне бродове поморских снага Европске уније. Ангажовање тима обезбеђује флексибилност војним бродовима и омогућава да поморскe снагe Европске уније извршавају друге задатке у оквиру противпиратске операције. Ангажовање Аутономног тима за заштиту бродова у зони операције сматра се, од стране држава учесница у операцији EUNAVFOR ATALANTA, значајним доприносом државе која га упућује.</p>
			<p class="Basic-Paragraph">Припадници Аутономног тима Војске Србије за заштиту бродова се укрцавају на комерцијални брод који за потребе Светског програма за храну УН (World Food Programme – WFP) превози хуманитарну помоћ за расељена лица у Сомалији и пружају заштиту броду у случају напада пирата током пловидбе из Момбасе (Кенија), Дар ес Салама (Танзанија) и Џибутија (Џибути) до сомалијских лука (Могадиш, Бербера, Босасо, Кисмајо и др.), као и заштиту брода за време боравка у наведеним лукама. </p>
			<p class="Basic-Paragraph">Политичко-безбедносна ситуација у Сомалији је нестабилна. Снаге Афричке мисије у Сомалији (AMISOM) имају контролу над поморском луком у Могадишу. Безбедносна ситуација у Могадишу и другим сомалијским приморским градовима је нестабилна због присуства терористичких и криминалних група. Присуство војних поморских снага земаља Европске уније, Северноатлантског савеза, Русије, Кине и других земаља у зони операције, знатно смањује безбедносне ризике и претње на мору. </p>
			<p class="Basic-Paragraph">Безбедносна ситуација у зони одговорности припадника поморских снага у мисији EUNAVFOR ATALANTA је стабилна. Карактерише је значајан пад активности пиратских група. </p>
			<p class="Basic-Paragraph">До сада није било елемената угрожавања безбедности ангажованих припадника Војске Србије.</p>
			<p class="bold">9. Мисија Европске уније за обуку безбедносних снага Малија (EUTM Mali)</p>
			<p class="Basic-Paragraph">Војска Србије је на основу позива ЕУ, отпочела ангажовање у EUTM Mali од децембра 2014. године, у саставу контингента Оружаних снага СР Немачке, ангажовањем медицинског тима на првом нивоу медицинског збрињавања, у склопу немачке болнице. </p>
			<p class="Basic-Paragraph">Политичко-безбедносна ситуација у Малију је нестабилна и изузетно сложена, јер централна власт још увек није успоставила контролу над читавом територијом. Основни безбедносни ризик представља деловање побуњеничких и терористичких групација у северном и северо-источном делу земље. Постоје индикатори који указују на могућност непосредног угрожавања безбедности припадника мисије.</p>
			<p class="Basic-Paragraph">До сада није било елемената угрожавања безбедности ангажованих припадника Војске Србије.</p>
			<p class="bold">10. Мисија Европске уније за обуку безбедносних снага Централноафричке Републике (EUTM RCA)</p>
			<p class="Basic-Paragraph">Мисија Европске уније за обуку безбедносних снага Централноафричке Републике (EUTM RCA) је трећа операција Европске уније у ЦАР. У прве две, EUFOR RCA и EUMAM RCA, Војска Србије учествовала је са медицинским тимом (четири лица) на првом нивоу здравственог збрињавања припадника мисије. </p>
			<p class="Basic-Paragraph">Република Србија добила је позив за наставак и проширење учешћа за још два припадника Војске Србије у EUTM RCA чији је мандат везан за обуку безбедносних снага ЦАР и оспособљавање за самостално деловање у оквиру својих надлежности.</p>
			<p class="Basic-Paragraph">Поред тога, од априла 2017. године, по позиву Европске уније, Војска Србије ангажује још једног официра-лекара на дужности Саветника команданта мисије за медицинска питања, чиме су српски официри преузели све позиције најодговорнијег лица за медицинска питања у три мисије Европске уније за обуку безбедносних снага земље домаћина. </p>
			<p class="Basic-Paragraph">Политичко-безбедносна ситуација у ЦАР је и даље нестабилна, а карактеришу је међусобни сукоби супротстављених оружаних групација, као и учестали напади на припаднике мисије. Новоформиране државне институције не поседују капацитете за одговор на актуелне безбедносне ризике и претње, без назнака да ће се ситуација у скорије време значајније променити. Програм разоружања побуњеника, зa сада, одвија се отежано, при чему наоружане групе настоје да се реорганизују и задрже позиције и утицај, што додатно дестабилизује земљу. Приметан пораст међуетничких тензија и последњи сукоби у Бангију указују на могућност новог погоршања безбедносне ситуације. Највећи безбедносни ризик по припаднике котигента тренутно представља могући сукоб између Анти-Балака и припадника муслиманске заједнице. Постоје индикатори који указују на могућност угрожавања безбедности припадника MO и ВС ангажованих у MнOп MINUSCA и EUTM RCA. </p>
			<p class="Basic-Paragraph">До сада није било угрожавања безбедности ангажованих припадника Војске Србије.</p>
			<p class="clan">IV. ПРЕГЛЕД МУЛТИНАЦИОНАЛНИХ ОПЕРАЦИЈА У КОЈИМА СЕ ПЛАНИРА ПОЧЕТАК АНГАЖОВАЊА У 2018. ГОДИНИ</p>
			<p class="bold">1. Мировна операција Уједињених нација на Блиском истоку (UNDOF)</p>
			<p class="Basic-Paragraph">Војска Србије до сада није учествовала у мировној операцији Уједињених нација на Блиском истоку (UNDOF). </p>
			<p class="Basic-Paragraph">Уједињене нације су позив за ангажовање у UNDOF доставиле у јулу 2017. године. У току су завршне припреме за упућивање у МнОп једног припадника Војске Србије, на позицију војног посматрача/официра за везу.</p>
			<p class="Basic-Paragraph">Припадник Војске Србије биће ангажован на надгледању линије раздвајања и прекида ватре између сукобљених снага, спречавању обнове сукоба између Израела и арапских земаља и истовремено пружање помоћи и подршке снагама Уједињених нација на Голанској висоравни и јужном Либану. </p>
			<p class="Basic-Paragraph">Политичко-безбедносна ситуација у зони операције UNDOF је изузетно сложена, услед кризе у Сирији и нерешених односа између Сирије, Израела и Либана. Безбедносна ситуација на Голанској висоравни је нестабилна, а карактерише је велики број активности свих сукобљених страна и постоји стална опасност од преливања сукоба на територију у зони одговорности мисије. Најзначајнији ризици са којима се припадници UNDOF сусрећу је ризик од директног напада, а постоји велика вероватноћа и од индиректног угрожавања безбедности припадника мисије UNDOF. Због активности побуњеничких снага и припадника радикалних исламистичких група у з/о мисије UNDOF, као и напредовања снага ОС Сирије, може се очекивати повремено погоршавање ситуације на Голану. </p>
			<p class="Basic-Paragraph">До сада није било елемената угрожавања безбедности ангажованих припадника Војске Србије.</p>
			<p class="bold">2. Мировна операција Уједињених нација у Западној Сахари (MINURSO)</p>
			<p class="Basic-Paragraph">Војска Србије до сада није учествовала у мировној операцији Уједињених нација у Западној Сахари (MINURSO). </p>
			<p class="Basic-Paragraph">Учешће припадника Војске Србије било би реализовано на основу евентуалног позива Уједињених нација за ангажовање капацитета Министарства одбране и Војске Србије у оквиру „Системa спремности капацитета за мировне операције Уједињених нација” (PCRS).</p>
			<p class="Basic-Paragraph">У систему PCRS аранжмана Уједињених нација налазе се капацитети Министарства одбране и Војске Србије према следећим категоријама: штабни официри, војни посматрачи и санитетски тим.</p>
			<p class="Basic-Paragraph">Политичко-безбедносна ситуација у Западној Сахари је релативно стабилна, уз могућност ескалације политичке, безбедносне и социјалне кризе, у средњерочном периоду. Основни безбедносни ризик могу да представљају активности терористичких и криминалних организација, као и разне болести карактеристичне за тај регион.</p>
			<p class="bold">3. Мировна операција Уједињених нација у Републици Мали (MINUSMA)</p>
			<p class="Basic-Paragraph">Војска Србије до сада није учествовала у мировној операцији Уједињених нација у Републици Мали (MINUSMA).</p>
			<p class="Basic-Paragraph">Учешће припадника Војске Србије било би реализовано на основу евентуалног позива Уједињених нација за ангажовање капацитета Министарства одбране и Војске Србије у оквиру „Системa спремности капацитета за мировне операције Уједињених нација” (PCRS).</p>
			<p class="Basic-Paragraph">У систему PCRS аранжмана Уједињених нација налазе се капацитети Министарства одбране и Војске Србије према следећим категоријама: штабни официри, војни посматрачи и санитетски тим.</p>
			<p class="Basic-Paragraph">Политичко-безбедносна ситуација у Малију је нестабилна и изузетно сложена, јер централна власт још увек није успоставила контролу над читавом територијом. Основни безбедносни ризик представља деловање побуњеничких и терористичких групација у северном и северо-источном делу земље. Постоје индикатори који указују на могућност непосредног угрожавања безбедности припадника мисије.</p>
			<p class="bold">4. Мировна операција Уједињених нација у Јужном Судану (UNMISS)</p>
			<p class="Basic-Paragraph">Војска Србије до сада није учествовала у мировној операцији Уједињених нација у Јужном Судану (UNMISS).</p>
			<p class="Basic-Paragraph">Учешће припадника Војске Србије било би реализовано на основу евентуалног позива Уједињених нација за ангажовање капацитета Министарства одбране и Војске Србије у оквиру „Системa спремности капацитета за мировне операције Уједињених нација” (PCRS).</p>
			<p class="Basic-Paragraph">У систему PCRS аранжмана Уједињених нација налазе се капацитети Министарства одбране и Војске Србије према следећим категоријама: штабни официри, војни посматрачи и санитетски тим.</p>
			<p class="Basic-Paragraph">Политичко-безбедносна ситуација у Јужном Судану је нестабилна, због нарушених међуетничких односа и односа са суседним Суданом, као и деловања побуњеничких група. Основни безбедносни ризик могу да представљају активности криминалних организација, као и разне болести карактеристичне за тај регион.</p>
			<p class="bold">5. Мировна операција Уједињених нација у Судану (UNAMID)</p>
			<p class="Basic-Paragraph">Војска Србије до сада није учествовала у мировној операцији Уједињених нација у Судану (UNAMID).</p>
			<p class="Basic-Paragraph">Учешће припадника Војске Србије било би реализовано на основу евентуалног позива Уједињених нација за ангажовање капацитета Министарства одбране и Војске Србије у оквиру „Системa спремности капацитета за мировне операције Уједињених нација” (PCRS).</p>
			<p class="Basic-Paragraph">У систему PCRS аранжмана Уједињених нација налазе се капацитети Министарства одбране и Војске Србије према следећим категоријама: штабни официри, војни посматрачи и санитетски тим.</p>
			<p class="Basic-Paragraph">Политичко-безбедносна ситуација у Судану је нестабилна и карактеришу је унутрашњи сукоби, деловање побуњеничких група, терористичких и криминалних организација, тешки животни услови због климатског фактора, као и могућност заразе инфективним болестима.</p>
			<p class="bold">6. Мировна операција Уједињених нација у Судану (UNISFA)</p>
			<p class="Basic-Paragraph">Војска Србије до сада није учествовала у мировној операцији Уједињених нација у Судану (UNISFA).</p>
			<p class="Basic-Paragraph">Учешће припадника Војске Србије било би реализовано на основу евентуалног позива Уједињених нација за ангажовање капацитета Министарства одбране и Војске Србије у оквиру „Системa спремности капацитета за мировне операције Уједињених нација” (PCRS).</p>
			<p class="Basic-Paragraph">У систему PCRS аранжмана Уједињених нација налазе се капацитети Министарства одбране и Војске Србије према следећим категоријама: штабни официри, војни посматрачи и санитетски тим.</p>
			<p class="Basic-Paragraph">Политичко-безбедносна ситуација у области Абјеу у пограничном појасу између Републике Судан и Републике Јужни Судан је нестабилна. Безбедносни ризик за персонал мисије представљају активности криминалних и терористичких организација, могућност заразе инфективним болестима и напади на припаднике мисије узроковани међуетничким сукобима.</p>
			<p class="bold">7. Мировна операција Уједињених нација у Џами и Кашмиру (UNMOGIP)</p>
			<p class="Basic-Paragraph">Војска Србије до сада није учествовала у мировној операцији Уједињених нација у Џаму и Кашмиру (UNMOGIP).</p>
			<p class="Basic-Paragraph">Учешће припадника Војске Србије било би реализовано на основу евентуалног позива Уједињених нација за ангажовање капацитета Министарства одбране и Војске Србије у оквиру „Системa спремности капацитета за мировне операције Уједињених нација” (PCRS).</p>
			<p class="Basic-Paragraph">У систему PCRS аранжмана Уједињених нација налазе се капацитети Министарства одбране и Војске Србије према следећим категоријама: штабни официри, војни посматрачи и санитетски тим.</p>
			<p class="Basic-Paragraph">Политичко-безбедносна ситуација у Џами и Кашмиру је релативно стабилна, са реалном опасношћу од терористичких напада и јавних окупљања која могу да прерасту у насиље. Наведене активности су честа појава у зони одговорности мисије UNMOGIP, али безбедност припадника мисије током реализације њихових активности до сада није била угрожена.</p>
			<p class="bold">8. Војна операција поморских снага Европске уније у Медитерану (EUNAVFOR MED SOPHIA)</p>
			<p class="Basic-Paragraph">Војска Србије до сада није учествовала у Војној операцији поморских снага Европске уније у Медитерану (EUNAVFOR MED SOPHIA).</p>
			<p class="Basic-Paragraph">Учешће припадника Војске Србије било би реализовано на основу евентуалног позива Европске Уније на позицијама штабних официра у Оперативној Команди мисије у Риму и штабних официра на броду Команде снага у Средоземном мору.</p>
			<p class="Basic-Paragraph">Политичко безбедносна ситуација у Африци, региону Сахела и југу централног Медитерана по питању илегалног транспорта миграната је веома сложена. Затварањем тзв. „балканске руте” повећан је прилив миграната путем Средоземља. Основни безбедносни ризик за персонал мисије могу представљати криминалне организације које се баве илегалним транспортом миграната. </p>
			<p class="Basic-Paragraph">Основни мандат операције је предузимање систематских напора на идентификацији, и спречавању пловила која се користе за шверц и илегалну трговину људи и спречавању даљег губитка живота миграната. У операцији EUNAVFOR MED SOPHIA ангажовани су припадници Оружаних снага 24 европске земље.</p>
			<p class="bold">9. Цивилне мисије Европске уније за управљање кризама</p>
			<p class="Basic-Paragraph">Министарство унутрашњих послова планира ангажовање шест полицијских службеника у некој од цивилних мисија Европске уније за управљање кризама. Ангажовање у конкретној мисији зависиће од позива ЕУ, као и расположивих капацитета Министарства унутрашњих послова.</p>
			<p class="bold">10. Хуманитарне операције</p>
			<p class="Basic-Paragraph">Министарство одбране и Војска Србије изражавају спремност да по потреби ангажују припаднике Војске Србије у хуманитарним операцијама. </p>
			<p class="Basic-Paragraph">Ангажовање у конкретној мисији зависиће од позива међународне организације, регионалне иницијативе чији је Република Србија члан и/или државе коју је задесила природна катастрофа, техничко-технолошка и друга несрећа, као и расположивих ресурса Министарства одбране и Војске Србије.</p>
			<p class="clan">V. ЦИЉЕВИ КОЈИ СЕ ПОСТИЖУ УПОТРЕБОМ ВОЈСКЕ СРБИЈЕ И ДРУГИХ СНАГА ОДБРАНЕ У МУЛТИНАЦИОНАЛНИМ ОПЕРАЦИЈАМА У 2018. ГОДИНИ</p>
			<p class="Basic-Paragraph">Одредбом члана 5. тачка 4. Закона о одбрани („Службени гласник РС”, бр. 116/07, 88/09, 88/09 – др. закон, 104/09 – др. закон и 10/15), прописано је да се одбрана земље остварује учешћем у мултинационалним операцијама. Учешћем у мултинационалним операцијама испуњавају се међународно прихваћене обавезе, које произилазе из чланства Републике Србије у Уједињеним нацијама и другим међународним организацијама, и тиме се шаље и сигнал о политичкој зрелости и стабилности земље и њених институција. </p>
			<p class="Basic-Paragraph">Учешће припадника Војске Србије у мултинационалним операцијама Уједињених нација и Европске уније важан је елемент спољне политике Републике Србије, који увелико доприноси да се Република Србија у односима са државама чланицама Уједињених нација и Европске уније третира као равноправни партнер.</p>
			<p class="Basic-Paragraph">Ангажовањем припадника Војске Србије и других снага одбране у мултинационалним операцијама под мандатом Европске уније, у оквиру Заједничке безбедносне и одбрамбене политике, Република Србија се интегрише у ову важну област активности Европске уније и истовремено јача своје безбедносне капацитете на путу чланства у Европску унију.</p>
			<p class="Basic-Paragraph">Учешћем припадника Војске Србије и других снага одбране у мултинационалним операцијама, Република Србија потврђује интерес и намеру да конкретно допринесе светској, европској и регионалној безбедности и поштовању међународног права и мира.</p>
			<p class="Basic-Paragraph">Припадници Војске Србије учешћем у мултинационалним операцијама су у прилици да провере достигнути ниво развоја оперативних и функционалних способности у реалним условима оперативне употребе снага у зонама мисије, тестирају до сада стечена искуства у пракси, стекну непосредан увид у достигнут развој страних оружаних снага – партнера у мисијама и кроз размену искуства са припадницима оружаних снага других држава доприносе развоју свеукупне интероперабилности Војске Србије. Поред тога, упознају се са стандардним оперативним процедурама дневног функционисања и оперативне употребе снага у међународном окружењу, чиме се у перспективи олакшава интегрисање наших снага у мултинационалне саставе и прилагођава начин рада светским стандардима.</p>
			<p class="Basic-Paragraph">Министарство унутрашњих послова има директне користи од полицијских службеника који се враћају обогаћени новим искуствима, али и савременим знањима и вештинама, с обзиром да се у мировним операцијама административне и друге делатности обављају уз примену најновијих технологија и електронског пословања. Поред тога, полицијски службеници стичу знања о стандардизованим полицијским процедурама, чиме се у перспективи унапређују капацитети у области међународне полицијске сарадње, као и за прилагођавање начина рада савременим стандардима.</p>
			<p class="clan">VI. РАСПОЛОЖИВЕ СНАГЕ, МАТЕРИЈАЛНА И ФИНАНСИЈСКА СРЕДСТВА ЗА УЧЕШЋЕ У МУЛТИНАЦИОНАЛНИМ ОПЕРАЦИЈАМА У 2018. ГОДИНИ</p>
			<p class="Basic-Paragraph">Годишњим планом употребе Војске Србије и других снага одбране у мултинационалним операцијама у 2018. години планирано је упућивање до 700 припадника Војске Србије и 11 припадника Министарства унутрашњих послова у мултинационалним операцијама Уједињених нација и Европске уније. </p>
			<p class="Basic-Paragraph">Војска Србије планира да у 2018. години у мултинационалним операцијама Уједињених нација и Европске уније ангажује снаге према следећем: војни посматрачи, штабни официри и подофицири, медицинско особље у санитетским тимовима и војној болници, јединице нивоа пешадијског одељења, пешадијског вода и пешадијске чете и аутономни тим за заштиту бродова.</p>
			<p class="Basic-Paragraph">Министарство одбране, Војска Србије и Министарство унутрашњих послова располажу људством, обученим и опремљеним према захтеваним стандардима за учешће у мултинационалним операцијама, према динамици и структури Годишњег плана употребе Војске Србије и других снага одбране у мултинационалним операцијама у 2018. години.</p>
			<p class="Basic-Paragraph">За реализацију Годишњег плана употребе Војске Србије и других снага одбране у мултинационалним операцијама у 2018. години, потребна су финансијска средства у износу од 2.337.072.000,00 динара, која су обезбеђена по следећем:</p>
			<p class="Basic-Paragraph">– износ од 1.755.339.000,00 динара Законом о буџету Републике Србије за 2018. годину, у оквиру раздела Министарство одбране, програм „Операције и функционисање Министарства одбране и Војске Србије”, функција Војна одбрана, програмска активност „Мултинационалне операције”,</p>
			<p class="Basic-Paragraph">– износ од 515.474.000,00 динара од уплата које ће бити извршене од стране Уједињених нација на име надокнаде за учешће припадника Војске Србије у мултинационалним операцијама у 2018. години, које ће бити евидентиране као коректуре расхода по конту економске класификације 424 – „специјализоване услуге”, у оквиру раздела Министарство одбране и </p>
			<p class="Basic-Paragraph">– износ од 66.259.000,00 динара Законом о буџету Републике Србије за 2018. годину, у оквиру раздела Министарства унутрашњих послова.</p>
			<p class="Basic-Paragraph">Припадници Војске Србије који буду упућени у мултинационалне операције током 2018. године, у складу са мандатом мултинационалних операција, а на основу Годишњег плана употребе Војске Србије и других снага одбране у мултинационалним операцијама у 2018. години, настављају ангажовање и у 2019. години, до усвајања Годишњег плана употребе Војске Србије и других снага одбране у мултинационалним операцијама у 2019. години.</p>
	</div>

