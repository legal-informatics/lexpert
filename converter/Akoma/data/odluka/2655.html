<meta http-equiv="Content-Type" content="text/html; charset=UTF-8"><link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
<p class="redakcijskipreciscentekst">Редакцијски пречишћен текст</p>
<p>&nbsp;</p>
<p>&nbsp;</p>
<p>На основу члана 7. став 2. Закона о акредитацији („Службени гласник РС”, број 73/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), </p>
<p>Влада доноси</p>
<p>&nbsp;</p>
<p class="odluka-zakon">ОДЛУКУ</p>
<p class="odluka-zakon">о изменама и допунама оснивачког акта Акредитационог тела Србије</p>
<p class="centar">"Службени гласник РС", бр. 14 од 4. марта 2011, 95 од 30. новембра 
2016.</p>
<p>&nbsp;</p>
<p class="clan">I. ОСНОВНЕ ОДРЕДБЕ</p>
<p class="clan">Члан 1.</p>
<p>Акредитационо тело Србије, као национално тело за акредитацију у Републици Србији, организује се као установа и послује у складу са прописима којима се уређује правни положај јавних служби.</p>
<p class="clan">Члан 2. </p>
<p>Акредитационо тело Србије основано је Одлуком о оснивању Акредитационог тела Србије („Службени гласник РС”, број 96/06) и уписано је у судски регистар Трговинског суда у Београду, регистарски уложак бр. 5-978-00 од 8. децембра 2006. године.</p>
<p class="clan">Члан 3.</p>
<p>Акредитационо тело Србије (у даљем тексту: АТС) има својство правног лица.</p>
<p>АТС има права, обавезе и одговорности утврђене законом, овом одлуком и статутом.</p>
<p>За обавезе у правном промету са трећим лицима АТС одговара целокупном имовином. </p>
<p>АТС се уписује у судски регистар.</p>
<p class="clan">II. НАЗИВ И СЕДИШТЕ АТС</p>
<p class="clan">Члан 4.</p>
<p>Пун назив АТС је: Акредитационо тело Србије.</p>
<p>Скраћени назив Акредитационог тела Србије је: АТС.</p>
<p>АТС у пословању са иностранством, поред назива на српском језику, може да употребљава и назив на енглеском језику: „Accreditation Вody of Serbia”. </p>
<p><span class="v2-clan-left-1">Седиште АТС је у Београду, Улица Влајковићева 3.</span></p>
<p class="hide-change">*Службени гласник РС, број 95/2016</p>
<p class="clan">III. ПЕЧАТ И ШТАМБИЉ</p>
<p class="clan">Члан 5.</p>
<p>АТС има велики и мали печат округлог облика, који су обрубљени спољном дебљом и унутрашњом тањом кружном линијом и у средини садрже Мали грб Републике Србије, око којег је у првом реду исписан текст: Акредитационо тело Србије, а у другом – текст: Република Србија, Београд.</p>
<p>Садржина великог и малог печата исписана је на српском језику ћириличким писмом.</p>
<p>Испод грба у средини малог печата налази се редни број печата исписан римским бројевима.</p>
<p>Пречник великог печата је 32 mm, а малог 22 mm.</p>

<p class="clan">Члан 6.</p>
<p>Штамбиљ АТС је правоугаоног облика, димензија 60х30 mm и садржи пун назив АТС и рубрике за упис датума пријема и број под којим се акт заводи.</p>
<p>Садржина штамбиља исписана је на српском језику, ћириличким писмом.</p>
<p class="clan">Члан 7.</p>
<p>Број печата и штамбиља, начин њихове употребе и чувања, као и лица која су задужена за руковање печатом и штамбиљем, ближе се одређује статутом </p>
<p>и актом који доноси директор АТС.</p>

<p class="clan">Члан 8.</p>
<p>АТС има знак који користи за сопствену идентификацију и који је интелектуална својина АТС.</p>
<p>АТС уз сертификат о акредитацији додељује симбол акредитације који тело за оцењивање усаглашености користи да означи статус акредитованог тела за оцењивање усаглашености.</p>

<p class="clan">IV. ОСНИВАЧ АТС</p>

<p class="clan">Члан 9.</p>
<p>Оснивач АТС је Република Србија за коју на основу законског овлашћења оснивачка права врши Влада, Београд, ул. Немањина 11 (у даљем тексту: оснивач).</p>

<p class="clan">Члан 10.</p>
<p>Средства којима послује АТС су у државној својини. </p>
<p>Оснивач обезбеђује АТС просторије потребне за рад, средства и опрему, у складу са законом.</p>
<p>Средствима из става 2. овог члана АТС управља у складу са законом и овом одлуком.</p>

<p class="clan">V. ДЕЛАТНОСТ АТС</p>

<p class="clan">Члан 11.</p>
<p>АТС обавља следеће послове: </p>
<p>1) утврђује компетентност тела за оцењивање усаглашености за обављање послова испитивања, еталонирања, контролисања, сертификације производа, сертификације система менаџмента и сертификације особа;</p>
<p>2) утврђује компетентност за обављање других послова оцењивања усаглашености, у складу са посебним законом;</p>
<p>3) утврђује и објављује правила акредитације која су заснована на одговарајућим српским, међународним и европским стандардима и документима међународних и европских организација за акредитацију;</p>
<p>4) води јавни регистар акредитованих тела за оцењивање усаглашености;</p>
<p>5) учествује у раду међународних и европских организација за акредитацију;</p>
<p>6) обавља и друге послове из области акредитације, у складу са законом, овом одлуком и статутом.</p>
<p>Садржај и начин вођења регистра из става 1. тачка 4) овог члана ближе се одређује актом који доноси директор.</p>
<p>АТС не обавља послове ради стицања добити.</p>

<p class="clan">VI. ФИНАНСИРАЊЕ АТС</p>

<p class="clan">Члан 12.</p>
<p>Средства за рад АТС обезбеђују се:</p>
<p>1) наплатом трошкова акредитације;</p>
<p>2) из буџета Републике Србије;</p>
<p>3) из других извора, у складу са законом.</p>
<p>Средствима из става 1. тачка 1) сматрају се приходи који се остварују пружањем услуга, у складу са одлуком о трошковима акредитације.</p>
<p>Средствима из других извора сматрају се други приходи остварени у складу са законом. </p>
<p>АТС не сме примати поклоне (донације) од корисника услуга.</p>
<p>Потребна средства за рад АТС утврђују се годишњим програмом рада АТС (у даљем тексту: Програм рада).</p>
<p>Средства за чланарине АТС у међународним и европским организацијама за акредитацију, која се утврђују Програм рада, обезбеђују се из буџета Републике Србије.</p>

<p class="clan">Члан 13.</p>
<p>Износ средстава за рад АТС који се обезбеђују из буџета Републике Србије одређују се на основу Програма рада, узимајући у обзир предвиђени приход од наплате трошкова акредитације, као и предвиђени приход из других извора.</p>
<p>Програм рада, који за сваку календарску годину доноси АТС и доставља министарству надлежном за послове акредитације (у даљем тексту: Министарство), садржи и финансијски план.</p>
<p>Оснивач даје сагласност на Програм рада, као и његове измене и допуне.</p>

<p class="clan">VII. ОРГАНИ АТС</p>

<p class="clan">Члан 14.</p>
<p>Органи АТС су: управни одбор, директор и надзорни одбор.</p>
<p class="bold">Управни одбор</p>

<p class="clan">Члан 15.</p>
<p>Управни одбор одлучује о пословању АТС, утврђује пословну политику АТС и прати њено спровођење.</p>
<p>Управни одбор има председника и четири члана.</p>
<p>Председника и чланове управног одбора именује и разрешава оснивач.</p>
<p>Два члана управног одбора предлаже оснивач.</p>
<p>Два члана управног одбора предлаже удружење акредитованих тела за оцењивање усаглашености, из реда акредитованих тела за оцењивање усаглашености.</p>
<p>Један члан управног одбора предлаже се из реда запослених у АТС.</p>
<p>Председник и чланови управног одбора морају да имају високу стручну спрему и искуство у области акредитације и/или оцењивања усаглашености. </p>
<p>Начин предлагања чланова управног одбора из реда запослених у АТС ближе се уређује статутом.</p>

<p class="clan">Члан 16.</p>
<p>Управни одбор:</p>
<p>1) доноси статут;</p>
<p>2) доноси Програм рада са Финансијским планом;</p>
<p>3) усваја финансијски извештај;</p>
<p>4) усваја годишњи извештај о раду АТС;</p>
<p>5) одлучује о коришћењу средстава, у складу са законом;</p>
<p>6) одлучује о располагању имовином велике вредности;</p>
<p>7) доноси одлуку о висини трошкова акредитације;</p>
<p>8) утврђује критеријуме за утврђивање висине зараде директора;</p>
<p>9) доноси општи акт о критеријумима за утврђивање висине зарада, накнада и других примања запослених;</p>
<p>10) даје сагласност на акт о унутрашњој организацији и систематизацији радних места;</p>
<p>11) именује и разрешава председника и чланове Савета за акредитацију;</p>
<p>12) доноси одлуку којом се образује Комисија за жалбе;</p>
<p>13) доноси одлуку којом се утврђује висина накнада за рад председника и чланова управног и надзорног одбора, у складу са актима Владе; </p>
<p>14) обавља и друге послове у складу са законом, овом одлуком и статутом.</p>
<p>Акте из става 1. тач. 1), 2), 3) и 7) овог члана, управни одбор доноси уз сагласност оснивача, а акт из става 1. тачка 6) овог члана по претходно прибављеној сагласности оснивача.</p>
<p>Одлука о висини трошкова акредитације објављује се у „Службеном гласнику Републике Србије”.</p>

<p class="clan">Члан 17.</p>
<p>Мандат председника и чланова управног одбора траје четири године, уз могућност поновног именовања.</p>
<p>У случају престанка мандата члана управног одбора пре истека времена за које је именован, именује се нови члан чији мандат траје до истека мандата члана на чије место се именује.</p>
<p>Управни одбор одлуке доноси већином гласова од укупног броја чланова.</p>
<p>Начин рада и одлучивања управног одбора ближе се уређује статутом и пословником о раду управног одбора.</p>

<p class="clan">Члан 18.</p>
<p>Председник и чланови управног одбора имају право на накнаду за рад.</p>
<p>Висину накнаде из става 1. овог члана утврђује управни одбор посебном одлуком, уколико актом Владе није другачије одређено. </p>
<p>Критеријуми за утврђивање висине накнаде председнику и члановима управног одбора, као и начин исплате накнаде ближе се уређује статутом.</p>
<p class="bold">Директор</p>

<p class="clan">Члан 19.</p>
<p>Директор руководи радом АТС и одговaра за законитост рада и пословања, као и за стручни рад АТС.</p>
<p>За свој рад директор је одговоран управном одбору.</p>
<p>Директора АТС именује и разрешава оснивач, на предлог управног одбора.</p>
<p>Управни одбор предлаже кандидата за директора АТС на основу спроведеног јавног конкурса.</p>
<p>Јавни конкурс спроводи управни одбор.</p>
<p>Директор мора да има високу стручну спрему, искуство у области акредитације и искуство у руковођењу.</p>
<p>Мандат директора траје пет година, с тим што исто лице може бити поново именовано за директора.</p>
<p>Директор не може бити члан управног одбора ни члан надзорног одбора АТС.</p>
<p>Директор не може бити члан управног одбора или члан надзорног тела акредитованог тела за оцењивање усаглашености или подносиоца пријаве за акредитацију.</p>
<p>Поступак избора директора, као и услови које мора испуњавати кандидат за директора ближе се уређује статутом.</p>

<p class="clan">Члан 20.</p>
<p>Директор:</p>
<p>1) заступа и представља АТС;</p>
<p>2) организује и руководи радом АТС;</p>
<p>3) стара се о законитости рада и пословања, као и о стручном раду АТС;</p>
<p>4) стара се о коришћењу средстава;</p>
<p>5) извршава и спроводи одлуке управног одбора;</p>
<p>6) предлаже акта која разматра, односно доноси управни одбор;</p>
<p>7) доноси акт о унутрашњој организацији и систематизацији радних места, уз сагласност управног одбора;</p>
<p>8) доноси одлуке у вези са пословањем АТС, осим оних о којима одлучује управни одбор;</p>
<p>9) доноси појединачна акта;</p>
<p>10) одлучује о правима и обавезама запослених у АТС, у складу са законом;</p>
<p>11) обавља и друге послове у складу са законом, овом одлуком и статутом.</p>

<p class="clan">Члан 21.</p>
<p>АТС заступа и представља директор АТС.</p>
<p>У случају одсутности или спречености директора, АТС заступа и представља заменик директора АТС.</p>
<p>Директор може овластити запосленог у АТС или друго лице да у одређеним правним пословима и поступцима пред судом или другим органима представља или заступа АТС, с тим што се у писаном овлашћењу одређује обим и садржина датих овлашћења.</p>
<p class="bold">Надзорни одбор</p>

<p class="clan">Члан 22.</p>
<p>Надзорни одбор је орган контроле законитости рада и финансијског пословања АТС који за свој рад одговара управном одбору, у складу са законом, овом одлуком и статутом.</p>

<p class="clan">Члан 23.</p>
<p>Надзорни одбор има председника и два члана.</p>
<p>Председника и чланове надзорног одбора именује и разрешава оснивач.</p>
<p>Једног члана надзорног одбора предлаже Министарство.</p>
<p>Једног члана надзорног одбора предлаже удружење акредитованих тела за оцењивање усаглашености, из реда акредитованих тела за оцењивање усаглашености.</p>
<p>Једног члана надзорног одбора предлаже се из реда запослених у АТС.</p>
<p>Начин предлагања чланова надзорног одбора из реда запослених у АТС ближе се уређује статутом. </p>
<p>Мандат председника и чланова надзорног одбора траје четири године уз могућност поновног избора. </p>
<p>У случају престанка мандата члана надзорног одбора пре истека времена за које је именован, именује се нови члан чији мандат траје до истека мандата члана на чије место се именује. </p>

<p class="clan">Члан 24.</p>
<p>Надзорни одбор:</p>
<p>1) врши надзор над законитошћу рада органа АТС;</p>
<p>2) контролише веродостојност и комплетност извештаја о реализацији Програма рада;</p>
<p>3) контролише веродостојност и комплетност финансијског извештаја;</p>
<p>4) обавља и друге послове утврђене законом, овом одлуком и статутом.</p>

<p class="clan">Члан 25.</p>
<p>Надзорни одбор ради и одлучује на седницама.</p>
<p>Седнице надзорног одбора одржавају се по потреби, а најмање два пута годишње.</p>
<p>Одлуке надзорног одбора доносе се јавним гласањем, при чему је потребно да се о њима потврдно изјасне најмање два члана надзорног одбора.</p>
<p>Седнице сазива и води председник надзорног одбора.</p>
<p>Начин рада и одлучивања надзорног одбора ближе се уређује статутом и пословником о раду надзорног одбора.</p>

<p class="clan">Члан 26.</p>
<p>Надзорни одбор најмање једанпут годишње подноси оснивачу извештај, ради информисања, о извршеном надзору над законитошћу рада органа АТС, финансијском пословању и другим питањима од значаја за рад АТС.</p>

<p class="clan">Члан 27.</p>
<p>Председник и чланови надзорног одбора имају право на накнаду за рад.</p>
<p>Висину накнаде из става 1. овог члана утврђује управни одбор посебном одлуком, уколико актом Владе није другачије одређено.</p>
<p>Критеријуми за утврђивање висине накнаде председнику и члановима надзорног одбора, као и начин исплате накнаде ближе се уређује статутом.</p>

<p class="clan">VIII. СТРУЧНА ТЕЛА</p>
<p class="bold">Савет за акредитацију</p>

<p class="clan">Члан 28.</p>
<p>Савет за акредитацију (у даљем тексту: Савет) је стручно саветодавно тело АТС.</p>
<p>Савет за акредитацију има председника и десет чланова које именује и разрешава управни одбор. </p>
<p>За чланове Савета бирају се истакнути стручњаци и научни радници из области које су значајне за обављање послова из надлежности АТС, као представници заинтересованих страна.</p>
<p>Управни одбор идентификује заинтересоване стране за акредитацију и утврђује критеријуме за избор чланова Савета.</p>
<p>Као заинтересоване стране идентификују се, нарочито: </p>
<p>1) органи државнe управe и имаоци јавних овлашћења;</p>
<p>2) факултети и институти;</p>
<p>3) привредна друштва, предузетници, коморе и слично;</p>
<p>4) удружење потрошача;</p>
<p>5) удружење произвођача;</p>
<p>6) акредитована тела за оцењивање усаглашености.</p>
<p>Начин избора чланова Савета, као и начина рада и одлучивања Савета ближе се уређује статутом и пословником о раду Савета. </p>

<p class="clan">Члан 29.</p>
<p>Савет:</p>
<p>1) даје мишљења у погледу развоја система акредитације у Републици Србији;</p>
<p>2) даје иницијативе за проширење области деловања АТС, односно установљавања нових шема акредитације;</p>
<p>3) даје мишљење у вези примене захтева стандарда за акредитацију у појединим областима;</p>
<p>4) предлаже оснивање сталних или привремених техничких комитета, као радних тела за одређене области акредитације и идентификује стране које у њима треба да учествују;</p>
<p>5) доноси правила и критеријуме за именовање и рад техничких комитета;</p>
<p>6) утврђује задужења техничких комитета;</p>
<p>7) даје мишљења по другим стручним питањима, на захтев упрaвног одбора.</p>
<p class="bold">Технички комитети</p>

<p class="clan">Члан 30.</p>
<p>Технички комитети су стручна тела која обављају послове експертизе за одређене области акредитације.</p>
<p>Техничке комитете као стална или привремена тела образује директор, на предлог Савета.</p>

<p class="clan">Члан 31.</p>
<p>Стални технички комитети се образују за одређене врсте акредитације.</p>
<p>Привремени технички комитети се образују по потреби, за рад по специфичним и стручним питањима из одређене области акредитације.</p>
<p>По потреби могу се образовати и стални технички комитети за одређене области акредитације.</p>

<p class="clan">Члан 32.</p>
<p>Чланови сталних или привремених техничких комитета су стручњаци који имају компетентност за одређену област акредитације, односно оцењивања усаглашености и који познају националне, међународне и европске стандарде, као и регулативу која се односи на акредитацију и оцењивање усаглашености. </p>
<p>У раду техничких комитета учествују следеће заинтересоване стране:</p>
<p>1) органи државнe управe и имаоци јавних овлашћења;</p>
<p>2) факултети и институти;</p>
<p>3) акредитована тела за оцењивање усаглашености;</p>
<p>4) привредна друштва, предузетници, коморе и др.</p>

<p class="clan">Члан 33.</p>
<p>Стални технички комитети се образују за следеће врсте акредитације:</p>
<p>1) технички комитет за лабораторије;</p>
<p>2) технички комитет за контролна тела;</p>
<p>3) технички комитет за сертификациона тела.</p>

<p class="clan">Члан 34.</p>
<p>Задаци техничких комитета су да:</p>
<p>1) даје мишљења о примени захтева и докумената међународних организација у појединим врстама и областима оцењивања усаглашености и акредитацији;</p>
<p>2) даје мишљења о предлозима докумената ЕА, ILAC/IAF;</p>
<p>3) пружа помоћ АТС на пословима проширења активности;</p>
<p>4) учествује у утврђивању критеријума за утврђивање компетентности оцењивача, у појединим областима оцењивања усаглашености;</p>
<p>5) идентификује потенцијалне оцењиваче; </p>
<p>6) пружа помоћ АТС у погледу признавања шема међулабораторијских поређења и других шема. </p>
<p>Начин избора чланова техничких комитета, као и начина рада и одлучивања техничких комитета ближе се уређује статутом и општим актима АТС.</p>
<p class="bold">Комисија за жалбе</p>

<p class="clan">Члан 35.</p>
<p>АТС решава по жалбама у поступку акредитације.</p>
<p>По жалби из става 1. овог члана одлучује Комисија за жалбе (у даљем тексту: Комисија), у року од 30 дана од дана пријема жалбе.</p>
<p>Комисију образује управни одбор.</p>

<p class="clan">Члан 36.</p>
<p>Комисија има председника и шест чланова. </p>
<p>За председника Комисије именује се представник Министарства.</p>
<p>Чланови Комисије се именују према врсти акредитације из реда експерата за рад тела за оцењивање усаглашености, и то: </p>
<p>1) два члана из реда експерата за лабораторије; </p>
<p>2) два члана из реда експерата за контролна тела; </p>
<p>3) два члана из реда експерата за сертификациона тела.</p>
<p>Председник Комисије има високо образовање у области права и 10 година радног искуства.</p>
<p>Чланови Комисије имају високо образовање и најмање 5 година радног искуства на пословима акредитације.</p>
<p>Чланови Комисије не могу бити директор и чланови управног одбора. </p>
<p>Мандат чланова Комисије траје четири године.</p>

<p class="clan">Члан 37.</p>
<p>У циљу обезбеђења независности, непристрасности и објективности, председник Комисије одређује два члана Комисије који ће заједно са њим разматрати предметну жалбу.</p>
<p>Чланови Комисије из 1. овог члана не смеју имати пословни интерес, нити бити особе које су посредно или непосредно биле укључене или повезане са активностима које су предмет жалбе.</p>
<p>Одлука Комисије је коначна и против ње се може покренути управни спор.</p>
<p>Начин образовања Комисије и њен рад ближе се уређује статутом. </p>

<p class="clan">IX. ОПШТИ АКТИ</p>

<p class="clan">Члан 38.</p>
<p>Статут је највиши општи акт АТС.</p>
<p>Измене и допуне статута, као и других општих аката врше се по поступку и на начин који је прописан за његово доношење.</p>
<p>Статут се објављује у „Службеном гласнику Републике <br>Србије”.</p>

<p class="clan">Члан 39.</p>
<p>У АТС се доносе и други општи акти, као што су правила, правилници, пословници и други акти којима се уређују поједина питања у вези са обављањем делатности АТС, као и одлуке којима се уређују питања од значаја за рад АТС, у складу са законом, овом одлуком и статутом.</p>

<p class="clan">X. ЈАВНОСТ РАДА</p>

<p class="clan">Члан 40.</p>
<p>Рад АТС је јаван.</p>
<p>Јавност рада остварује се објављивањем информација и података о раду АТС у службеном гласилу, у посебним публикацијама, на интернет презентацији АТС, као и пружањем информација и података о раду АТС средствима јавног информисања.</p>
<p>За давање информација и података о раду АТС средствима јавног информисања надлежан је директор АТС, односно лице које он овласти писаним овлашћењем.</p>

<p class="clan">XI. ПРЕЛАЗНЕ И ЗАВРШНЕ ОДРЕДБЕ</p>

<p class="clan">Члан 41.</p>
<p>Запослени у Акредитационом телу Србије настављају да раде у АТС, а своја права и обавезе остварују у складу са законом и општим актима АТС.</p>

<p class="clan">Члан 42.</p>
<p>Постојећи органи Акредитационог тела Србије настављају да обављају послове органа АТС до истека мандата на који су именовани, односно до именовања органа АТС, у складу са законом и овом одлуком .</p>
<p>Стручна тела настављају да раде до образовања нових стручних тела, у складу са законом и овом одлуком.</p>

<p class="clan">Члан 43.</p>
<p>АТС ће ускладити своја општа акта у року од годину дана од дана уписа у судски регистар.</p>

<p class="clan">Члан 44.</p>
<p>Директор Акредитационог тела Србије Дејан Крњаић, ЈМБГ 0204964710052, из Београда, ул. Палмира Тољатија 4, извршиће судску оверу ове одлуке, у складу са законом. </p>

<p class="clan">Члан 45.</p>
<p>Ову одлуку објавити у „Службеном гласнику Републике Србије”.</p>
<p class="potpis">05 број 02-818/2011-2</p>
<p class="potpis">У Београду 24. фебруара 2011. године</p>
<p class="potpis"><span class="bold">Влада</span></p>
<p class="potpis">Први потпредседник Владе –</p>
<p class="potpis">заменик председника Владе,</p>
<p class="potpis"><span class="bold">Ивица Дачић, </span>с.р.</p>