


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>&nbsp;</p>
				<p>На основу члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13, 108/13 и 142/14), а у вези са чланом 107. став 1. Закона о одбрани („Службени гласник РС”, бр. 116/07, 88/09, 88/09 – др. закон, 104/09 – др. закон и 10/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p>&nbsp;</p>
				<p class="odluka-zakon">ОДЛУКУ</p>
				<p class="naslov">о образовању Буџетског фонда за наоружање и војну опрему</p>
				<p class="naslov"><span style="font-weight: 400">"Службени 
				гласник РС", број 27 од 18. марта 2015.</span></p>
				<p class="naslov">&nbsp;</p>
				<p>1. Образује се Буџетски фонд за наоружање и војну опрему (у даљем тексту: Буџетски фонд), у циљу одвојеног приказивања појединих буџетских прихода, као и расхода и издатака намењених за опремање наоружањем, лабораторијском и другом опремом и набавку софтвера, истраживање, едукацију, развој, модернизацију, ремонт и производњу наоружања и војне опреме, као и развој и одржавање капацитета јединица и установа Министарства одбране и Војске Србије, које се баве делатностима везаним за опремање и одржавање наоружања и војне опреме.</p>
				<p>2. Буџетски фонд се отвара као евиденциони рачун у оквиру главне књиге трезора и то као индиректни корисник буџетских средстава, функција 250.</p>
				<p>3. Средства за финансирање Буџетског фонда обезбеђују се из:</p>
				<p>1) финансијских средстава остварених продајом вишка наоружања и војне опреме и расходованих покретних ствари;</p>
				<p>2) дела прихода које остваре организационе јединице Министарства одбране и Војске Србије, које се баве делатношћу истраживања, едукације, развоја, модернизације, ремонта, производње и промета, испитивања, контроле квалитета и кодификације наоружања и војне опреме, као и метролошком делатношћу, а који задржавају карактер сопствених прихода у складу са одредбама Закона о буџетском систему;</p>
				<p>3) донација;</p>
				<p>4) буџета и других извора у складу са законом;</p>
				<p>5) дела финансијских средстава остварених продајом непокретности из Мастер плана.</p>
				<p>4. Обим средстава из тачке 3. подтач. 2) и 5) ове одлуке, утврдиће министар одбране.</p>
				<p>5. Средства Буџетског фонда користе се за:</p>
				<p>1) опремање Војске Србије и Министарства одбране наоружањем и војном опремом, лабораторијском и другом опремом и набавку софтвера; </p>
				<p>2) истраживање, едукацију, развој, модернизацију, ремонт и производњу наоружања и војне опреме, као и развој и одржавање капацитета јединица и установа Министарства одбране и Војске Србије, које се баве делатностима везаним за опремање и одржавање наоружања и војне опреме.</p>
				<p>6. Буџетски фонд се образује на неодређено време.</p>
				<p>7. Стручне и административно-техничке послове у циљу функционисања Буџетског фонда обављају унутрашње јединице Министарства одбране у складу са својим надлежностима, законским прописима за буџетске кориснике и другим актима које доноси министар одбране.</p>
				<p>8. Плаћање на терет Буџетског фонда врши се до нивоа средстава одобрених Буџетском фонду, а обавезе се преузимају у оквиру реално планираних и наплаћених средстава Буџетског фонда.</p>
				<p>9. Неискоришћена средства опредељена Буџетском фонду законом о буџету Републике Србије за текућу годину, по извору „01” – Приходи из буџета, не преносе се у наредну годину.</p>
				<p>10. Буџетским фондом управља Министарство одбране.</p>
				<p>11. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis" style="margin-top: 0">05 број 02-2806/2015-1</p>
				<p class="potpis" style="margin-top: 0">У Београду, 16. марта 2015. године</p>
				<p class="potpis" style="margin-top: 0"><span class="bold">Влада</span></p>
				<p class="potpis" style="margin-top: 0">Председник,</p>
				<p class="potpis" style="margin-top: 0"><span class="bold">Александар Вучић,</span> с.р.</p>
	</div>

