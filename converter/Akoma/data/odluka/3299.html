


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 14. став 1. Закона о националном оквиру квалификација Републике Србије („Службени гласник РС”, број 27/18), члана 9. Закона о јавним агенцијама („Службени гласник РС”, бр. 18/05, 81/05 – исправка и 47/18) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11,  68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о оснивању Агенције за квалификације</p>
			<p class="centar">"Службени гласник РС", број 68 од 7. септембра 
			2018.</p>
			<p class="Basic-Paragraph">1. Оснива се Агенција за квалификације (у даљем тексту: Агенција).</p>
			<p class="Basic-Paragraph">Седиште Агенције је у Београду.</p>
			<p class="Basic-Paragraph">Агенција има својство правног лица, које стиче уписом у судски регистар.</p>
			<p class="Basic-Paragraph">2. Агенција обавља пословe обезбеђивања квалитета и пружања стручне подршке Савету за Национални оквир квалификација Републике Србије, секторским већима и другим надлежним организацијама за развој и имплементацију националног оквира квалификација Републике Србије (у даљем тексту: НОКС).</p>
			<p class="Basic-Paragraph">3. Агенција за своје обавезе одговара средствима којима располаже.</p>
			<p class="Basic-Paragraph">Агенција је самостална у свом раду.</p>
			<p class="Basic-Paragraph">4. Средства за оснивање и почетак рада Агенције обезбеђују се из буџета Републике Србије.</p>
			<p class="Basic-Paragraph">Средства за рад Агенције обезбеђују се из буџета Републике Србије, сопствених средстава, поклона, донација, прилога и других прихода које оствари у складу са законом.</p>
			<p class="Basic-Paragraph">5. Органи Агенције јесу: Управни одбор и директор.</p>
			<p class="Basic-Paragraph">6. Управни одбор има пет чланова.</p>
			<p class="Basic-Paragraph">Председника и чланове Управног одбора Агенције именује Влада на период од пет година, са могућношћу именовања још два пута, и то три на предлог министарства надлежног за образовање, једног на предлог министарства надлежног за рад и запошљавање и једног на предлог министарства надлежног за привреду.</p>
			<p class="Basic-Paragraph">У Управни одбор Агенције може бити именовано лице које испуњава услове за пријем у радни однос у државни орган, које је стручњак у једној или више области из делокруга јавне агенције, које има високо образовање, које није запослено у Агенцији.</p>
			<p class="Basic-Paragraph">Члан Управног одбора Агенције не може бити лице које је било осуђено за кривично дело против правног саобраћаја, против службене дужности, као и за друго кривично дело за које је запрећена казна од пет година затвора или тежа казна, све док казна не буде брисана по закону.</p>
			<p class="Basic-Paragraph">Члан Управног одбора не може бити лице изабрано, постављено или именовано на функцију у државном органу, органу аутономне покрајине или локалне самоуправе, у органу политичке странке или на дужност органа пословођења установе образовања и васпитања, односно високошколске установе, као ни лице које је члан Савета за стручно образовање и образовање одраслих, Националног просветног савета, Националног савета за високо образовање, Националне службе за запошљавање или на дужности органа пословођења код правних лица и предузетника које се баве делатностима образовања.</p>
			<p class="Basic-Paragraph">Влада разрешава члана Управног одбора пре истека мандата, и то:</p>
			<p class="Basic-Paragraph">1) на лични захтев;</p>
			<p class="Basic-Paragraph">2) ако не испуњава дужности члана Управног одбора, не испуњава услове за именовање, ако не испуњава обавезе предвиђене овим или посебним законом или актом о оснивању Агенције или ако буде осуђен за кривично дело на казну затвора од најмање шест месеци.</p>
			<p class="Basic-Paragraph">У случају разрешења из става 6. ове тачке, овлашћени предлагач ће предложити Влади новог члана у року од 30 дана од дана доношења решења о разрешењу, а Влада ће именовати новог члана на период до истека мандата Управног одбора, у року од 30 дана од дана достављања предлога овлашћеног предлагача.</p>
			<p class="Basic-Paragraph">Управни одбор:</p>
			<p class="Basic-Paragraph">1) усваја годишњи програм рада Агенције;</p>
			<p class="Basic-Paragraph">2) усваја финансијски план Агенције;</p>
			<p class="Basic-Paragraph">3) усваја извештаје које Агенција подноси оснивачу;</p>
			<p class="Basic-Paragraph">4) доноси прописе и друге опште акте Агенције, изузев правилника о унутрашњој организацији и систематизацији радних места у Агенцији;</p>
			<p class="Basic-Paragraph">5) усмерава рад директора и издаје му упутства за рад;</p>
			<p class="Basic-Paragraph">6) надзире пословање Агенције;</p>
			<p class="Basic-Paragraph">7) утврђује износ накнаде за признавање школских и високошколских исправа уз сагласност Владе;</p>
			<p class="Basic-Paragraph">8) утврђује износ накнаде за давање одобрења за стицање статуса ЈПОА уз сагласност Владе;</p>
			<p class="Basic-Paragraph">9) врши друге послове одређене законом који уређује НОКС, законом који уређује рад јавних агенција или актом о оснивању Агенције.</p>
			<p class="Basic-Paragraph">Члан управног одбора има право на накнаду за рад у износу који утврђује Влада.</p>
			<p class="Basic-Paragraph">7. Директора, на период од пет година, са могућношћу именовања још два пута, именује Влада, у складу са законом којим се уређују јавне агенције.</p>
			<p class="Basic-Paragraph">Директор Агенције:</p>
			<p class="Basic-Paragraph">1) заступа и представља Агенцију;</p>
			<p class="Basic-Paragraph">2) руководи радом и пословањем Агенције;</p>
			<p class="Basic-Paragraph">3) доноси правилник о унутрашњој организацији и систематизацији радних места у Агенцији;</p>
			<p class="Basic-Paragraph">4) доноси појединачне акте Агенције;</p>
			<p class="Basic-Paragraph">5) одлучује о правима, обавезама и одговорностима запослених у Агенцији;</p>
			<p class="Basic-Paragraph">6) припрема и спроводи одлуке Управног одбора;</p>
			<p class="Basic-Paragraph">7) за потребе давања стручног мишљења у поступку првог вредновања страног студијског програма именује комисију од најмање три рецензента са листе рецензената коју утврђује Национални савет за високо образовање, у складу са законом који уређује високо образовање и законом који уређује национални оквир квалификација;</p>
			<p class="Basic-Paragraph">8) врши друге послове одређене законом, овом одлуком, Статутом или другим општим актима Агенције.</p>
			<p class="Basic-Paragraph">За директора Агенције може бити именовано лице које, поред испуњавања услова из закона којим се уређују јавне агенције, има доказане организационе и управљачке способности.</p>
			<p class="Basic-Paragraph">8. Просторије за рад Агенције обезбеђује оснивач, у складу са законом.</p>
			<p class="Basic-Paragraph">9. До избора директора у складу са овом одлуком, његове послове обављаће привремени директор.</p>
			<p class="Basic-Paragraph">За привременог директора именује се проф. др Часлав Митровић.</p>
			<p class="Basic-Paragraph">10. Привремени директор, у року од 15 дана од дана ступања на снагу ове одлуке, покренуће поступак за упис Агенције у судски регистар.</p>
			<p class="Basic-Paragraph">11. Влада ће именовати Управни одбор у року од 15 дана од дана уписа Агенције у судски регистар.</p>
			<p class="Basic-Paragraph">12. Управни одбор ће одржати конститутивну седницу ради усвајања статута најкасније у року од 15 дана од дана именовања чланова Управног одбора.</p>
			<p class="Basic-Paragraph">13. Управни одбор ће расписати конкурс за избор директора Агенције у року од 15 дана од дана именовања Управног одбора.</p>
			<p class="Basic-Paragraph">14. Директор ће у року од 30 дана од дана именовања донети правилник о унутрашњој организацији и систематизацији радних места у Агенцији и покренути процедуру обезбеђивања просторија за рад Агенције;</p>
			<p class="Basic-Paragraph">15. Даном почетка рада Агенција ће преузети: </p>
			<p class="Basic-Paragraph">1) од Министарства просвете, науке и технолошког развоја запослене из ЕНИЦ/НАРИЦ центра и средства за плате, накнаде и друга примања тих запослених, као и права, обавезе, предмете, опрему, средства за рад и архиву за обављање послова утврђених законом и овом одлуком;</p>
			<p class="Basic-Paragraph">2) од Завода за унапређивање образовања и васпитања запослене из Центра за стручно образовање и образовање одраслих који обављају послове припреме стандарда квалификација за образовне профиле у стручном образовању и средства за плате, накнаде и друга примања тих запослених, као и права, обавезе, предмете, опрему, средства за рад и архиву за обављање послова утврђених законом и овом одлуком.</p>
			<p class="Basic-Paragraph">16. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 02-7912/2018-2 </p>
			<p class="potpis">У Београду, 6. септембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

