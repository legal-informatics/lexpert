

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 5. став 1. Закона о супстанцама које се користе у недозвољеној производњи опојних дрога и психотропних супстанци (,,Службени гласник РСˮ, бр. 107/05 и 25/19) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси </p>
			<p class="odluka-zakon">ОДЛУКУ</p>
			<p class="odluka-zakon">о образовању Комисије за прекурсоре</p>
			<p class="centar">"Службени гласник РС", број 78 од 1. новембра 
			2019.</p>
			<p class="Basic-Paragraph">1. Образује се Комисија за прекурсоре (у даљем тексту: Комисија).</p>
			<p class="Basic-Paragraph">2. Задаци Комисије су:</p>
			<p class="Basic-Paragraph">1) предлаже министру надлежном за послове здравља (у даљем тексту: министар) Списак прекурсора;</p>
			<p class="Basic-Paragraph">2) прати употребу супстанци ван Списка прекурсора и, ради спречавања злоупотреба, предлаже министру њихову класификацију у складу са чланом 4. Закона о супстанцама које се користе у недозвољеној производњи опојних дрога и психотропних супстанци, као и стављање тих супстанци на Списак прекурсора;</p>
			<p class="Basic-Paragraph">3) даје стручна мишљења правним лицима која обављају делатност у хемијској, односно фармацеутској индустрији, саставља и ажурира смернице у складу са прописима Европске уније, о начину и поступку препознавања сумњиве употребе прекурсора са Списка прекурсора, као и супстанци ван Списка прекурсора и извештава министарство надлежно за послове здравља (у даљем тексту: Министарство) о уоченим злоупотребама у овој области;</p>
			<p class="Basic-Paragraph">4) сарађује са правним лицима која обављају делатност у хемијској, односно фармацеутској индустрији, као и са надлежним државним органима у решавању уочених проблема везаних за производњу, односно промет прекурсора, као и супстанци ван Списка прекурсора, односно даје им потребне стручне информације;</p>
			<p class="Basic-Paragraph">5) обавља и друге стручне послове у вези са производњом, односно прометом прекурсора, по налогу министра.</p>
			<p class="Basic-Paragraph">3. Комисију чине истакнути стручњаци за област хемије, фармације и медицине, односно стручњаци у примени прекурсора, опојних дрога и психотропних супстанци, као и представници Министарства, министарства надлежног за послове заштите животне средине, министарства надлежног за послове ветерине, министарства надлежног за унутрашње послове и органа надлежног за царинске послове.</p>
			<p class="Basic-Paragraph">Прeдсeдникa, зaмeникa прeдсeдникa и чланове Комисије именује и разрешава Влада. </p>
			<p class="Basic-Paragraph">Комисија се именује на период од четири године.</p>
			<p class="Basic-Paragraph">Комисија доноси пословник о свом раду.</p>
			<p class="Basic-Paragraph">4. Средства за рад Комисије обезбеђују се у буџету Републике Србије. </p>
			<p class="Basic-Paragraph">5. Комисија подноси Влади годишњи извештај о раду.  </p>
			<p class="Basic-Paragraph">6. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број  02-10906/2019</p>
			<p class="potpis">У Београду, 31. октобра 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

