


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p>&nbsp;</p>
				<p class="odluka-zakon">ОДЛУКУ </p>
				<p class="naslov">о усклађивању пословања Јавног предузећа „Завод за уџбенике”, Београд са Законом о јавним предузећима</p>
				<p class="centar">"Службени гласник РС", број 86 од 21. октобра 
				2016.</p>
				<p class="p">&nbsp;</p>
				<p class="bold">1. Уводне одредбе </p>
				<p class="clan">Члан 1.</p>
				<p>Јавно предузеће „Завод за уџбенике”, Београд (у даљем тексту: Јавно предузеће) основано је Одлуком о оснивању Јавног предузећа за издавање уџбеника и наставних средстава („Службени гласник РС”, бр. 44/06 и 114/06), ради издавања уџбеника и наставних средстава.</p>
				<p class="clan">Члан 2. </p>
				<p>Оснивање Јавног предузећа уписано је у Регистар привредних субјеката у Агенцији за привредне регистре решењем БД 186058/2006 од 13. новембра 2006. године, матични број 20216255, ПИБ 104715502.</p>
				<p class="clan">Члан 3. </p>
				<p>Оснивач Јавног предузећа је Република Србија у чије име оснивачка права врши Влада, Београд, Немањина 11, матични број 07020171 (у даљем тексту: Оснивач).</p>
				<p class="clan">Члан 4.</p>
				<p>Јавно предузеће послује под пословним именом: Јавно предузеће „Завод за уџбенике”, Београд. </p>
				<p>Скраћено пословно име Јавног предузећа је: Јавно предузеће „ЗУ”, Београд. </p>
				<p>Седиште Јавног предузећа је у Београду, Обилићев венац 5.</p>
				<p class="clan">Члан 5.</p>
				<p>Јавно предузеће може променити пословно име и седиште, одлуком коју доноси Надзорни одбор, уз претходну сагласност Оснивача.</p>
				<p class="clan">Члан 6.</p>
				<p>Јавно предузеће има својство правног лица и права, обавезе и одговорности утврђене законом и овом одлуком.</p>
				<p>Јавно предузеће за своје обавезе одговара целокупном својом имовином.</p>
				<p>Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).</p>
				<p class="bold">2. Делатност Јавног предузећа</p>
				<p class="clan">Члан 7.</p>
				<p>Претежна делатност Јавног предузећа је припремање и издавање уџбеника и других наставних средстава и публикација.</p>
				<p>Шифра делатности: 5811.</p>
				<p>Назив делатности: издавање књига.</p>
				<p>Јавно предузеће припрема и издаје уџбенике и друга наставна средства за предшколску установу, основну и средњу школу у Републици Србији, као и публикације којима се обезбеђују неопходне информације од значаја за остваривање наставних планова и програма и других питања из делатности образовања и васпитања.</p>
				<p>Јавно предузеће обавља и друге делатности утврђене Статутом у складу са законом.</p>
				<p>Јавно предузеће обавља послове спољнотрговинског промета из оквира регистроване делатности.</p>
				<p class="bold">3. Права, обавезе и одговорности Оснивача према Јавном предузећу и Јавног предузећа према Оснивачу</p>
				<p class="clan">Члан 8. </p>
				<p>Ради обезбеђивања заштите општег интереса у Јавном предузећу, Оснивач даје сагласност на:</p>
				<p>1) Статут;</p>
				<p>2) давање гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>3) располагање (прибављање и отуђење) средствима у јавној својини која су пренета у својину Јавног предузећа, велике вредности, која су у непосредној функцији обављања делатности од општег интереса, утврђених овом одлуком;</p>
				<p>4) акт о општим условима за испоруку производа, односно услуга, који доноси Јавно предузеће;</p>
				<p>5) акт о процени вредности капитала, као и на програм и одлуку о својинској трансформацији;</p>
				<p>6) промену седишта Јавног предузећа;</p>
				<p>7) промену пословног имена Јавног предузећа;</p>
				<p>8) дугорочни и средњорочни план пословне стратегије и развоја Јавног предузећа;</p>
				<p>9) годишњи, односно трогодишњи програм пословања, усклађен са дугорочним и средњорочним планом пословне стратегије и развоја;</p>
				<p>10) одлуку о расподели добити, односно начину покрића губитка; </p>
				<p>11) друге одлуке, у складу са законом којим се уређује обављање делатности од општег интереса и овом одлуком.</p>
				<p>Акт на који Оснивач даје сагласност сматра се усвојеним кадa Оснивач на њега да сагласност.</p>
				<p>Оснивач даје претходну сагласност на:</p>
				<p>1) улагање капитала Јавног предузећа;</p>
				<p>2) статусне промене Јавног предузећа;</p>
				<p>3) оснивање других правних субјеката.</p>
				<p class="clan">Члан 9.</p>
				<p>Јавно предузеће доноси годишњи програм пословања који доставља Оснивачу ради давања сагласности најкасније до 1. децембра текуће године за наредну годину. </p>
				<p>Јавно предузеће може да донесе трогодишњи програм пословања, који се ревидира сваке календарске године и доставља на начин и у року из става 1. овог члана.</p>
				<p>Јавно предузеће доноси дугорочни и средњорочни план пословне стратегије и развоја, на које сагласност даје Оснивач.</p>
				<p class="clan">Члан 10.</p>
				<p>Јавно предузеће дужно је да министарству надлежном за послове привреде доставља тромесечне извештаје о реализацији годишњег, односно трогодишњег програма пословања, на прописаном обрасцу, у складу са законом којим се уређује правни положај јавних предузећа.</p>
				<p>Јавно предузеће мора имати извршену ревизију финансијских извештаја од стране овлашћеног ревизора.</p>
				<p>Финансијски извештај са извештајем овлашћеног ревизора Јавно предузеће доставља Оснивачу, ради информисања.</p>
				<p class="clan">Члан 11. </p>
				<p>У случају поремећаја у пословању Јавног предузећа, Оснивач предузима мере којима се обезбеђује несметано обављање делатности од општег интереса Јавног предузећа, а нарочито:</p>
				<p>1) промену унутрашње организације Јавног предузећа;</p>
				<p>2) разрешење органа које именује и именовање привремених органа Јавног предузећа;</p>
				<p>3) ограничење права располагања појединим средствима у својини Јавног предузећа и у јавној својини;</p>
				<p>4) друге мере одређене законом којим се уређују услови и начин обављања делатности од општег интереса и овом одлуком.</p>
				<p>За време ратног стања или непосредне ратне опасности Оснивач може у Јавном предузећу утврдити организацију која је потребна за обављање делатности од општег интереса.</p>
				<p class="clan">Члан 12. </p>
				<p>Запослени у Јавном предузећу имају право на штрајк које остварују у складу са законом, колективним уговором и општим актом којим се уређују услови за организовање штрајка.</p>
				<p>У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.</p>
				<p>Ако се у Јавном предузећу не обезбеде услови за остваривање редовног процеса рада услед више силе, у њему се спроводе мере које су одређене законом којим се уређује правни положај јавних предузећа.</p>
				<p class="bold">4. Услови и начин утврђивања и распоређивања добити и начин покрића губитака и сношења ризика</p>
				<p class="clan">Члан 13.</p>
				<p>Јавно предузеће послује по тржишним условима.</p>
				<p>Висина и рок за уплату добити Јавног предузећа утврђују се и добит се расподељује у складу са законом.</p>
				<p>Одлуку о расподели добити Јавног предузећа доноси Надзорни одбор, уз сагласност Оснивача, по завршном рачуну за претходну годину, и њоме се одређује део средстава који се уплаћује у буџет Републике Србије, у складу са законом.</p>
				<p>Одлуку о начину покрића губитка Јавног предузећа доноси Надзорни одбор, уз сагласност Оснивача.</p>
				<p class="bold">5. Комисија за ревизију</p>
				<p class="clan">Члан 14. </p>
				<p>Јавно предузеће има Комисију за ревизију.</p>
				<p>Комисија за ревизију има три члана које именује Надзорни одбор.</p>
				<p>Независан члан Надзорног одбора је председник Комисије за ревизију.</p>
				<p>Чланови Комисије за ревизију морају испуњавати услове прописане законом којим се уређује правни положај јавних предузећа.</p>
				<p>Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.</p>
				<p class="clan">Члан 15.</p>
				<p>Комисија за ревизију:</p>
				<p>1) припрема, предлаже и проверава спровођење рачуноводствених политика и политика управљања ризицима;</p>
				<p>2) испитује примену рачуноводствених стандарда приликом припреме финансијских извештаја и оцењује садржину тих извештаја;</p>
				<p>3) испитује испуњеност услова за израду консолидованих финансијских извештаја;</p>
				<p>4) учествује у поступку избора ревизора Јавног предузећа и предлаже Надзорном одбору кандидата за ревизора;</p>
				<p>5) у случају потребе даје образложени предлог за отказ уговора са ревизором;</p>
				<p>6) врши надзор над поступком ревизије, укључујући и одређивање кључних питања која треба да буду предмет ревизије;</p>
				<p>7) врши проверу независности и објективности ревизора;</p>
				<p>8) обавља друге послове које јој повери Надзорни одбор.</p>
				<p>Најмање једанпут годишње Комисија за ревизију подноси Надзорном одбору извештаје о питањима из става 1. овог члана.</p>
				<p class="bold">6. Услови и начин задуживања Јавног предузећа</p>
				<p class="clan">Члан 16. </p>
				<p>Јавно предузеће може да се задужује под условима који су предвиђени законом којим се уређује јавни дуг.</p>
				<p class="bold">7. Заступање Јавног предузећа</p>
				<p class="clan">Члан 17.</p>
				<p>Јавно предузеће у пословима унутрашњег и спољнотрговинског промета заступа и представља Директор, без ограничења.</p>
				<p>Директор може, у оквиру својих овлашћења, дати другом лицу писмено пуномоћје за заступање Јавног предузећа.</p>
				<p>Директор може, уз сагласност Надзорног одбора, дати и опозвати прокуру, у складу са законом.</p>
				<p class="bold">8. Износ основног капитала, опис, врста и вредност неновчаног улога</p>
				<p class="clan">Члан 18.</p>
				<p>Јавно предузеће послује средствима која су унета у Јавно предузеће у складу са Одлуком о оснивању Јавног предузећа за издавање уџбеника и наставних средстава.</p>
				<p>Средства из става 1. овог члана чине покретне и непокретне ствари, новчана средства, хартије од вредности и друга имовинска права укључујући и право коришћења на стварима у јавној својини којима послује Јавно предузеће и чија вредност изражена у новцу на дан 31. децембра 2006. године износи 2.155.314.500,00 динара, што представља основни капитал Јавног предузећа.</p>
				<p>Основни капитал из става 2. овог члана је удео Оснивача, као јединог члана са 100% учешћа у основном капиталу Јавног предузећа.</p>
				<p class="bold">9. Имовина Јавног предузећа</p>
				<p class="clan">Члан 19. </p>
				<p>Имовину Јавног предузећа чине право својине Јавног предузећа на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини.</p>
				<p>Стварима у јавној својини које је Оснивач уложио у капитал Јавног предузећа, Јавно предузеће располаже у складу са законом.</p>
				<p>Стварима у јавној својини које је Оснивач уложио у Јавно предузеће предајом у државину и преносом права коришћења, без преноса права својине, Јавно предузеће не може да располаже, нити да их даље уступа на коришћење, без сагласности Оснивача.</p>
				<p>Јавно предузеће имовином управља и располаже у складу са законом, овом одлуком и Статутом.</p>
				<p class="bold">10. Органи Јавног предузећа</p>
				<p class="clan">Члан 20. </p>
				<p>Органи Јавног предузећа су:</p>
				<p>1) Надзорни одбор;</p>
				<p>2) Директор.</p>
				<p class="italik">Надзорни одбор</p>
				<p class="clan">Члан 21. </p>
				<p>Надзорни одбор Јавног предузећа има пет чланова, од којих је један председник.</p>
				<p>Председника и чланове Надзорног одбора именује Оснивач, на период од четири године.</p>
				<p>Један члан Надзорног одбора именује се из реда запослених, на начин утврђен Статутом.</p>
				<p>Један члан Надзорног одбора је независан члан.</p>
				<p class="clan">Члан 22. </p>
				<p>За председника и чланове Надзорног одбора именује се лице које испуњава услове прописане законом којим се уређује правни положај јавних предузећа.</p>
				<p>Председник и чланови Надзорног одбора дужни су да се додатно стручно усавршавају у области корпоративног управљања.</p>
				<p class="clan">Члан 23. </p>
				<p>Мандат председнику и члановима Надзорног одбора престаје истеком периода на који су именовани, оставком или разрешењем.</p>
				<p>Председник и чланови Надзорног одбора разрешавају се пре истека периода на који су именовани под условима и на начин прописан законом којим се уређује правни положај јавних предузећа.</p>
				<p class="clan">Члан 24. </p>
				<p>Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора, а најдуже шест месеци.</p>
				<p class="clan">Члан 25. </p>
				<p>Надзорни одбор:</p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи, односно трогодишњи програм пословања, усклађен са дугорочним и средњорочним планом пословне стратегије и развоја из тачке 1. овог члана;</p>
				<p>3) усваја извештај о степену реализације годишњег, односно трогодишњег програма пословања;</p>
				<p>4) усваја тромесечни извештај о степену усклађености планираних и реализованих активности;</p>
				<p>5) усваја финансијске извештаје;</p>
				<p>6) надзире рад Директора;</p>
				<p>7) доноси Статут;</p>
				<p>8) одлучује о статусним променама, оснивању других правних субјеката и улагању капитала;</p>
				<p>9) доноси одлуку о расподели добити, односно начину покрића губитка;</p>
				<p>10) закључује уговоре о раду са Директором, у складу са законом којим се уређују радни односи;</p>
				<p>11) именује и разрешава чланове Комисије за ревизију;</p>
				<p>12) доноси одлуку о исплати стимулације Директора и извршног директора;</p>
				<p>13) доноси одлуку о промени пословног имена и седишта;</p>
				<p>14) врши друге послове у складу са законом и Статутом.</p>
				<p>Одлуке из става 1. тач. 1), 2), 7), 9) и 12) овог члана Надзорни одбор доноси уз сагласност Оснивача.</p>
				<p>Одлукe из става 1. тач. 8) и 13) овог члана Надзорни одбор доноси уз претходну сагласност Оснивача.</p>
				<p class="clan">Члан 26. </p>
				<p>Надзорни одбор не може пренети право на одлучивање о питањима из свог делокруга на Директора или друго лице у Јавном предузећу.</p>
				<p class="clan">Члан 27. </p>
				<p>Председник и чланови Надзорног одбора имају право на накнаду за рад у Надзорном одбору.</p>
				<p class="italik">Директор</p>
				<p class="clan">Члан 28.</p>
				<p>Директора именује Оснивач на период од четири године, на основу спроведеног јавног конкурса.</p>
				<p>Јавни конкурс за именовање Директора спроводи се у поступку прописаним законом којим се уређује правни положај јавних предузећа.</p>
				<p class="clan">Члан 29. </p>
				<p>За Директора може бити именовано лице које испуњава услове предвиђене законом којим се уређује правни положај јавних предузећа.</p>
				<p>Директор је функционер који обавља јавну функцију.</p>
				<p class="clan">Члан 30. </p>
				<p>Директор:</p>
				<p>1) представља и заступа Јавно предузеће;</p>
				<p>2) организује рад Јавног предузећа и руководи процесом рада;</p>
				<p>3) води пословање Јавног предузећа;</p>
				<p>4) одговара за законитост рада Јавног предузећа;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи, односно трогодишњи програм пословања и одговоран је за његово спровођење;</p>
				<p>7) предлаже финансијске извештаје;</p>
				<p>8) извршава одлуке Надзорног одбора;</p>
				<p>9) бира извршне директоре;</p>
				<p>10) закључује уговоре о раду са извршним директорима, у складу са законом којим се уређују радни односи;</p>
				<p>11) доноси акт о организацији и систематизацији;</p>
				<p>12) доноси одлуку о давању или одузимању прокуре, уз сагласност Надзорног одбора;</p>
				<p>13) предлаже доношење одлуке о исплати стимулације извршног директора;</p>
				<p>14) врши друге послове одређене законом, овом одлуком и статутом јавног предузећа.</p>
				<p>Директор доноси опште и појединачне акте Јавног предузећа и обавља друге послове предвиђене законом и Статутом, под условом да ти акти и послови нису законом, овом одлуком или Статутом предвиђени као делокруг послова Надзорног одбора.</p>
				<p class="clan">Члан 31. </p>
				<p>Мандат Директора престаје истеком времена на који је именован, оставком или разрешењем.</p>
				<p>Директор подноси оставку Оснивачу, у писаној форми.</p>
				<p>Директор се разрешава, односно може бити разрешен из разлога предвиђених законом којим се уређује правни положај јавних предузећа.</p>
				<p class="clan">Члан 32. </p>
				<p>Предлог за разрешење Директора подноси министарство, а може га поднети и Надзорни одбор преко министарства.</p>
				<p>Предлог за разрешење мора бити образложен, са прецизно наведеним разлозима због којих се предлаже разрешење.</p>
				<p>На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.</p>
				<p class="clan">Члан 33. </p>
				<p>Директор може бити суспендован на начин и под условима предвиђеним законом којим се уређује правни положај јавних предузећа.</p>
				<p class="clan">Члан 34. </p>
				<p>Јавно предузеће може имати вршиоца дужности директора кога именује Оснивач у случајевима, под условима, на начин и на период који су предвиђени законом којим се уређује правни положај јавних предузећа.</p>
				<p>Вршилац дужности директора има сва права, обавезе и овлашћења Директора.</p>
				<p class="italik">Извршни директор</p>
				<p class="clan">Члан 35.</p>
				<p>За извршног директора бира се лице које испуњава услове предвиђене законом којим се уређује правни положај јавних предузећа. </p>
				<p>Јавно предузеће не може имати више од седам извршних директора, а број извршних директора утврђује се Статутом. </p>
				<p>Извршни директор мора бити у радном односу у Јавном предузећу.</p>
				<p class="clan">Члан 36. </p>
				<p>Извршни директор за свој рад одговара Директору.</p>
				<p>Извршни директор обавља послове у оквиру овлашћења које му је одредио Директор, у складу са овом одлуком и Статутом.</p>
				<p class="clan">Члан 37. </p>
				<p>Директор и извршни директор имају право на зараду, а могу имати и право на стимулацију у складу са законом којим се уређује правни положај јавних предузећа.</p>
				<p>Одлуку о исплати стимулације Директора и извршног директора доноси Надзорни одбор, уз сагласност Оснивача.</p>
				<p>Одлукa о исплати стимулације Извршног директора доноси се на предлог Директора.</p>
				<p class="bold">11. Заштита животне средине</p>
				<p class="clan">Члан 38. </p>
				<p>Јавно предузеће дужно је да примењује све законе и друге прописе којима се уређује заштита животне средине.</p>
				<p class="bold">12. Јавност у раду Јавног предузећа</p>
				<p class="clan">Члан 39.</p>
				<p>Јавно предузеће дужно је да на својој интернет страници објави: </p>
				<p>1) радне биографије чланова Надзорног одбора, Директора и извршних директора;</p>
				<p>2) организациону структуру;</p>
				<p>3) годишњи, односно трогодишњи програм пословања, као и све његове измене и допуне, односно извод из тог програма ако јавно предузеће има конкуренцију на тржишту;</p>
				<p>4) тромесечне извештаје о реализацији годишњег, односно трогодишњег програма пословања;</p>
				<p>5) годишњи финансијски извештај са мишљењем овлашћеног ревизора;</p>
				<p>6) друге информације од значаја за јавност, а нарочито оне елементе пословања које утврди Оснивач.</p>
				<p class="bold">13. Општи акти Јавног предузећа</p>
				<p class="clan">Члан 40. </p>
				<p>Општи акти Јавног предузећа су: оснивачки акт, Статут, правилници, одлуке, упутства и други акти којима се на општи начин уређују одређена питања.</p>
				<p>Статут је основни општи акт Јавног предузећа.</p>
				<p>Други општи акти Јавног предузећа не смеју бити у супротности са одредбама Статута.</p>
				<p class="clan">Члан 41. </p>
				<p>Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; организацијa обављања делатности Јавног предузећа; имовина Јавног предузећа; планирање рада и развоја Јавног предузећа; заступање Јавног предузећа; начин распоређивања добити и покрићa губитака Јавног предузећа; резерве; делокруг Надзорног одбора и Директора; начин на који се у Надзорни одбор именује представник запослених у Јавном предузећу; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.</p>
				<p class="bold">14. Прелазне и завршне одредбе</p>
				<p class="clan">Члан 42. </p>
				<p>Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16) и Законом о уџбеницима („Службени гласник РС”, број 68/15).</p>
				<p>Јавно предузеће ускладиће Статут са овом одлуком у року од 90 дана од дана ступања на снагу ове одлуке.</p>
				<p class="clan">Члан 43. </p>
				<p>Ову одлуку објавити у „Службеном гласнику Републике Србије”.</p>
				<p>&nbsp;</p>
				<p class="potpis">05 број 023-9795/2016</p>
				<p class="potpis">У Београду, 20. октобра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
	</div>

