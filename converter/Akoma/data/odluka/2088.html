


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14, 68/15 – др. закон, 103/15, 99/16 и 113/17), члана 17. став 2. Закона о играма на срећу („Службени гласник РС”, бр. 88/11 и 93/12 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о оснивању Буџетског фонда за установе социјалне заштите</p>
				<p class="auto-style1">"Службени гласник РС", број 9 од 2. 
				фебруара 2018.</p>
				<p>1. Оснива се Буџетски фонд за установе социјалне заштите (у даљем тексту: Буџетски фонд) у циљу одвојеног приказивања појединих буџетских прихода, расхода и издатакa намењених за финансирање установа социјалне заштите (у даљем тексту: установа) и других удружења чији је циљ унапређење социјално-економског и друштвеног положаја лица у стању социјалне потребе.</p>
				<p>2. Буџетски фонд се отвара као евиденциони рачун у оквиру главне књиге трезора, функција 070.</p>
				<p>3. Средства за финансирање Буџетског фонда обезбеђују се из:</p>
				<p>1) буџета, сагласно члану 5. став 2. Закона о играма на срећу („Службени гласник РС”, бр. 88/11 и 93/12 – др. закон),</p>
				<p>2) донација,</p>
				<p>3) других извора у складу са законом.</p>
				<p>4. Средства Буџетског фонда користе се за:</p>
				<p>1) инвестиционо улагање у објекте и опрему установа и инвестиционо одржавање објеката установа;</p>
				<p>2) текуће одржавање објеката;</p>
				<p>3) плаћање дуговања према јавним предузећима, као и ванредне, повремене трошкове установа на основу судских и административних поступака, одлука суда или надлежних државних органа, органа локалне самоуправе;</p>
				<p>4) повећане трошкове функционисања установа у реализацији реформских пројеката и пројеката које установа спроводи на основу сагласности Министарства;</p>
				<p>5) покривање дефицита установа због објективних тешкоћа у пословању;</p>
				<p>6) обезбеђивање недостајућих средстава установама у процесу трансформације,</p>
				<p>7) финансирање рада лекарске комисије у вези са остваривањем права из социјалне заштите, </p>
				<p>8) друге намене у складу са законом, подзаконским актима и годишњим програмом коришћења средстава фонда.</p>
				<p>5. Средства Буџетског фонда користе се на основу програма коришћења средстава Буџетског фонда који доноси министар за рад, запошљавање, борачка и социјална питања.</p>
				<p>6. Буџетски фонд се образује на неодређено време.</p>
				<p>7. Буџетским фондом управља министарство надлежно за рад, запошљавање, борачка и социјална питања.</p>
				<p>8. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 02-738/2018-2</p>
				<p class="potpis">У Београду, 31. јануара 2018. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Ана Брнабић,</span> с.р.</p>
	</div>

