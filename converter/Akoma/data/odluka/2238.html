


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 166. став 5. Закона о платним услугама („Службени гласник РС”, бр. 139/14 и 44/18) и члана 59. став 2. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 ‒ одлука УС и 44/18), </p>
			<p class="Basic-Paragraph">Гувернер Народне банке Србије доноси</p>
			<p class="odluka-zakon">ОДЛУКУ</p>
			<p class="odluka-zakon">о начину и критеријумима за утврђивање битних платних система</p>
			<p class="centar">"Службени гласник РС", број 90 од 21. новембра 
			2018.</p>
			<p class="Basic-Paragraph">1. Овом одлуком прописују се начин и критеријуми за утврђивање битних платних система.</p>
			<p class="Basic-Paragraph">2. Народна банка Србије може утврдити да је платни систем битан ако тај систем испуњава услове из члана 166. став 1. Закона о платним услугама (у даљем тексту: Закон).</p>
			<p class="Basic-Paragraph">3. При оцени да ли је платни систем значајан за стабилност финансијског система, Народна банка Србије узима у обзир могућност угрожавања стабилности финансијског система, укључујући и губитак поверења јавности у тај систем и/или сигурност и ефикасност извршавања платних трансакција, ако учесник у платном систему и/или оператор тог система не би испунили своје обавезе у овом систему услед чега други учесници у том систему и/или његов оператор не би могли да благовремено испуне своје обавезе.</p>
			<p class="Basic-Paragraph">На оцену значаја платног система у смислу става 1. ове тачке може утицати испуњеност једног или више следећих критеријума: </p>
			<p class="Basic-Paragraph">1) у платном систему се извршавају платне трансакције с циљем спровођења монетарне политике Народне банке Србије;</p>
			<p class="Basic-Paragraph">2) у платном систему се поравнавају новчане обавезе и потраживања који су настали у другим платним системима и системима за поравнање финансијских инструмената; </p>
			<p class="Basic-Paragraph">3) просечна дневна вредност промета у платном систему износи више од једне милијарде динара на нивоу календарске године;</p>
			<p class="Basic-Paragraph">4) у платном систему се обављају послови обраде и нетирања налога за пренос на основу платних налога издатих за извршавање платних трансакција у оквиру најмање једне од две врсте платних услуга с највећом просечном дневном вредношћу извршених платних трансакција у динарима у претходној календарској години. </p>
			<p class="Basic-Paragraph">За анализу испуњености критеријума из става 2. ове тачке, Народна банка Србије користи извештаје, другу документацију и податке које јој у складу с прописима достављају оператори платних система и пружаоци платних услуга, као и другу документацију и податке којима располаже, а може захтевати и додатне податке и документацију од оператора платног система и/или учесника у том систему, односно од пружалаца платних услуга.</p>
			<p class="Basic-Paragraph">4. Ако платни систем испуњава услове за битан платни систем утврђене Законом, гувернер Народне банке Србије посебном одлуком утврђује тај систем као битан.</p>
			<p class="Basic-Paragraph">Платни систем добија статус битног платног система објављивањем одлуке из става 1. ове тачке на интернет презентацији Народне банке Србије.</p>
			<p class="Basic-Paragraph">Ако се одлука из става 1. ове тачке доноси за платни систем чији оператор има дозволу за рад, тај систем дужан је да усклади правила рада у року утврђеном у тој одлуци, који не може бити дужи од два месеца од дана достављања те одлуке оператору овог система. Ова одлука објављује се на интернет презентацији Народне банке Србије даном давања сагласности Народне банке Србије на измене и допуне правила рада тог система. </p>
			<p class="Basic-Paragraph">Ако се доноси за платни систем чији је оператор Народна банка Србије – одлука из става 1. ове тачке објављује се на интернет презентацији Народне банке Србије истог дана кад Народна банка Србије донесе правила рада тог система, односно измене и допуне тих правила.</p>
			<p class="Basic-Paragraph">Ако Народна банка Србије у поступку одлучивања по захтеву за давање дозволе за рад платног система оцени да је извесно да ће платни систем испуњавати услове за битан платни систем утврђене Законом – подносилац овог захтева дужан је да, ако је потребно, усклади правила рада тог система у року који одреди Народна банка Србије. У том случају, одлука из става 1. ове тачке објављује се на интернет презентацији Народне банке Србије даном доношења решења Народне банке Србије о давању дозволе за рад тог система.</p>
			<p class="Basic-Paragraph">5. Ако битан платни систем престане да испуњава услове за битан платни систем утврђене Законом, гувернер посебном одлуком утврђује престанак важења статуса битног платног система за тај систем.</p>
			<p class="Basic-Paragraph">Одлука из става 1. ове тачке објављује се на интернет презентацији Народне банке Србије.</p>
			<p class="Basic-Paragraph">Статус битног платног система престаје да важи и у случају престанка важења дозволе за рад платног система у складу са Законом.</p>
			<p class="Basic-Paragraph">6. Платни систем који је до дана ступања на снагу ове одлуке утврђен као битан платни систем у складу са одредбама Одлуке о начину и критеријумима за утврђивање битних платних система („Службени гласник РС”, број 49/15) – задржава тај статус у складу са овом одлуком док не престане да испуњава услове за битан платни систем утврђене Законом.</p>
			<p class="Basic-Paragraph">7. Даном ступања на снагу ове одлуке престаје да важи Одлука о начину и критеријумима за утврђивање битних платних система („Службени гласник РС”, број 49/15).</p>
			<p class="Basic-Paragraph">8. Ова одлука ступа на снагу даном објављивања у „Службеном гласнику Републике Србије”.</p>
			<p class="potpis">О. број 14</p>
			<p class="potpis">У Београду, 21. новембра 2018. године</p>
			<p class="potpis">Гувернер</p>
			<p class="potpis">Народне банке Србије,</p>
			<p class="potpis">др <span class="bold">Јоргованка Табаковић, </span>с.р. </p>
	</div>

