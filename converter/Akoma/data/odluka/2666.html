


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о усклађивању пословања Јавног предузећа „Србијагас” Нови Сад са Законом о јавним предузећима</p>
				<p class="centar">"Службени гласник РС", број 8 од 3. фебруара 
				2017.</p>
				<p class="centar">&nbsp;</p>
				<p class="bold">1. Уводне одредбе </p>
				<p class="clan">Члан 1. </p>
				<p>Јавно предузеће „Србијагас”, Нови Сад (у даљем тексту: Јавно предузеће) основано је Одлуком о оснивању Јавног предузећа за транспорт, складиштење, дистрибуцију и трговину природног гаса („Службени гласник РС”, бр. 60/05, 51/06, 71/09, 22/10, 16/11, 35/11, 13/12 и 97/12), ради обављања делатности транспорта и управљање транспортним системом за природни гас, складиштење и управљање складиштем природног гаса, дистрибуцију и управљање дистрибутивним системом за природни гас и јавно снабдевање природним гасом, као и других делатности утврђених овом одлуком и статутом.</p>
				<p class="clan">Члан 2.</p>
				<p>Оснивање Јавног предузећа уписано је у Регистар привредних субјеката у Агенцији за привредне регистре решењем БД број 92121/2005 од 1. октобра 2005. године, под матичним бројем: 20084600.</p>
				<p class="clan">Члан 3. </p>
				<p>Одлуком о усклађивању пословања Јавног предузећа за транспорт, складиштење, дистрибуцију и трговину природног гаса са одредбама Закона о јавним предузећима („Службени гласник РС”, бр. 66/13 и 104/14) извршено је усклађивање пословања Јавног предузећа са Законом о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон).</p>
				<p>Решењем Агенције за привредне регистре БД број 90428/2014 од 30. октобра 2014. године регистровано је усклађивање пословања Јавног предузећа са Законом о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон).</p>
				<p>Решењем Агенције за привредне регистре БД број 103755/2015 од 10. децембра 2015. године, у Регистру привредних субјеката регистрована је Одлука о измени Одлуке о усклађивању пословања Јавног предузећа за транспорт, складиштење, дистрибуцију и трговину природног гаса са одредбама Закона о јавним предузећима („Службени гласник РС”, број 59/15). </p>
				<p class="clan">Члан 4. </p>
				<p>Оснивач Јавног предузећа је Република Србија, а права оснивача остварује Влада, Београд, Немањина 11, матични број 07020171 (у даљем тексту: Оснивач). </p>
				<p class="clan">Члан 5. </p>
				<p>Јавно предузеће послује под пословним именом: Јавно предузеће „Србијагас” Нови Сад. </p>
				<p>Скраћено пословно име Јавног предузећа је: ЈП „Србијагас” Нови Сад. </p>
				<p>Седиште Јавног предузећа је у Новом Саду, Улица Народног фронта број 12. </p>
				<p class="clan">Члан 6. </p>
				<p>Јавно предузеће има својство правног лица и права, обавезе и одговорности утврђене законом и овом одлуком. </p>
				<p>Јавно предузеће за своје обавезе одговара целокупном својом имовином. </p>
				<p>Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут). </p>
				<p class="bold">2. Делатности Јавног предузећа</p>
				<p class="clan">Члан 7. </p>
				<p>Претежна делатност Јавног предузећа је: </p>
				<p>– Шифра делатности: 35.23</p>
				<p>– Назив делатности: Трговина гасовитим горивима преко гасоводне мреже (у оквиру које је енергетска делатност: Снабдевање природним гасом).</p>
				<p>Поред претежне делатности из става 1. овог члана, Јавно предузеће самостално или преко друштва капитала чији је власник, обавља и следеће енергетске делатности од општег интереса у складу са законом којим се уређује енергетика: </p>
				<p>1) транспорт и управљање транспортним системом за природни гас; </p>
				<p>2) складиштење и управљање складиштем природног гаса; </p>
				<p>3) дистрибуција и управљање дистрибутивним системом за природни гас; </p>
				<p>4) јавно снабдевање природним гасом. </p>
				<p>Делатности из става 2. овог члана су енергетске делатности од општег интереса, у складу са законом.</p>
				<p>Јавно предузеће може обављати и друге делатности уз сагласност Оснивача. </p>
				<p>Јавно предузеће може обављати послове спољнотрговинског промета у оквиру регистроване делатности, у складу са законом. </p>
				<p class="bold">3. Права, обавезе и одговорности Оснивача према Јавном предузећу и Јавног предузећа према Оснивачу </p>
				<p class="clan">Члан 8. </p>
				<p>Оснивач даје сагласност на следеће акте Јавног предузећа: </p>
				<p>1) Статут; </p>
				<p>2) давање гаранција, авала, јемстава, залога и других средстава обезбеђења за послове који нису из оквира делатности од општег интереса; </p>
				<p>3) тарифу (одлуку о ценама, тарифни систем и др.), осим ако другим законом није предвиђено да ту сагласност даје други државни орган; </p>
				<p>4) располагање (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених овом одлуком; </p>
				<p>5) акт о општим условима за испоруку производа и услуга; </p>
				<p>6) улагање капитала; </p>
				<p>7) статусне промене; </p>
				<p>8) акт о процени вредности капитала, као и на програм и одлуку о својинској трансформацији; </p>
				<p>9) друге одлуке, у складу са законом којим се одређује обављање делатности од општег интереса и овом одлуком. </p>
				<p>Акт на који Оснивач даје сагласност сматра се усвојеним кад Оснивач на њега да сагласност. </p>
				<p>Оснивач даје претходну сагласност на следеће акте Јавног предузећа:</p>
				<p>1) о улагању капитала;</p>
				<p>2) о статусним променама;</p>
				<p>3) о оснивању других правних субјеката.</p>
				<p>О промени правне форме одлучује Оснивач. </p>
				<p class="clan">Члан 9. </p>
				<p>Јавно предузеће доноси дугорочне и средњорочне планове пословне стратегије и развоја, у складу са законом којим се уређује правни положај јавних предузећа, програмским и планским актима Оснивача, уз сагласност Оснивача. </p>
				<p>За сваку календарску годину Јавно предузеће доноси годишњи програм пословања и доставља Оснивачу ради давања сагласности најкасније до 1. децембра текуће године за наредну годину. </p>
				<p>Садржина годишњег програма пословања, могућност измене и допуне, као и последице његовог недоношења прописани су законом којим се уређује правни положај јавних предузећа.</p>
				<p class="clan">Члан 10.</p>
				<p>Уколико Јавно предузеће користи или ће користити средства из буџета (субвенције, гаранције или друга средства) дужно је да за та средства предложи посебан програм.</p>
				<p>Посебан програм садржи намену и динамику коришћења средстава.</p>
				<p class="clan">Члан 11.</p>
				<p>Јавно предузеће дужно је да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом којим се уређује правни положај јавних предузећа.</p>
				<p class="clan">Члан 12.</p>
				<p>У случају поремећаја у пословању Јавног предузећа, Оснивач предузима мере којима се обезбеђује несметано обављање делатности од општег интереса Јавног предузећа, а нарочито:</p>
				<p>1) промену унутрашње организације Јавног предузећа;</p>
				<p>2) разрешење органа које именује и именовање привремених органа Јавног предузећа;</p>
				<p>3) ограничење у погледу права располагања појединим средствима у јавној својини; </p>
				<p>4) друге мере одређене законом којим се одређују делатности од општег интереса и овом одлуком.</p>
				<p>За време ратног стања или непосредне ратне опасности, Оснивач може у Јавном предузећу утврдити организацију за извршавање послова од стратешког значаја за Републику Србију.</p>
				<p class="clan">Члан 13.</p>
				<p>У Јавном предузећу право на штрајк запослени остварују у складу са законом, овом одлуком, Статутом и другим општим актима Јавног предузећа.</p>
				<p>У случају штрајка, Јавно предузеће је дужно да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.</p>
				<p>Ако се у Јавном предузећу не обезбеде услови за остваривање минимума процеса рада, у њему се спроводе мере које су одређене законом којим се уређује правни положај јавних предузећа.</p>
				<p class="clan">Члан 14.</p>
				<p>У случају да у Јавном предузећу нису обезбеђени услови за остваривање редовног процеса рада услед више силе, министарство надлежно за област којој припада делатност јавног предузећа, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњиве последице, поступа у складу са законом.</p>
				<p class="bold">4. Услови и начин утврђивања и распоређивања добити и начин покрића губитка и сношење ризика </p>
				<p class="clan">Члан 15.</p>
				<p>Јавно предузеће послује по тржишним условима. </p>
				<p>Одлуку о расподели остварене добити Јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, на начин утврђен законом којим се уређује правни положај јавних предузећа. </p>
				<p>Одлуку о начину покрића губитка Јавног предузећа доноси Надзорни одбор, уз сагласност Оснивача.</p>
				<p class="bold">5. Комисија за ревизију </p>
				<p class="clan">Члан 16. </p>
				<p>Јавно предузеће има Комисију за ревизију, коју именује Надзорни одбор.</p>
				<p>Комисија за ревизију има три члана, а директор и извршни директори не могу да буду њени чланови.</p>
				<p>Независан члан Надзорног одбора је председник Комисије за ревизију.</p>
				<p>Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.</p>
				<p>За члана Комисије за ревизију може бити именовано лице које испуњава услове предвиђене законом којим се уређује правни положај јавних предузећа. </p>
				<p>Комисија за ревизију обавља послове у складу са законом и Статутом, као и друге послове које јој повери Надзорни одбор.</p>
				<p>Начин рада Комисије за ревизију ближе се уређује одлуком Надзорног одбора.</p>
				<p class="bold">6. Услови и начин задуживања Јавног предузећа </p>
				<p class="clan">Члан 17. </p>
				<p>Јавно предузеће може да се задужује под условима који су предвиђени законом којим се уређује јавни дуг. </p>
				<p class="bold">7. Заступање Јавног предузећа</p>
				<p class="clan">Члан 18. </p>
				<p>Јавно предузеће заступа Директор, без ограничења.</p>
				<p>Директор Јавног предузећа може, у оквиру својих овлашћења, дати другом лицу писано пуномоћје за заступање Јавног предузећа. </p>
				<p>Директор може, уз сагласност Надзорног одбора, дати и опозвати прокуру, у складу са законом. </p>
				<p class="bold">8. Износ основног капитала, опис, врста и вредност неновчаног улога и удео Оснивача</p>
				<p class="clan">Члан 19.</p>
				<p>Укупан регистровани основни капитал Јавног предузећа износи: уписани новчани капитал износи 391.248.760,00 РСД (словима: триста деведесет један милион двеста четрдесет осам хиљада седамсто шездесет динара), уписани неновчани капитал износи 13.211.803.640,00 РСД (словима: тринаест милијарди двеста једанаест милиона осамсто три хиљаде шесто четрдесет динара), 1.689.627,78 РСД (словима: један милион шесто осамдесет девет хиљада шесто двадесет седам динара и седамдесет осам пара), 22.385.606.230,66 РСД (словима: двадесет две милијарде триста осамдесет пет милиона шесто шест хиљада двеста тридесет динара и шездесет шест пара); уплаћени новчани капитал износи 391.248.760,00 РСД (на дан 31. мај 2005. године, словима: триста деведесет један милион двеста четрдесет осам хиљада седамсто шездесет динара); унети неновчани капитал износи: 1.689.627,78 РСД (на дан 31. децембар 2009. године) у стварима (словима: један милион шесто осамдесет девет хиљада шесто двадесет седам динара и седамдесет осам пара), 13.211.803.640,00 РСД (на дан 31. мај 2005. године ) у правима (словима: тринаест милијарди двеста једанаест милиона осамсто три хиљаде шесто четрдесет динара), 22.385.606.230,66 РСД (на дан 15. децембар 2010. године) у правима (словима: двадесет две милијарде триста осамдесет пет милиона шесто шест хиљада двеста тридесет динара и шездесет шест пара).</p>
				<p>Удео Оснивача у основном капиталу из става 1. овог члана, изражен у процентима износи 100%.</p>
				<p class="bold">9. Имовина Јавног предузећа и располагање имовином Јавног предузећа </p>
				<p class="clan">Члан 20.</p>
				<p>Имовину Јавног предузећа чине право својине на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини. </p>
				<p>Имовинска права из става 1. овог члана уређују се у складу са законом.</p>
				<p>Јавно предузеће управља и располаже својом имовином у складу са законом, оснивачким актом и Статутом.</p>
				<p class="bold">10. Органи Јавног предузећа и њихове надлежности</p>
				<p class="clan">Члан 21. </p>
				<p>Органи Јавног предузећа су: Надзорни одбор и Директор. </p>
				<p class="italik">а) Надзорни одбор </p>
				<p class="clan">Члан 22. </p>
				<p>Надзорни одбор има пет чланова.</p>
				<p>Надзорни одбор именује Оснивач, од којих је један председник Надзорног одбора, један члан из реда запослених који се предлаже на начин утврђен Статутом и један члан који мора бити независан члан Надзорног одбора. </p>
				<p>За председника и члана Надзорног одбора, именује се лице које испуњава услове утврђене законом којим се уређује правни положај јавних предузећа.</p>
				<p>Председник и чланови Надзорног одбора дужни су да се додатно стручно усавршавају у области корпоративног управљања, у складу са програмом за додатно стручно усавршавање који утврђује Оснивач.</p>
				<p class="clan">Члан 23. </p>
				<p>Мандат председника и чланова Надзорног одбора је четири године. </p>
				<p>Мандат председнику и члановима Надзорног одбора престаје истеком периода на који су именовани, оставком или разрешењем, у складу са законом којим се уређује правни положај јавних предузећа. </p>
				<p>Председник и чланови Надзорног одбора којима је престао мандат дужни су да врше своје дужности до именовања новог председника или члана Надзорног одбора, а најдуже шест месеци.</p>
				<p class="clan">Члан 24. </p>
				<p>Надзорни одбор: </p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи, односно трогодишњи програм пословања, усклађен са дугорочним и средњорочним планом пословне стратегије из тачке 1) овог става; </p>
				<p>3) усваја извештај о степену реализације годишњег, односно трогодишњег програма пословања;</p>
				<p>4) усваја тромесечни извештај о степену усклађености планираних и реализованих активности; </p>
				<p>5) усваја финансијске извештаје;</p>
				<p>6) надзире рад Директора; </p>
				<p>7) доноси Статут;</p>
				<p>8) одлучује о статусним променама, оснивању других правних субјеката и улагању капитала;</p>
				<p>9) доноси одлуку о располагању (прибављању и отуђењу) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених оснивачким актом;</p>
				<p>10) доноси одлуку о расподели добити, односно начину покрића губитка; </p>
				<p>11) закључује уговоре о раду са Директором, у складу са законом којим се уређују радни односи;</p>
				<p>12) именује и разрешава чланове Комисије за ревизију;</p>
				<p>13) предлаже Oснивачу доношење одлуке о промени правне форме Јавног предузећа;</p>
				<p>14) врши друге послове у складу са законом и Статутом. </p>
				<p>Надзорни одбор не може пренети право одлучивања о питањима из своје надлежности на Директора или друго лице у Јавном предузећу. </p>
				<p>Одлуке из става 1. тачка 1), 2), 7), 9) и 10) овог члана доноси Надзорни одбор уз сагласност Оснивача.</p>
				<p>Одлуке из става 1. тачка 8) овог члана Надзорни одбор доноси уз претходну сагласност Оснивача. </p>
				<p class="clan">Члан 25. </p>
				<p>Надзорни одбор одлучује већином гласова од укупног броја чланова. </p>
				<p>Начин рада и одлучивања Надзорног одбора ближе се уређују Статутом и пословником о раду Надзорног одбора. </p>
				<p class="clan">Члан 26. </p>
				<p>Председник и чланови Надзорног одбора имају право на одговарајућу накнаду за рад у Надзорном одбору, у складу са законом којим се уређује правни положај јавних предузећа.</p>
				<p class="italik">б) Директор </p>
				<p class="clan">Члан 27. </p>
				<p>Директора именује Оснивач на период од четири године, након спроведеног јавног конкурса.</p>
				<p>Јавни конкурс за именовање директора спроводи се у поступку прописаном законом којим се уређује правни положај јавних предузећа.</p>
				<p class="clan">Члан 28.</p>
				<p>За Директора може бити именовано лице које испуњава услове прописане законом којим се уређује правни положај јавних предузећа.</p>
				<p>Директор заснива радни однос на одређено време. </p>
				<p>Директор је функционер који обавља јавну функцију.</p>
				<p>Директор не може имати заменика.</p>
				<p class="clan">Члан 29. </p>
				<p>Директор: </p>
				<p>1) представља и заступа Јавно предузеће; </p>
				<p>2) организује рад и руководи процесом рада Јавног предузећа; </p>
				<p>3) води пословање Јавног предузећа; </p>
				<p>4) одговара за законитост рада Јавног предузећа; </p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи, односно трогодишњи програм пословања и одговоран је за њихово спровођење; </p>
				<p>7) предлаже финансијске извештаје Јавног предузећа; </p>
				<p>8) извршава одлуке Надзорног одбора; </p>
				<p>9) бира извршне директоре и закључује уговоре о раду са извршним директорима, у складу са законом којим се уређују радни односи; </p>
				<p>10) бира представнике Јавног предузећа у скупштини друштва капитала чији је једини власник Јавно предузеће;</p>
				<p>11) доноси правилник о организацији и систематизацији послова;</p>
				<p>12) предлаже Надзорном одбору доношење акта о исплати стимулације извршним директорима;</p>
				<p>13) предлаже Надзорном одбору доношење одлука и других аката из делокруга Директора;</p>
				<p>14) врши друге послове одређене законом којим се уређује правни положај јавних предузећа, оснивачким актом и Статутом. </p>
				<p>На избор представника Јавног предузећа у скупштини друштва капитала које обавља делатност од општег интереса, а чији је једини власник Јавно предузеће, сагласност даје Оснивач.</p>
				<p class="clan">Члан 30. </p>
				<p>Мандат Директора престаје истеком времена на који је именован, оставком и разрешењем.</p>
				<p>Поступак за именовање Директора покреће се шест месеци пре истека периода на који је именован, односно у року од 30 дана од дана подношења оставке или разрешења. </p>
				<p>Директор подноси оставку Оснивачу, у писаној форми. </p>
				<p>Директор се разрешава, односно може бити разрешен из разлога прописаних законом којим се уређује правни положај јавних предузећа.</p>
				<p class="clan">Члан 31. </p>
				<p>Предлог за разрешење директора подноси министарство надлежно за послове привреде. </p>
				<p>Предлог из става 1. овог члана може поднети и Надзорни одбор, преко министарства надлежног за послове привреде.</p>
				<p>Предлог за разрешење директора мора бити образложен, са прецизно наведеним разлозима због којих се разрешење предлаже и доставља се директору, који има право да се у року од 20 дана изјасни о разлозима због којих се предлаже разрешење.</p>
				<p>На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.</p>
				<p class="clan">Члан 32.</p>
				<p>Директор може бити суспендован на начин и под условима прописаним законом којим се уређује правни положај јавних предузећа.</p>
				<p class="clan">Члан 33.</p>
				<p>Јавно предузеће може имати вршиоца дужности директора кога именује Оснивач у случајевима, под условима и на период који су прописани законом којим се уређује правни положај јавних предузећа. </p>
				<p>Вршилац дужности директора има сва права, обавезе и овлашћења која има директор Јавног предузећа. </p>
				<p class="clan">Извршни директор</p>
				<p class="clan">Члан 34. </p>
				<p>За извршног директора може бити изабрано лице које испуњава услове прописане законом којим се уређује правни положај јавних предузећа. </p>
				<p>Јавно предузеће не може имати више од седам извршних директора, а број извршних директора утврђује се Статутом. </p>
				<p>Извршни директор не може имати заменика.</p>
				<p>Извршни директор мора бити у радном односу у Јавном предузећу. </p>
				<p class="clan">Члан 35.</p>
				<p>Директор и извршни директори имају право на зараду, а могу имати и право на стимулацију.</p>
				<p>Акт о исплати стимулације доноси Надзорни орган у складу са законом којим се уређује правни положај јавних предузећа. </p>
				<p>Акт о исплати стимулације извршног директора доноси се на предлог Директора.</p>
				<p class="clan">Члан 36. </p>
				<p>Извршни директор обавља послове у оквиру овлашћења које му је одредио директор, у складу са овом одлуком и Статутом.</p>
				<p>Извршни директор за свој рад одговара Директору.</p>
				<p class="bold">11. Заштита животне средине </p>
				<p class="clan">Члан 37. </p>
				<p>Јавно предузеће дужно је да у обављању своје делатности обезбеђује потребне услове за заштиту и унапређење животне средине и да спречава узроке и отклања последице које угрожавају животну средину. </p>
				<p class="bold">12. Јавност у раду Јавног предузећа</p>
				<p class="clan">Члан 38. </p>
				<p>Јавно предузеће дужно је да на својој интернет страници објави усвојени годишњи програм пословања као и све његове измене и допуне, односно извод из тог програма ако Јавно предузеће има конкуренцију на тржишту, тромесечне извештаје о његовој реализацији; ревидиране финансијске годишње извештаје са мишљењем овлашћеног ревизора на те извештаје, радне биографије чланова Надзорног одбора, директора и извршних директора; организациону структуру, као и друге информације које су од нарочитог значаја за јавност.</p>
				<p class="bold">13. Општи акти Јавног предузећа</p>
				<p class="clan">Члан 39. </p>
				<p>Општи акти Јавног предузећа су Статут, одлуке, правилници и други акти којима се на општи начин уређују одређена питања.</p>
				<p>Статут је основни општи акт Јавног предузећа.</p>
				<p>Остали општи акти Јавног предузећа не смеју бити у супротности са одредбама Статута. </p>
				<p class="clan">Члан 40. </p>
				<p>Статутом се подробније уређују: пословно име и седиште Јавног предузећа; обављање делатности, односно послови Јавног предузећа који нису предвиђени овом одлуком; заступање Јавног предузећа; органи Јавног предузећа и њихове надлежности; начин на који се у надзорни одбор именује представник запослених у Јавном предузећу; начин распоређивања добити и покриће губитака Јавног предузећа; резерве; општи акти Јавног предузећа, надлежност за њихово доношење и начин њиховог ступања на снагу и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу. </p>
				<p class="bold">14. Прелазне и завршне одредбе </p>
				<p class="clan">Члан 41. </p>
				<p>Јавно предузеће наставља да обавља делатности које је обављало на дан доношења ове одлуке, у складу са Законом о јавним предузећима („Службени гласник РС”, број 15/16), Законом о енергетици („Службени гласник РС”, број 145/14) и овом одлуком.</p>
				<p>Јавно предузеће усагласиће Статут и друга општа акта са законом и овом одлуком у року од 90 дана од дана доношења ове одлуке. </p>
				<p class="clan">Члан 42. </p>
				<p>Ову одлуку објавити у „Службеном гласнику Републике Србије”. </p>
				<p class="potpis">05 број 023-730/2017</p>
				<p class="potpis">У Београду, 31. јануара 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

