


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>&nbsp;На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p class="odluka-zakon">ОДЛУКУ </p>
				<p class="odluka-zakon">о усклађивању пословања Јавног предузећа „Национални парк Копаоник” са потпуном одговорношћу, Копаоник са Законом о јавним предузећима</p>
				<p class="auto-style1">"Службени гласник РС", бр. 100 од 13. 
				децембра 2016, 90 од 6. октобра 2017.</p>
				<p class="bold">1. Уводне одредбе</p>
				<p class="clan">Члан 1.</p>
				<p>Јавно предузеће „Национални парк Копаоник” са потпуном одговорношћу, Копаоник (у даљем тексту: Јавно предузеће) основано је Законом о националним парковима („Службени гласник РС”, број 39/93), ради обављања послова управљања Националним парком Копаоник. </p>
				<p>Оснивање Јавног предузећа уписано је у судски регистар Окружног привредног суда у Краљеву под бројем Фи-8973/93 од 21. септембра 1993. године, регистарски уложак 1-1029/00, а преведено је у Регистар привредних субјеката у Агенцији за привредне регистре решењем број БД 67798/2005 од 14. јула 2005. године, под матичним бројем 07359721. </p>
				<p class="clan">Члан 2.</p>
				<p>Оснивач Јавног предузећа је Република Србија, а права оснивача врши Влада, Београд, Немањина 11, матични број 07020171 (у даљем тексту: Оснивач). </p>
				<p class="clan">Члан 3.</p>
				<p>Јавно предузеће послује под пословним именом: Јавно предузеће „Национални парк Копаоник” са потпуном одговорношћу, Копаоник. </p>
				<p>Седиште Јавног предузећа „Национални парк Копаоник” је на Копаонику, 36354 Копаоник. </p>
				<p class="clan">Члан 4.</p>
				<p>Јавно предузеће има својство правног лица и права, обавезе и одговорности утврђене законом и овом одлуком. </p>
				<p>Јавно предузеће поседује печат, штамбиљ и меморандум, чији се изглед и садржина утврђују Статутом Јавног предузећа (у даљем тексту: Статут). </p>
				<p class="bold">2. Делатност Јавног предузећа</p>
				<p class="clan">Члан 5.</p>
				<p>Претежна делатност Јавног предузећа је: </p>
				<p>– Шифра делатности: 9104</p>
				<p>Назив делатности: делатност ботаничких и зоолошких вртова и заштита природних вредности. </p>
				<p>Делатност Јавног предузећа од општег интереса је управљање заштићеним подручјем, у складу са законом. </p>
				<p>Јавно предузеће обавља и делатности: заштите, унапређења, презентације и популаризације националног парка и његових природних вредности и културних добара; обезбеђивања несметаног одвијања природних процеса и одрживог коришћења природних ресурса, прикупљања, обраде података и вођења евиденције о природним вредностима, људским активностима и процесима који представљају фактор угрожавања и оштећења националног парка; праћења стања очуваности природе и степена угрожености објеката геонаслеђа, дивљих биљних и животињских врста и њихових станишта, станишних типова, еколошки значајних подручја, еколошких коридора и предела; надзора над спровођењем услова и мера заштите природе у националном парку; надзора над правним и физичким лицима који обављају дозвољене делатности у националном парку у складу са законом; газдовања и одрживог коришћења шума; заштите, гајења, унапређивања и одрживог коришћења ловне и риболовне фауне; управљања грађевинским земљиштем које му је пренето на коришћење; организовања истраживања у области заштите и развоја националног парка; одрживог туризма у националном парку; пројектовања, изградње и одржавања објеката који су у функцији заштите одрживог туризма; геодетских послова везаних за шуме, земљиште и објекте; управљање посетиоцима и друге делатности које су одређене Статутом, у складу са законом. </p>
				<p>Јавно предузеће је дужно да обезбеди трајно обављање делатности од општег интереса, као и развој и унапређење делатности. </p>
				<p class="bold">3. Права, обавезе и одговорности Оснивача према Јавном предузећу и Јавног предузећа према Оснивачу</p>
				<p class="clan">Члан 6.</p>
				<p>Оснивач даје сагласност на следеће акте Јавног предузећа: </p>
				<p>1) дугорочне и средњорочне планове пословне стратегије и развоја;</p>
				<p>2) годишње програме пословања;</p>
				<p>3) посебан програм за коришћење средстава из буџета (субвенције, гаранције или друга средства);</p>
				<p>4) Статут;</p>
				<p>5) одлуку о расподели добити, односно одлуку о начину покрића губитка;</p>
				<p>6) одлуку о располагању (прибављању и отуђењу) средстава у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених оснивачким актом;</p>
				<p>7) давање гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>8) план управљања;</p>
				<p>9) акт о процени вредности капитала, програм и одлуке о својинској трансформацији;</p>
				<p>10) издавање, продају и куповина удела, као и продаја удела у Јавном предузећу или куповину удела или акција у другом предузећу, односно привредном друштву;</p>
				<p>11) друге одлуке у складу са законом којим се уређује обављање делатности од општег интереса и овом одлуком.</p>
				<p>Оснивач даје претходну сагласност на следеће одлуке Јавног предузећа:</p>
				<p>1) о улагању капитала;</p>
				<p>2) о статусним променама;</p>
				<p>3) о оснивању других правних субјеката.</p>
				<p class="clan">Члан 7.</p>
				<p>Јавно предузеће доноси годишњи програм пословања и доставља га Оснивачу ради давања сагласности, најкасније до 1. децембра текуће године за наредну годину. </p>
				<p>Јавно предузеће је дужно да дугорочне и средњорочне планове пословне стратегије и развоја и годишњи програм пословања усклади са законом и програмским и планским актима Оснивача. </p>
				<p class="clan">Члан 8.</p>
				<p>Јавно предузеће дужно је да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом којим се уређује правни положај јавних предузећа.</p>
				<p class="clan">Члан 9.</p>
				<p>Ако се усвојени годишњи програм пословања Јавног предузећа не спроводи у делу који се односи на зараде или запошљавање, министарство надлежно за послове финансија и министарство надлежно за послове рада и запошљавања неће извршити оверу образаца које Влада прописује за контролу обрачуна и исплате зарада у јавним предузећима, у складу са законом.</p>
				<p class="clan">Члан 10.</p>
				<p>У случају поремећаја у пословању Јавног предузећа, Оснивач предузима мере којима ће се обезбедити услови за несметано функционисање Јавног предузећа, а нарочито: </p>
				<p>1) промену унутрашње организације Јавног предузећа; </p>
				<p>2) разрешење органа које именује и именовање привремених органа Јавног предузећа; </p>
				<p>3) ограничење у погледу права располагања појединим средствима у јавној својини; </p>
				<p>4) друге мере одређене законом којим се уређују услови и начин обављања делатности од општег интереса и овом одлуком. </p>
				<p>За време ратног стања или непосредне ратне опасности Оснивач може у Јавном предузећу утврдити организацију која је потребна за обављање делатности од општег интереса.</p>
				<p class="clan">Члан 11.</p>
				<p>У Јавном предузећу, запослени остварују право на штрајк у складу са законом којим се уређују услови за организовање штрајка, колективним уговором и другим актом Оснивача о минимуму процеса рада. </p>
				<p class="clan">Члан 12.</p>
				<p>У случају да у Јавном предузећу нису обезбеђени услови за остваривање редовног процеса рада услед више силе, министарство надлежно за област којој припада делатност Јавног предузећа поступа у складу са законом, ако оцени да могу наступити штетне последице за живот и здравље људи или њихове безбедности и безбедности имовине или друге штетне неотклоњиве последице. </p>
				<p class="bold">4. Услови и начин утврђивања и распоређивања добити, односно начин покрића губитка и сношење ризика</p>
				<p class="clan">Члан 13.</p>
				<p>Јавно предузеће послује по тржишним условима, а остварену добит утврђује и расподељује у складу са законом. </p>
				<p>Одлуку о расподели добити доноси Надзорни одбор уз сагласност Оснивача. </p>
				<p>Одлуком из става 2. овог члана део средстава по основу добити усмерава се Оснивачу и уплаћује се у буџет Републике Србије, у складу са законом. </p>
				<p>Одлуку о начину покрића губитка, доноси Надзорни одбор уз сагласност Оснивача. </p>
				<p class="bold">5. Услови и начин задуживања Јавног предузећа</p>
				<p class="clan">Члан 14.</p>
				<p>Јавно предузеће може да се задужује под условима који су предвиђени законом којим се уређује јавни дуг.</p>
				<p class="bold">6. Заступање Јавног предузећа</p>
				<p class="clan">Члан 15.</p>
				<p>Јавно предузеће у пословима унутрашњег и спољно-трговинског промета заступа и представља директор, без ограничења. </p>
				<p>Директор може, у оквиру својих овлашћења, дати другом лицу писмено пуномоћје за заступање Јавног предузећа. </p>
				<p>Директор може, уз сагласност надзорног одбора, дати и опозвати прокуру, у складу са законом. </p>
				<p class="bold">7. Основни капитал Јавног предузећа</p>
				<p class="clan">Члан 16.</p>
				<p>Основни капитал Јавног предузећа износи 3.628.178.056,26 динара и утврђен је Билансом стања на дан 31. децембра 2015. године Јавног предузећа „Национални парк Копаоник”, основаног Законом о националним парковима. </p>
				<p>Капитал у Јавном предузећу подељен је на уделе одређене номиналне вредности и уписује се у регистар и то као право јавне својине Оснивача (заштићене природне вредности поверене на коришћење и управљање Јавном предузећу – шумско земљиште, флора и фауна Националног парка Копаоник) у износу од 3.603.787.459,26 динара и својине Јавног предузећа на непокретним стварима (управна зграда, чуварске куће на терену, стан и улазне станице) у износу од 24.390.597,00 динара.</p>
				<p>По основу улагања средстава у јавној својини, Република Србија стиче уделе у Јавном предузећу и права по основу тих удела. </p>
				<p class="bold">8. Средства за рад Јавног предузећа</p>
				<p class="clan">Члан 17.</p>
				<p>Јавно предузеће, у оквиру обављања својих делатности, стиче и прибавља средства из следећих извора: </p>
				<p>1) буџета Републике Србије, односно јединице локалне самоуправе; </p>
				<p>2) накнада за коришћење заштићеног подручја; </p>
				<p>3) прихода остварених обављањем делатности управљања заштићеним подручјем; </p>
				<p>4) средстава обезбеђених за реализацију програма, планова и пројеката у области заштите природе; </p>
				<p>5) донација, поклона и помоћи; </p>
				<p>6) домаћих пројеката и програма, пројеката и програма Европске уније и других међународних пројеката, и</p>
				<p>7) других извора, у складу са законом.</p>
				<p class="bold">9. Имовина Јавног предузећа и располагање стварима у јавној својини</p>
				<p class="clan">Члан 18.</p>
				<p>Имовину Јавног предузећа чине право својине на непокретним и покретним стварима, новчана средства, хартије од вредности, опрема и друга имовинска права која су пренета у својину Јавног предузећа (управна зграда, Визитор центар, чуварске куће на терену, улазне станице, службена возила и др) укључујући и право коришћења на стварима у јавној својини.</p>
				<p>Јавно предузеће управља и располаже својом имовином у складу са законом, овом одлуком и Статутом.</p>
				<p>Јавно предузеће за своје обавезе одговара целокупном својом имовином. </p>
				<p class="bold">10. Органи Јавног предузећа</p>
				<p class="clan">Члан 19.</p>
				<p>Органи Јавног предузећа су: </p>
				<p>1) Надзорни одбор;</p>
				<p>2) директор. </p>
				<p class="italik">1) Надзорни одбор</p>
				<p class="clan">Члан 20.</p>
				<p>Надзорни одбор Јавног предузећа има пет чланова које именује Оснивач на период од четири године под условима, на начин и по поступку утврђеним законом којим се уређује правни положај јавних предузећа. </p>
				<p>Један члан Надзорног одбора именује се из реда запослених, док један члан овог одбора мора бити независан.</p>
				<p>Представник запослених у Надзорном одбору предлаже се на начин утврђен Статутом.</p>
				<p>Председник и чланови Надзорног одбора морају испуњавати услове прописане законом којим се уређује правни положај јавних предузећа.</p>
				<p class="clan">Члан 21.</p>
				<p>Надзорни одбор:</p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи програм пословања, усклађен са дугорочним и средњорочним планом пословне стратегије и развоја из тачке 1. овог става;</p>
				<p>3) усваја извештај о степену реализације годишњег програма пословања;</p>
				<p>4) усваја тромесечни извештај о степену усклађености планираних и реализованих активности;</p>
				<p>5) усваја финансијске извештаје;</p>
				<p>6) надзире рад директора;</p>
				<p>7) доноси Статут;</p>
				<p>8) одлучује о статусним променама, оснивању других правних субјеката и улагању капитала; </p>
				<p>9) доноси одлуку о расподели добити, односно начину покрића губитка;</p>
				<p>10) закључује уговоре о раду са директором, у складу са законом којим се уређују радни односи;</p>
				<p>11) врши друге послове у складу са законом и Статутом.</p>
				<p>Одлуке из става 1. тач. 1), 2), 7), 9) овог члана Надзорни одбор доноси уз сагласност Оснивача.</p>
				<p>Одлуке из става 1. тачка 8) овог члана Надзорни одбор доноси уз претходну сагласност Оснивача. </p>
				<p class="clan">Члан 22.</p>
				<p>Надзорни одбор одлучује већином гласова својих чланова.</p>
				<p>Надзорни одбор не може пренети право одлучивања о питањима из своје надлежности на директора или друго лице у Јавном предузећу.</p>
				<p class="clan">Члан 23.</p>
				<p>Председник и чланови Надзорног одбора имају право на одговарајућу накнаду за рад у Надзорном одбору, у складу са законом којим се уређује правни положај јавних предузећа.</p>
				<p class="italik">2) Директор</p>
				<p class="clan">Члан 24.</p>
				<p>Директора именује Оснивач, на период од четири године, а на основу јавног конкурса спроведеног у складу са законом којим се уређује правни положај јавних предузећа.</p>
				<p>Статутом могу бити одређени и други услови за именовање директора.</p>
				<p>Директор је функционер који обавља јавну функцију.</p>
				<p>Директор не може имати заменика.</p>
				<p class="clan">Члан 25.</p>
				<p>Директор:</p>
				<p>1) представља и заступа Јавно предузеће;</p>
				<p>2) организује и руководи процесом рада;</p>
				<p>3) води пословање Јавног предузећа;</p>
				<p>4) одговара за законитост рада Јавног предузећа;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи програм пословања и одговоран је за његово спровођење;</p>
				<p>7) предлаже финансијске извештаје;</p>
				<p>8) извршава одлуке Надзорног одбора;</p>
				<p>9) бира представнике Јавног предузећа у скупштини друштва капитала чији је једини власник јавно предузеће;</p>
				<p>10) закључује уговоре о раду са запосленим у Јавном предузећу, у складу са законом којим се уређују радни односи;</p>
				<p>11) доноси акт о систематизацији;</p>
				<p class="v2-clan-left-1">11a) бира извршне директоре;</p>
				<p>12) врши друге послове одређене законом, овом одлуком и Статутом.</p>
				<p class="hide-change">*Службени гласник РС, број 90/2017</p>
				<p class="v2-italik-1">Извршни директор</p>
				<p class="hide-change">*Службени гласник РС, број 90/2017</p>
				<p class="v2-clan-1">Члан 25а</p>
				<p class="v2-clan-left-1">За извршног директора бира се лице 
				које испуњава услове предвиђене законом којим се уређује правни 
				положај јавних предузећа и Статутом Јавног предузећа.</p>
				<p class="v2-clan-left-1">Број извршних директора утврђује се 
				Статутом, а не може их бити више од седам.</p>
				<p class="v2-clan-left-1">Извршни директор мора бити у радном 
				односу у Јавном предузећу.</p>
				<p class="v2-clan-left-1">Извршни директор одговара за свој рад 
				директору и обавља послове у оквиру овлашћења која му је одредио 
				директор у складу са Статутом и правилником о организацији и 
				систематизацији послова у Јавном предузећу.</p>
				<p class="v2-clan-left-1">Извршни директор не може имати 
				заменика.</p>
				<p class="hide-change">*Службени гласник РС, број 90/2017</p>
				<p class="clan">Члан 26.</p>
				<p>Мандат директора престаје истеком периода на који је именован, оставком или разрешењем.</p>
				<p>Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.</p>
				<p>Директор подноси оставку Оснивачу, у писаној форми.</p>
				<p>Директор се разрешава, односно може бити разрешен из разлога предвиђених законом којим се уређује правни положај јавних предузећа.</p>
				<p class="clan">Члан 27.</p>
				<p>Предлог за разрешење директора подноси министарство надлежно за послове привреде.</p>
				<p>Предлог из става 1. овог члана може поднети и Надзорни одбор, преко министарства надлежног за послове привреде.</p>
				<p>Предлог за разрешење директора мора бити образложен, са прецизно наведеним разлозима због којих се разрешење предлаже и доставља се директору који има право да се у року од 20 дана изјасни о разлозима због којих се предлаже разрешење.</p>
				<p>На поступак разрешења директора, примењује се закон којим се уређује правни положај јавних предузећа.</p>
				<p class="clan">Члан 28.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа.</p>
				<p class="clan">Члан 29.</p>
				<p>Јавно предузеће може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа.</p>
				<p class="bold">11. Комисија за ревизију</p>
				<p class="clan">Члан 30.</p>
				<p>Јавно предузеће има Комисију за ревизију.</p>
				<p>Комисија за ревизију има три члана које именује Надзорни одбор. </p>
				<p>Независан члан Надзорног одбора је председник Комисије за ревизију.</p>
				<p>Чланови Комисије за ревизију морају испуњавати услове прописане законом којим се уређује правни положај јавних предузећа.</p>
				<p>Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.</p>
				<p class="clan">Члан 31.</p>
				<p>Комисија за ревизију:</p>
				<p>1) припрема, предлаже и проверава спровођење рачуноводствених политика и политика управљања ризицима;</p>
				<p>2) испитује примену рачуноводствених стандарда у припреми финансијских извештаја и оцењује садржину тих извештаја;</p>
				<p>3) испитује испуњеност услова за израду консолидованих финансијских извештаја;</p>
				<p>4) учествује у поступку избора ревизора и предлаже кандидата за ревизора;</p>
				<p>5) у случају потребе даје образложени предлог за отказ уговора са ревизором;</p>
				<p>6) врши надзор над поступком ревизије, укључујући и одређивање кључних питања која треба да буду предмет ревизије;</p>
				<p>7) врши проверу независности и објективности ревизора;</p>
				<p>8) врши друге послове које јој повери Надзорни одбор.</p>
				<p>Најмање једанпут годишње Комисија за ревизију подноси Надзорном одбору извештаје о питањима из става 1. овог члана.</p>
				<p class="bold">12. Општи акти</p>
				<p class="clan">Члан 32.</p>
				<p>Општи акти Јавног предузећа су Статут, одлуке, правилници и други акти којима се на општи начин уређују одређена питања.</p>
				<p>Статут је основни општи акт Јавног предузећа.</p>
				<p>Други општи акти Јавног предузећа не смеју бити у супротности са одредбама Статута.</p>
				<p>Статутом се подробније уређују: назив и седиште; делатност; управљање и органи управљања; унутрашња организација; пословање; заступање; начин и распоређивање добити; резерве; општи акти и начин њиховог доношења и друга питања значајна за рад и пословање Јавног предузећа.</p>
				<p class="bold">13. Заштита животне средине</p>
				<p class="clan">Члан 33.</p>
				<p>Јавно предузеће је при обављању делатности дужно да се стара о заштити животне средине у складу са законом и другим прописима.</p>
				<p class="bold">14. Јавност у раду</p>
				<p class="clan">Члан 34.</p>
				<p>Јавно предузеће је дужно да на својој интернет страници објави:</p>
				<p class="v2-clan-left-1">1) радне биографије чланова Надзорног 
				одбора, директора и извршних директора;</p>
				<p>2) организациону структуру;</p>
				<p>3) годишњи програм пословања, као и све његове измене и допуне, односно извод из тог програма, ако Јавно предузеће има конкуренцију на тржишту;</p>
				<p>4) тромесечне извештаје о реализацији годишњег програма пословања;</p>
				<p>5) годишњи финансијски извештај са мишљењем овлашћеног ревизора;</p>
				<p>6) друге информације од значаја за јавност.</p>
				<p class="hide-change">*Службени гласник РС, број 90/2017</p>
				<p class="bold">15. Прелазне и завршне одредбе</p>
				<p class="clan">Члан 35.</p>
				<p>Јавно предузеће „Национални парк Копаоник” наставља са радом у складу са Законом о националним парковима („Службени гласник РС”, број 84/15), Законом о јавним предузећима („Службени гласник РС”, број 15/16) и овом одлуком.</p>
				<p class="clan">Члан 36.</p>
				<p>Јавно предузеће усагласиће Статут са овом одлуком у року од 90 дана од дана доношења ове одлуке.</p>
				<p class="clan">Члан 37.</p>
				<p>Ову одлуку објавити у „Службеном гласнику Рeпубликe Србиje”.</p>
				<p>&nbsp;</p>
				<p class="potpis">05 број 023-11517/2016</p>
				<p class="potpis">У Београду, 7. децембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

