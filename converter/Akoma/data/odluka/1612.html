


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">Ha основу члана 8. став 1. Закона о безбедности саобраћаја на путевима („Службени гласник PCˮ, бр. 41/09, 53/10, 101/11, 32/13 ‒ УС, 55/14, 96/15 ‒ др. закон, 9/16 ‒ УС, 24/18, 41/18 и 41/18 ‒ др. закон), члана 25. ст. 1. и 2. Уредбе о начелима за унутрашње уређење и систематизацију радних места у министарствима, посебним организацијама и службама Владе („Службени гласник PC”, бр. 81/07 ‒ пречишћен текст, 69/08, 98/12 и 87/13) и члана 43. став 1. Закона о Влади („Службени гласник PC”, бр. 55/05, 71/05 ‒ исправка, 101/07, 65/08, 16/11, 68/12 ‒ УС, 72/12, 7/14 ‒ УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о образовању Тела за координацију послова безбедности саобраћаја на путевима</p>
			<p class="centar">"Службени гласник РС", број 81 од 26. октобра 
			2018.</p>
			<p class="Basic-Paragraph">1. Овом одлуком образују се Тело за координацију послова безбедности саобраћаја на путевима (у даљем тексту: Тело за координацију) и стручне радне групе за потребе Тела за координацију.</p>
			<p class="Basic-Paragraph">2. Задатак Тела за координацију је да иницира и прати превентивне и друге активности у области безбедности саобраћаја на путевима, усмерава и усклађује активности везане за смањење броја саобраћајних незгода и њихових последица и унапређења безбедности саобраћаја, предлаже Националну стратегију безбедности саобраћаја на путевима и Национални план безбедности саобраћаја.</p>
			<p class="Basic-Paragraph">3. У Тело за координацију именују се:</p>
			<p class="Basic-Paragraph">1) др Небојша Стефановић, потпредседник Владе и министар унутрашњих послова, руководилац;</p>
			<p class="Basic-Paragraph">2) проф. др Зорана Михајловић, потпредседник Владе и министар грађевинарства, саобраћаја и инфраструктуре, заменик руководиоца;</p>
			<p class="Basic-Paragraph">3) др Расим Љајић, потпредседник Владе и министар трговине, туризма и телекомуникација, члан;</p>
			<p class="Basic-Paragraph">4) Нела Кубуровић, министар правде, члан;</p>
			<p class="Basic-Paragraph">5) Младен Шарчевић, министар просвете, науке и технолошког развоја, члан;</p>
			<p class="Basic-Paragraph">6) асс др Златибор Лончар, министар здравља, члан;</p>
			<p class="Basic-Paragraph">7) Зоран Ђорђевић, министар за рад, запошљавање, борачка и социјална питања, члан;</p>
			<p class="Basic-Paragraph">8) директор Агенције за безбедност саобраћаја, члан.</p>
			<p class="Basic-Paragraph">4. За потребе Тела за координацију образују се стручне радне групе, и то:</p>
			<p class="Basic-Paragraph">1) Стручна радна група за безбедност и унапређење путне инфраструктуре коју чине представници Министарства грађевинарства, саобраћаја и инфраструктуре, Министарства унутрашњих послова, ЈП „Путеви Србије”, „Коридори Србије” д.о.о., Агенције за безбедност саобраћаја, АД „Железнице Србије”, Дирекције за железнице, Ауто-мото савеза Србије, Института за стандардизацију Србије и два представника струке из области саобраћаја које предложи Министарство грађевинарства, саобраћаја и инфраструктуре;</p>
			<p class="Basic-Paragraph">2) Стручна радна група за унапређење рада и ефикасности саобраћајне полиције и прекршајних судова коју чине представници Министарства унутрашњих послова, Министарства правде, Агенције за безбедност саобраћаја и по два представника струке из области унапређења полицијских послова које предложи Министарствo унутрашњих послова и рада прекршајних судова које предложи председник Вишег прекршајног суда;</p>
			<p class="Basic-Paragraph">3) Стручна радна група за унапређење безбедности деце у саобраћају коју чине представници Министарства просвете, науке и технолошког развоја, Министарства унутрашњих послова, Министарства грађевинарства, саобраћаја и инфраструктуре, Министарства здравља, Агенције за безбедност саобраћаја, ЈП „Путеви Србијеˮ, Ауто-мото савеза Србије и два представника струке које предложи Министарство просвете, науке и технолошког развоја;</p>
			<p class="Basic-Paragraph">4) Стручна радна група за превентиву повређивања у саобраћају и рехабилитацију повређених у саобраћају коју чине представници Министарства здравља, Министарства за рад, запошљавање, борачка и социјална питања, Министарства грађевинарства, саобраћаја и инфраструктуре, Института за јавно здравље Србије „Др Милан Јовановић Батутˮ, канцеларије Светске здравствене организације у Републици Србији, Агенције за безбедност саобраћаја, Црвеног крста Србије и три стручна лица доктора медицине – специјалиста ургентне медицине и службе хитне медицинске помоћи, специјалиста медицине рада и специјалиста педијатрије које предложи Министарство здравља;</p>
			<p class="Basic-Paragraph">5) Стручна радна група за унапређење квалитета роба (производа и услуга) у безбедности саобраћаја коју чине представници Министарства трговине, туризма и телекомуникација, Министарства финансија, Министарства грађевинарства, саобраћаја и инфраструктуре, Министарства привреде, Министарства рударства и енергетике, Агенције за безбедност саобраћаја, Привредне коморе Србије, Центра за моторна возила Ауто-мото савеза Србије, Института за стандардизацију Србије, Дирекције за мере и драгоцене метале и два представника струке које предложи Министарство трговине, туризма и телекомуникација;</p>
			<p class="Basic-Paragraph">6) Стручна радна група за рад и социјалну политику коју чине представници Министарства за рад, запошљавање, борачка и социјална питања – Управе за безбедност и здравље на раду, Министарства грађевинарства, саобраћаја и инфраструктуре, Министарства унутрашњих послова, Агенције за безбедност саобраћаја, Привредне коморе Србије и два представника струке које предложи Министарство за рад, запошљавање, борачка и социјална питања.</p>
			<p class="Basic-Paragraph">Председнике, заменике председника, секретаре, заменике секретара и чланове стручних радних група именује руководилац Тела за координацију.</p>
			<p class="Basic-Paragraph">Председници стручних радних група именују се из редова државних службеника на положају, осим председника Стручне радне групе за унапређење рада и ефикасности саобраћајне полиције и прекршајних судова, за коју се именује полицијски службеник у рангу начелника управе.</p>
			<p class="Basic-Paragraph">Председник стручне радне групе може позвати представнике других органа и организација да учествују у раду стручне радне групе, ако се појави потреба за њиховим укључивањем у рад стручне радне групе.</p>
			<p class="Basic-Paragraph">5. Стручне радне групе Тела за координацију имају Колегијум, који чине:</p>
			<p class="Basic-Paragraph">1) Директор полиције, председавајући;</p>
			<p class="Basic-Paragraph">2) председници стручних радних група, чланови;</p>
			<p class="Basic-Paragraph">3) представник Министарства финансија, задужен за праћење финансијских средстава намењених за безбедност саобраћаја, члан.</p>
			<p class="Basic-Paragraph">Колегијум се, пo правилу, састаје једном месечно. </p>
			<p class="Basic-Paragraph">Смернице за рад Колегијума даје Тело за координацију.</p>
			<p class="Basic-Paragraph">Председавајући може позвати представнике других органа и организација да учествују у раду Колегијума, ако се појави потреба за њиховим учешћем у раду Колегијума.</p>
			<p class="Basic-Paragraph">6. Седницама Тела за координацију присуствује и председавајући Колегијума.</p>
			<p class="Basic-Paragraph">У раду Тела за координацију могу учествовати и други функционери и други стручњаци aко се расправља о темама из њихове надлежности.</p>
			<p class="Basic-Paragraph">Тело за координацију доноси пословник о свом раду.</p>
			<p class="Basic-Paragraph">7. Тело за координацију подноси извештај о свом раду Влади, два пута годишње.</p>
			<p class="Basic-Paragraph">8. Стручну и административно-техничку потпору Телу за координацију пружа Министарство унутрашњих послова.</p>
			<p class="Basic-Paragraph">9. Ступањем на снагу ове одлуке престаје да важи Одлука о образовању Тела за координацију безбедности саобраћаја на путевима („Службени гласник PC”, број 62/14).</p>
			<p class="Basic-Paragraph">10. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 02-9883/2018-1</p>
			<p class="potpis">У Београду, 25. октобра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

