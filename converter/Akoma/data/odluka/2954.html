


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 9. ст. 3, 4 и 5. Закона о стратешкој процени утицаја на животну средину („Службени гласник РС”, бр. 135/04 и 88/10) и члана 14. Статута ЈП „Национални парк Ђердап”, Доњи Милановац,</p>
				<p>Надзорни одбор на ХХХV редовној седници, одржаној 30. јануара 2017. године, донео је</p>
				<p class="odluka-zakon">ОДЛУКУ</p>
				<p class="odluka-zakon">о неприступању изради Стратешке процене утицаја на План управљања Националним парком Ђердап за период 2017–2026. године</p>
				<p class="centar">"Службени гласник РС", број 33 од 7. априла 
				2017.</p>
				<p class="centar">&nbsp;</p>
				<p>1. Не приступа се изради Стратешке процене утицаја на животну средину Плана управљања Националним парком Ђердап за период 2017–2026. године.</p>
				<p>2. Планом управљања Националним парком Ђердап за период 2017–2026. године одређује се заштита, управљање, коришћење и унапређење заштићеног подручја и приоритети за заштиту и очување истог, као и смернице развоја Националног парка Ђердап, те како је Завод за заштиту природе Србије за израду новог Закона о националним парковима („Службени гласник РС”, број 84/15) израдио Стручну основу Националног парка Ђердап, то би било нецелисходно да се за исти врши израда стратешке процене утицаја на животну средину, имајући у виду чињеницу да је основна функција Плана заштита и очување природних и створених вредности овог заштићеног подручја.</p>
				<p>3. Стратешка процена за План управљања Националним парком Ђердап за период 2017–2026. године се не врши и из разлога што је 2013. године Влада Републике Србије донела Просторни план подручја посебне намене Националног парка Ђердап („Службени гласник РС”, број 43/13) за који је урађена темељна стратешка процена утицаја на животну средину, те би било ирационално дуплирати посао, имајући у виду да ова два плана морају бити усклађена и усаглашена.</p>
				<p>4. План управљања Националним парком Ђердап за период 2017–2026. године ће садржати:</p>
				<p>– приказ главних природних и створених вредности и природних ресурса;</p>
				<p>– оцену стања животне средине;</p>
				<p>– преглед конкретних активности, делатности и процеса који представљају фактор угрожавања заштићеног подручја;</p>
				<p>– дугорочне циљеве заштите, очувања и унапређења одрживог развоја;</p>
				<p>– анализу и оцену услова за остваривање тих циљева;</p>
				<p>– приоритетне мере и активности на заштити, одржавању, праћењу стања и унапређењу природних вредности;</p>
				<p>– најважније задатке научноистраживачког и образовног рада;</p>
				<p>– планиране активности на одрживом коришћењу природних вредности, развоју и уређењу простора;</p>
				<p>– просторну идентификацију планских намена и режима коришћења земљишта;</p>
				<p>– активности на промоцији вредности заштићеног подручја;</p>
				<p>– студијску, програмску, планску и пројектну документацију за спровођење циљева и активности;</p>
				<p>– облике сарадње са локалним становништвом и корисницима заштићеног подручја;</p>
				<p>– активности и мере на спровођењу плана са динамиком и субјектима реализације и финансијска средства и друге материјалне претпоставке за извршавање поверених послова у управљању заштићеним подручјем и начин њиховог обезбеђивања.</p>
				<p>5. Приликом доношења ове одлуке закључено је да стратешка процена утицаја за План управљања Националним парком Ђердап за период 2017–2026. године не би могла бити другачије урађена применом критеријума, него што је урађена стручна основа за Закон о националним парковима („Службени гласник РС”, број 84/15) и стратешка процена утицаја на Просторни план подручја посебне намене Националног парка Ђердап, којима су дефинисани и урађени значај плана за животну средину и одрживи развој, просторна димензија, кумулативна и синергијска природа утицаја, ризици по здравље људско здравље, режими заштите, коришћење земљишта, екосистеми, биљне и животињске врсте, деловање плана на животну средину, као и проблеми заштите животне средине и могућност утицаја истог на: ваздух, воде, земљиште, климу, биљни и животињски свет, станишта, пределе, природна добра, становништво, насеља, културно-историјско наслеђе, инфраструктурне и друге објекте, као и друге створене вредности на подручју Националног парка Ђердап.</p>
				<p>6. За спровођење ове одлуке задужује се директор предузећа, који ће у складу са законом прибавити неопходна мишљења, услове и сагласности, а о предлогу Плана обавестити јавност, разрадити конкретне мере и одредити носиоце послова за реализацију исте.</p>
				<p>7. Након прибављања претходног мишљења органа надлежног за послове заштите животне средине ову одлуку објавити у „Службеном гласнику Републике Србије”.</p>
				<p class="potpis">Број 277/3</p>
				<p class="potpis">У Доњем Милановцу, 30. јануара 2017. године</p>
				<p class="potpis">Председник Надзорног одбора,</p>
				<p class="potpis">др <span class="bold">Милија Булатовић, </span>с.р.</p>
	</div>

