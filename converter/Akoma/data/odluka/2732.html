


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу чл. 11, 12. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), члана 6. став 2, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/1 – УС, 72/12, 7/14 – УС и 44/14),</p>
				<p>Влада доноси </p>
				<p class="odluka-zakon">ОДЛУКУ</p>
				<p class="odluka-zakon">о измени оснивачког акта Друштва с ограниченом одговорношћу Парк природе „Мокра гора”</p>
				<p class="auto-style1">"Службени гласник РС", број 26 од 20. 
				марта 2017.</p>
				<p class="bold">1. Уводне одредбе </p>
				<p class="clan">Члан 1.</p>
				<p>Овом oдлуком врши се усклађивање оснивачког акта Друштва с ограниченом одговорношћу Парк природе „Мокра гора” са одредбама Закона о јавним предузећима („Службени гласник РС”, број 15/16).</p>
				<p class="clan">Члан 2.</p>
				<p>Друштво с ограниченом одговорношћу за управљање пределом изузетних одлика Шарган – Мокра гора” (у даљем тексту: Друштво), основано је Одлуком о оснивању Друштва с ограниченом одговорношћу за управљање пределом изузетних одлика „Шарган – Мокра гора” („Службени гласник РС”, број 99/05). </p>
				<p>Оснивање Друштва уписано је у Регистар привредних субјеката у Агенцији за привредне субјекте решењем БД број 108735/2006 од 21. фебруара 2006. године.</p>
				<p>Уредбом о измени Уредбе о заштити Предела изузетних одлика „Шарган – Мокра гора” („Службени гласник РС”, број 81/08), променио се статус заштићеног подручја у Парк природе „Шарган – Мокра гора”. </p>
				<p>Скупштина Друштва је 7. јуна 2013. године донела Одлуку о измени оснивачког акта Друштвa с ограниченом одговорношћу за управљањем Парка природе „Шарган – Мокра Гора” („Службени гласник РС”, број 79/13).</p>
				<p>Влада је донела Решење о давању сагласности на Одлуку о измени оснивачког акта Друштвa с ограниченом одговорношћу за управљањем Парка природе „Шарган – Мокра гора” („Службени гласник РС”, број 73/13).</p>
				<p>Одлуком о измени оснивачког акта Друштва с ограниченом одговорношћу Парк природе „Мокра гора” („Службени гласник РС”, број 79/13), извршено је усклађивање пословања Друштва са одредбама Закона о привредним друштвима („Службени гласник РС”, бр. 36/11 и 99/11). </p>
				<p class="bold">2. Подаци о Оснивачу</p>
				<p class="clan">Члан 3.</p>
				<p>Оснивач Друштва је Република Србија, за коју оснивачка права врши Влада, Београд, Немањина 11, матични број 07020171 (у даљем тексту: Оснивач).</p>
				<p class="bold">3. Пословно име и седиште Друштва</p>
				<p class="clan">Члан 4.</p>
				<p>Друштво послује под пословним именом: Друштво с ограниченом одговорношћу Парк природе „Мокра гора”.</p>
				<p>Скраћено пословно име Друштва гласи: Парк природе „Мокра гора” д.о.о. Мокра гора. </p>
				<p>О промени пословног имена одлучује Скупштина Друштва, уз сагласност Оснивача.</p>
				<p>Седиште Друштва је у Мокрој гори, Ужице.</p>
				<p>О промени седишта Друштва одлучује Скупштина Друштва, уз сагласност Оснивача.</p>
				<p class="italik">Печат, штамбиљ и знак Друштва </p>
				<p class="clan">Члан 5.</p>
				<p>Друштво поседује свој печат и штамбиљ са исписаним текстом на српском језику и ћириличким писмом.</p>
				<p>Печат је округлог облика и садржи пуно пословно име и седиште Друштва.</p>
				<p>Штамбиљ је правоугаоног облика и садржи пуно пословно име, седиште Друштва и место за датум и број.</p>
				<p>Друштво има свој знак који садржи назив и седиште Друштва.</p>
				<p class="italik">Правни статус Друштва </p>
				<p class="clan">Члан 6.</p>
				<p>Друштво има статус правног лица, са правима, обавезама и одговорностима утврђеним законом.</p>
				<p>Друштво у правном промету са трећим лицима има сва овлашћења и иступа у своје име и за свој рачун.</p>
				<p class="clan">Члан 7.</p>
				<p>Друштво се за обављање своје делатности утврђене овом одлуком, уписује у регистар у складу са законом којим се уређује правни положај привредних друштава и поступак регистрације.</p>
				<p class="clan">Члан 8.</p>
				<p>Друштво послује као јединствена радна целина.</p>
				<p>Актом директора Друштва уређује се унутрашња организација и систематизација послова.</p>
				<p class="clan">Члан 9.</p>
				<p>Друштво за своје обавезе одговара целокупном својом имовином.</p>
				<p>Оснивач не одговара за обавезе Друштва, осим у случајевима прописаним законом.</p>
				<p class="italik">Заступање и представљање Друштва </p>
				<p class="clan">Члан 10.</p>
				<p>Друштво заступа и представља директор Друштва.</p>
				<p class="bold">4. Делатности Друштва</p>
				<p class="clan">Члан 11.</p>
				<p>Претежна делатност Друштва је: </p>
				<p>– Шифра делатности: 9104,</p>
				<p>– Назив делатности: Делатност ботаничких и зоолошких вртова и заштита природних вредности. </p>
				<p>Делатност од општег интереса је управљање заштићеним подручјем, у складу са законом.</p>
				<p>Друштво може, без уписа у регистар, да врши и друге делатности које служе обављању претежне делатности, уколико за те делатности испуњава услове предвиђене законом.</p>
				<p>О промени делатности Друштво, као и о обављању других делатности у вези са обављањем претежне делатности, одлучује Скупштина, у складу са законом.</p>
				<p class="italik">Оснивачка права и улагање капитала Друштва</p>
				<p class="clan">Члан 12.</p>
				<p>Друштво може, уз претходну сагласност Оснивача, основати друштво капитала за обављање делатности од општег интереса и друштво капитала за обављање делатности која није делатност од општег интереса.</p>
				<p>Друштво може улагати капитал у већ основана друштва капитала, уз претходну сагласност Оснивача. </p>
				<p class="bold">5. Права, обавезе и одговорности Оснивача према Друштву и Друштва према Оснивачу </p>
				<p class="clan">Члан 13.</p>
				<p>Оснивач даје сагласност на следеће акте Друштва:</p>
				<p>1) о давању гаранција, авала, јемстава, залога и других средстава обезбеђења за послове који нису из оквира делатности од општег интереса; </p>
				<p>2) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган; </p>
				<p>3) о располагању (прибављање и отуђење) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених овом одлуком; </p>
				<p>4) акт о општим условима за испоруку производа и услуга; </p>
				<p>5) акт о процени вредности капитала, као и на програм и одлуку о својинској трансформацији;</p>
				<p>6) дугорочни и средњорочни план пословне стратегије и развоја;</p>
				<p>7) годишњи програм пословања;</p>
				<p>8) одлуку о расподели добити, односно начину покрића губитка; </p>
				<p>9) друге одлуке, у складу са законом којим се одређује обављање делатности од општег интереса.</p>
				<p>Оснивач даје претходну сагласност на следеће одлуке и акте Друштва:</p>
				<p>1) о улагању капитала; </p>
				<p>2) о статусним променама; </p>
				<p>3) о оснивању других правних субјеката.</p>
				<p class="clan">Члан 14.</p>
				<p>У случају поремећаја у пословању Друштва, Оснивач предузима мере којима се обезбеђују услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:</p>
				<p>1) промену унутрашње организације Друштва;</p>
				<p>2) разрешење директора и именовање привременог органа Друштва;</p>
				<p>3) ограничење у погледу права располагања појединим средствима у јавној својини;</p>
				<p>4) друге мере одређене законом којим се одређују делатности од општег интереса и оснивачким актом.</p>
				<p>За време ратног стања или непосредне ратне опасности, Оснивач може у Друштву утврдити организацију за извршавање послова од стратешког значаја за Републику Србију.</p>
				<p class="clan">Члан 15.</p>
				<p>У случају да у Друштву нису обезбеђени услови за остваривање редовног процеса рада услед више силе, министарство надлежно за област којој припада делатност Друштва, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњиве последице, поступа у складу са законом.</p>
				<p class="clan">Члан 16. </p>
				<p>По основу учешћа у основном капиталу Друштва Оснивач има следећа права:</p>
				<p>1) право управљања Друштвом;</p>
				<p>2) право на учешће у расподели добити Друштва;</p>
				<p>3) право да буде информисан о пословању Друштва;</p>
				<p>4) право да учествује у расподели ликвидационе или стечајне масе, након престанка Друштва стечајем или ликвидацијом, а по измирењу обавеза; </p>
				<p>5) друга права у складу са законом.</p>
				<p class="clan">Члан 17.</p>
				<p>У Друштву се право на штрајк остварује у складу са законом.</p>
				<p class="clan">Члан 18.</p>
				<p>Друштво је дужно да делатност за коју је основано обавља на начин којим се обезбеђује редовно, континуирано и квалитетно пружање услуга крајњим корисницима.</p>
				<p>Друштво је дужно да предузима мере и активности за редовно одржавање и несметано функционисање постројења и других објеката неопходних за обављање своје делатности, у складу са законима и другим прописима којима се уређују услови обављања делатности због које је основано.</p>
				<p class="clan">Члан 19.</p>
				<p>Унапређење рада и развоја Друштва се заснива се на дугорочном и средњорочном плану рада и развоја.</p>
				<p class="clan">Члан 20.</p>
				<p>Годишњи програм пословања Друштва доноси се и доставља Оснивачу ради давања сагласности у складу са законом којим се уређује правни положај јавних предузећа и других облика организовања који обављају делатност од општег интереса.</p>
				<p>Садржина годишњег програма пословања и последице његовог недоношења, предвиђени су законом којим се уређује правни положај јавних предузећа и других облика организовања који обављају делатност од општег интереса.</p>
				<p>Друштво је дужно да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом којим се уређује правни положај јавних предузећа и других облика организовања који обављају делатност од општег интереса. </p>
				<p>Ако Скупштина Друштва до почетка календарске године не донесе годишњи, односно трогодишњи програм пословања, до доношења тог програма зараде запосленима се обрачунавају и исплаћују на начин и под условима утврђеним годишњим, односно трогодишњим програмом пословања за претходну годину.</p>
				<p class="bold">6. Основни капитал, имовина друштва, располагање (отуђење и прибављање) имовином Друштва и имовина која се не може отуђити</p>
				<p class="clan">Члан 21.</p>
				<p>Основни капитал Друштва, на дан 10. фебруар 2006. године, чине новчана средства у укупном износу од 43.673,75 динара. </p>
				<p>Основни капитал из става 1. овог члана је удео Оснивача, као јединог члана са 100% учешћа у основном капиталу Друштва.</p>
				<p>По основу улагања средстава из става 1. овог члана Оснивач стиче уделе у Друштву, као и права по основу тих удела.</p>
				<p>О повећању или смањењу основног капитала Друштва, одлучује Скупштина уз сагласност Оснивача, у складу са законом.</p>
				<p>Вредност неновчаног улога Оснивача утврђује се на основу процене извршене на начин прописан законом којим се уређује правни положај привредних друштава.</p>
				<p>Капитал у Друштву, уписује се у регистар.</p>
				<p class="clan">Члан 22.</p>
				<p>Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.</p>
				<p>Друштво управља и располаже својом имовином у складу са законом и овом одлуком.</p>
				<p>Друштво не може да отуђи средства која се налазе у његовој имовини, на којима Друштво не може да стекне својину.</p>
				<p class="bold">7. Средства за рад Друштва</p>
				<p class="clan">Члан 23.</p>
				<p>Друштво у обављању својих делатности, стиче и прибавља средства из следећих извора:</p>
				<p>1) продајом производа и услуга;</p>
				<p>2) из кредита;</p>
				<p>3) из донација и поклона;</p>
				<p>4) из буџета Републике Србије; </p>
				<p>5) из буџета локалних самоуправа;</p>
				<p>6) накнада за коришћење парка природе;</p>
				<p>7) прихода остварених у обављању делатности управљања парком природе;</p>
				<p>8) средстава обезбеђених за реализацију програма, планова и пројеката у области заштите природе;</p>
				<p>9) из осталих извора, у складу са законом.</p>
				<p>Друштво је дужно да део остварене добити уплати у буџет Оснивача, по завршном рачуну за претходну годину.</p>
				<p class="bold">8. Услови и начин задужења Друштва</p>
				<p class="clan">Члан 24.</p>
				<p>Друштво се може задужити под условима који су предвиђени законом којим се уређује јавни дуг. </p>
				<p class="bold">5. Услови и начин утврђивања и распоређивања добити и начин покрића губитка и сношења ризика </p>
				<p class="clan">Члан 25.</p>
				<p>Добит Друштва утврђује се и расподељује у складу са законом.</p>
				<p>Одлуку о расподели добити Друштва доноси Скупштина уз сагласност Оснивача, и њоме се одређује део средстава који се уплаћује у буџет Републике Србије, у складу са законом.</p>
				<p>Одлуку о начину покрића губитка Друштва доноси Скупштина, уз сагласност Оснивача.</p>
				<p class="bold">9. Пословање под тржишним условима и пружање услуга корисницима са територије ван Републике Србије</p>
				<p class="clan">Члан 26.</p>
				<p>Друштвo послује по тржишним условима, ради стицања добити, у складу са законом.</p>
				<p>У обављању своје претежне делатности, Друштво своје производе и услуге може испоручивати односно пружати и корисницима ван територије Републике Србије, под условом да се ни на који начин не угрожава редовно, континуирано и квалитетно снабдевање крајњих корисника са територије Републике Србије.</p>
				<p>Испоруку производа и пружање услуга из става 2. овог члана Друштвo обавља у складу са посебно закљученим уговорима.</p>
				<p class="bold">10. Органи Друштва и њихова надлежност</p>
				<p class="clan">Члан 27.</p>
				<p>Органи Друштва су:</p>
				<p>1) Скупштина;</p>
				<p>2) директор.</p>
				<p class="italik">а) Скупштина </p>
				<p class="clan">Члан 28.</p>
				<p>Функцију Скупштине Друштва врши Оснивач као једини члан Друштва, преко овлашћених представника, у складу са законом и овом одлуком.</p>
				<p>Скупштина Друштва има пет представника Оснивача, од којих је један председник. </p>
				<p>Представнике Оснивача у Скупштини, од којих је један члан представник Оснивача из реда запослених, именује Оснивач, на период од четири године.</p>
				<p>Представник Оснивача у Скупштини из реда запослених предлаже се на начин и по поступку који је утврђен Статутом Друштва.</p>
				<p>Скупштина Друштва, директор и извршни директор не могу предлагати представника запослених у Скупштини Друштва.</p>
				<p class="clan">Члан 29.</p>
				<p>За представнике Оснивача у Скупштини именују се лица која испуњавају услове прописане законом којим се уређује правни положај јавних предузећа. </p>
				<p>Представници Оснивача у Скупштини имају право на одговарајућу накнаду за рад у Скупштини, у складу са законом којим се уређује правни положај јавних предузећа.</p>
				<p>Представници Оснивача у Скупштини дужни су да се додатно стручно усавршавају у области корпоративног управљања у складу са програмом за додатно стручно усавршавање који утврђује Оснивач.</p>
				<p class="clan">Члан 30.</p>
				<p>Мандат представницима Оснивача у Скупштини престаје на начин и под условима предвиђеним законом којим се уређује правни положај јавних предузећа.</p>
				<p>Представници Оснивача у Скупштини Друштва којима је престао мандат, дужни су да врше своје дужности до именовања нових представника Оснивача у Скупштини Друштва, а најдуже шест месеци.</p>
				<p class="clan">Члан 31.</p>
				<p>Скупштина:</p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи програм пословања друштва, усклађен са дугорочним и средњорочним планом пословне стратегије и развоја из тачке 1) овог члана;</p>
				<p>3) усваја извештај о степену реализације годишњег, односно трогодишњег програма пословања; </p>
				<p>4) усваја тромесечни извештај о степену усклађености планираних и реализованих активности;</p>
				<p>5) усваја финансијске извештаје;</p>
				<p>6) доноси Статут Друштва;</p>
				<p>7) надзире рад директора;</p>
				<p>8) успоставља, одобрава и прати рачуноводство, унутрашњу контролу, финансијске извештаје и политику управљања ризицима;</p>
				<p>9) доноси одлуку о расподели добити Друштва, односно начину покрића губитка;</p>
				<p>10) доноси инвестиционе програме и критеријуме за инвестициона улагања;</p>
				<p>11) даје сагласност директору за предузимање послова или радњи у складу са законом, Статутом и одлуком Оснивача;</p>
				<p>12) доноси одлуку о давању или одузимању прокуре;</p>
				<p>13) закључује уговоре о раду са директором, у складу са законом којим се уређују радни односи;</p>
				<p>14) доноси одлуку о располагању средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених оснивачким актом;</p>
				<p>15) доноси одлуку о висини цена услуга;</p>
				<p>16) одлучује о статусним променама, оснивању других правних субјеката и улагању капитала;</p>
				<p>17) одлучује о смањењу и повећању капитала Друштва;</p>
				<p>18) одлучује о издавању, продаји и куповини удела, као и продаји удела у Друштву или куповини удела или акција у другом предузећу, односно привредном друштву;</p>
				<p>19) доноси акт о исплати стимулације директора и извршног директора;</p>
				<p>20) даје сагласност на акт о унутрашњој организацији и систематизацији послова;</p>
				<p>21) врши друге послове у складу са законом, овом одлуком и Статутом.</p>
				<p>Одлуке из става 1. тач. 1), 2), 6), 9), 14), 15), 17), 18) и 19) овог члана Скупштина Друштва доноси уз сагласност Оснивача.</p>
				<p>Одлуке из става 1. тачка 16) овог члана Скупштина Друштва доноси уз претходну сагласност Оснивача.</p>
				<p>Скупштина Друштва одлучује већином гласова представника Оснивача у Скупштини.</p>
				<p>Скупштина Друштва не може пренети право на одлучивање о питањима из свог делокруга на директора или друго лице у Друштву.</p>
				<p class="italik">б) Директор </p>
				<p class="clan">Члан 32.</p>
				<p>Директора Друштва именује Оснивач, на период од четири године, на основу спроведеног јавног конкурса, у складу са законом којим се уређује правни положај јавних предузећа.</p>
				<p>За директора Друштва може бити именовано лице које испуњава услове прописане законом којим се уређује правни положај јавних предузећа.</p>
				<p>Мандат директора престаје истеком периода на који је именован, оставком или разрешењем, под условима и на начин одређен законом којим се уређује правни положај јавних предузећа.</p>
				<p>Директора разрешава Оснивач под условима и на начин одређен законом којим се уређује правни положај јавних предузећа.</p>
				<p>Директор је функционер који обавља јавну функцију.</p>
				<p>Директор Друштва заснива радни однос на одређено време.</p>
				<p>Директор не може имати заменика.</p>
				<p>Статутом Друштва могу бити одређени и други услови које лице мора да испуни да би било именовано за директора Друштва.</p>
				<p class="clan">Члан 33.</p>
				<p>Директор Друштва:</p>
				<p>1) представља и заступа Друштво;</p>
				<p>2) организује и руководи процесом рада;</p>
				<p>3) води пословање Друштва:</p>
				<p>4) стара се о законитости пословања Друштва и одговоран је за законитост пословања Друштва;</p>
				<p>5) предлаже дугорочни и средњорочни план пословне стратегије и развоја Друштва и одговоран је за њихово спровођење;</p>
				<p>6) предлаже годишњи, односно трогодишњи програм пословања Друштва и одговоран је за његово спровођење;</p>
				<p>7) предлаже финансијске извештаје;</p>
				<p>8) извршава одлуке Скупштине;</p>
				<p>9) бира извршне директоре;</p>
				<p>10) бира представнике Друштва у скупштини друштва капитала чији је једини власник Друштво;</p>
				<p>11) закључује уговоре о раду са извршним директорима, у складу са законом којим се уређују радни односи;</p>
				<p>12) доноси акт о организацији и систематизацији послова;</p>
				<p>13) предлаже Скупштини доношење акта о исплати стимулације извршним директорима;</p>
				<p>14) предлаже Скупштини доношење одлука и других аката из делокруга директора;</p>
				<p>15) одлучује о појединачним правима, обавезама и одговорностима запослених у складу са законом, колективним уговором и Статутом;</p>
				<p>16) доноси план набавки за текућу годину;</p>
				<p>17) доноси одлуке у поступцима јавних набавки и набавки на које се не примењује закон којим се уређују јавне набавке; </p>
				<p>18) врши друге послове у складу са законом, овом одлуком и Статутом.</p>
				<p class="italik">в) Извршни директор</p>
				<p class="clan">Члан 34.</p>
				<p>Директор може бирати извршне директоре за вођење послова из одређених области од значаја за успешно функционисање Друштва. </p>
				<p>За извршног директора бира се лице које испуњава услове предвиђене законом којим се уређује правни положај јавних предузећа.</p>
				<p>Извршни директор за свој рад одговара директору.</p>
				<p>Извршни директор обавља послове у оквиру овлашћења које му је одредио директор, у складу са овом одлуком и Статутом.</p>
				<p>Извршни директор не може имати заменика.</p>
				<p>Извршни директор мора бити у радном односу у Друштву.</p>
				<p>Лице које се бира за извршног директора мора имати три године радног искуства на пословима за које ће бити задужен у Друштву.</p>
				<p>Друштво не може имати више од седам извршних директора, а број извршних директора утврђује се Статутом Друштва. </p>
				<p class="clan">Члан 35.</p>
				<p>Директор и извршни директор имају право на зараду, а могу имати и право на стимулацију, у складу са законом којим се уређује правни положај јавних предузећа.</p>
				<p>Одлуку о исплати зараде и стимулације директора и извршних директора доноси Скупштина Друштва.</p>
				<p>Одлука о исплати стимулације извршног директора доноси се на предлог директора.</p>
				<p class="clan">Члан 36.</p>
				<p>Мандат директора престаје истеком периода на који је именован, оставком или разрешењем.</p>
				<p>Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.</p>
				<p>Оставка се у писаној форми подноси органу надлежном за именовање директора Друштва. </p>
				<p>Директор Друштва се разрешава, односно може бити разрешен из разлога и на начин предвиђен законом којим се уређује правни положај јавних предузећа.</p>
				<p>Предлог за разрешење директора Друштва подноси министарство надлежно за послове привреде.</p>
				<p>Предлог за разрешење директора Друштва може поднети и Скупштина, преко министарства. </p>
				<p>Предлог за разрешење мора бити образложен, са прецизно наведеним разлозима због којих се предлаже разрешење и доставља се директору који има право да се у року од 20 дана изјасни о разлозима због којих се предлаже разрешење.</p>
				<p>Пошто директору пружи прилику да се изјасни о постојању разлога за разрешење и утврди потребне чињенице, министарство предлаже Оснивачу доношење одговарајућег решења.</p>
				<p>На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа. </p>
				<p class="spacija">Вршилац дужности директора</p>
				<p class="clan">Члан 37.</p>
				<p>Вршилац дужности директора Друштва може се именовати у случајевима, на период и под условима који су предвиђени законом којим се уређује правни положај јавних предузећа.</p>
				<p>Вршилац дужности директора има сва права, обавезе и овлашћења која има директор Друштва. </p>
				<p class="bold">11. Заштита животне средине</p>
				<p class="clan">Члан 38.</p>
				<p>Друштвo је при обављању делатности дужно да се стара о заштити животне средине у складу са законом и другим прописима.</p>
				<p class="bold">12. Јавност у раду Друштва</p>
				<p class="clan">Члан 39.</p>
				<p>Друштвo је дужно да на својој интернет страници објави:</p>
				<p>1) радне биографије представника Оснивача у Скупштини Друштва, директора и извршних директора;</p>
				<p>2) организациону структуру;</p>
				<p>3) годишњи, односно трогодишњи програм пословања, као и све његове измене и допуне, односно извод из тог програма ако Друштво има конкуренцију на тржишту;</p>
				<p>4) тромесечне извештаје о реализацији годишњег, односно трогодишњег програма пословања;</p>
				<p>5) годишњи финансијски извештај са мишљењем овлашћеног ревизора;</p>
				<p>6) друге информације од значаја за јавност.</p>
				<p class="italik">Пословна тајна</p>
				<p class="clan">Члан 40.</p>
				<p>Пословном тајном сматрају се исправе и подаци утврђени одлуком Скупштине Друштва или директора Друштва чије би саопштавање неовлашћеном лицу било противно пословању Друштва и штетило би његовом пословном угледу и интересима.</p>
				<p class="bold">13. Општи акти Друштва</p>
				<p class="clan">Члан 41.</p>
				<p>Општи акти Друштва су Статут и други акти којима се на општи начин уређују одређена питања.</p>
				<p>Статут је основни општи акт Друштва.</p>
				<p>Други општи акти Друштва не смеју бити у супротности са одредбама Статута.</p>
				<p>Појединачни акти које доносе органи и овлашћени појединци у Друштву морају бити у складу са општим актима друштва.</p>
				<p>Статутом се подробније уређују: назив и седиште; делатност; управљање и органи управљања; унутрашња организација; пословање; заступање; начин и распоређивање добити; резерве; општи акти и начин њиховог доношења и друга питања значајна за рад и пословање Друштва.</p>
				<p>Права, обавезе и одговорности запослених из радног односа уређују се колективним уговором Друштва, који мора бити сагласан са законом, општим и посебним колективним уговором и актима Оснивача.</p>
				<p>Права, обавезе и одговорности у вези са безбедношћу и здрављем на раду остварују се у складу са законом и прописима донетим на основу закона, а ближе се уређују колективним уговором, општим актима Друштва и уговором о раду.</p>
				<p class="bold">14. Прелазне и завршне одредбе</p>
				<p class="clan">Члан 42.</p>
				<p>Друштво наставља са радом у складу са овом одлуком, Законом о јавним предузећима („Службени гласник РС”, број 15/16), Законом о привредним друштвима („Службени гласник РС”, бр. 36/11, 99/11, 83/14 – др. закон и 5/15) и Законом о заштити природе („Службени гласник РС”, бр. 36/09, 88/10, 91/10 – исправка и 14/16).</p>
				<p>Друштво ће усагласити своја општа акта са овом одлуком у року од 90 дана од дана доношења ове одлуке.</p>
				<p class="clan">Члан 43.</p>
				<p>Ову одлуку објавити у „Службеном гласнику Републике Србије”.</p>
				<p class="potpis">05 број 023-2139/2017</p>
				<p class="potpis">У Београду, 17. марта 2017. године</p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Александар Вучић, </span>с.р.</p>
	</div>

