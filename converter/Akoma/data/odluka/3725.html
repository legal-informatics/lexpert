


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси </p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ОДЛУКУ</p>
	<p class="naslov" style="margin-top: 0">о утврђивању виле Лазића и Митровића у Београду за споменик културе</p>
	<p class="naslov" style="margin-top: 0"><span style="font-weight: 400">
	"Службени гласник РС", број 51 од 12. јуна 2013.</span></p>
	<p class="naslov">&nbsp;</p>
	<p>1. Вила Лазића и Митровића у Београду утврђује се за споменик културе.</p>
	<p>2. Вила Лазића и Митровића у Београду (у даљем тексту: споменик културе) налази се на територији општине Савски венац, у граду Београду у Улици Милована Глишића бр. 4–4а, у приватној својини, на катастарским парцелама бр. 11313/1 и 11313/2, КО Савски венац, у државној својини. 
	</p>
	<p>Споменик културе саграђен је 1931. године према пројекту истакнутих београдских архитеката Петра и Бранка Крстића, у стилу модернизма. Конципиран је као двојна вила (два волумена физички повезана покривеном колонадом), у оквиру које је цео склоп потпуно огледалски симетричан, како у унутрашњој организацији простора, тако и у спољашњој архитектури и партерном решењу баште. Дисциплинована модерна геометрија кубичних форми следи организацију и функционалну хијерархију унутрашњих простора. Идентична организација станова у два волумена заснована је на принципу централне собе у приземљу, који се широко отвара према салону и главном степеништу. Приватни део стана смештен је конвенционално на спрату, у изузетно рационалном и компактном склопу. Специфичан карактер двојне куће остварен је управо у контрасту кубичних волумена и јаког хоризонталног потеза приземља. Артикулацијом хоризонталних и вертикалних волумена и богатим степеновањем маса у живом ритму постигнута је импресивна силуета несвакидашњег изгледа. У обради фасада аутори су користили неопходни минимум секундарне пластике, искључиво у функцији потенцирања свог архитектонског концепта. 
	</p>
	<p>Споменик културе представља изузетан пример модерног архитектонског размишљања о форми двојне куће и открива суштинско разумевање односа функције и форме модерне архитектуре. Споменик културе је значајан не само због својих архитектонских и културно-историјских вредности већ и као ауторско дело браће Крстић који спадају у ред водећих архитеката тридесетих година 20. века.</p>
	<p>3. Заштићена околина споменика културе обухвата катастарске парцеле бр. 11313/1 и 11313/2, КО Савски венац, у државној својини.</p>
	<p>4. Утврђују се следеће мере заштите споменика културе:</p>
	<p>1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;</p>
	<p>2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;</p>
	<p>3) забрана радова који могу угрозити статичку стабилност споменика културе; 
	</p>
	<p>4) забрана преправки, доградње, преградње, надградње и затварања трема споменика културе; 
	</p>
	<p>5) вођење електро и ТТ водова подземним путем;</p>
	<p>6) забрана постављања прикључних кутија, ормара и расхладних уређаја на фасадама споменика културе. 
	</p>
	<p>5. Утврђују се следеће мере заштите заштићене околине споменика културе:</p>
	<p>1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;</p>
	<p>2) забрана постављања покретних тезги, киоска и других привремених објеката унутар заштићене околине споменика културе;</p>
	<p>3) забрана радова који могу угрозити статичку безбедност споменика културе; 
	</p>
	<p>4) забрана извођења радова којима се врши промена облика или намене терена; 
	</p>
	<p>5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање; 
	</p>
	<p>6) урбанистичко и комунално уређење, хортикултурно опремање, неговање декоративне флоре и редовно одржавање простора заштићене околине споменика културе у функцији споменика културе. 
	</p>
	<p>6. Ова oдлука ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 633-4141/2013</p>
	<p class="potpis" style="margin-top: 0">У Београду, 4. јуна 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник, </p>
	<p class="potpis" style="margin-top: 0"><span class="bold">Ивица Дачић,</span> с.р.</p>

