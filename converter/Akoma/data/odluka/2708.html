


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу чл. 11, 12. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон, 5/15 и 44/18), члана 6. став 2, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">ОДЛУКУ</p>
			<p class="odluka-zakon">о измени оснивачког акта Водопривредног привредног друштва „Сава” друштво с ограниченом одговорношћу Сремска Митровица</p>
			<p class="centar">"Службени гласник РС", број 78 од 19. октобра 
			2018.</p>
			<p class="bold">1. Уводне одредбе</p>
			<p class="clan">Члан 1.</p>
			<p class="Basic-Paragraph">Овом одлуком врши се усклађивање оснивачког акта Водопривредног привредног друштва „Сава” друштво с ограниченом одговорношћу Сремска Митровица са одредбама Закона о јавним предузећима („Службени гласник РС”, број 15/16).</p>
			<p class="clan">Члан 2.</p>
			<p class="Basic-Paragraph">Водопривредно предузеће „Сава” ДП Сремска Митровица уписано је у Регистар привредних субјеката у Агенцији за привредне регистре Решењем БД број 39313/2005 од 30. јуна 2005. године. </p>
			<p class="Basic-Paragraph">Решењем Владе о преузимању власничких права на друштвеном капиталу („Службени гласник РС”, број 122/14) Република Србија је преузела власничка права у Водопривредном предузећу „Сава” ДП Сремска Митровица и постала власник 100% капитала Водопривредног предузећа „Сава” ДП Сремска Митровица.</p>
			<p class="Basic-Paragraph">Одлука о изменама и допунама оснивачког акта Водопривредног предузећа „Сава” ДП Сремска Митровица („Службени гласник РС”, број 74/15) регистрована је у Регистру привредних субјеката Решењем Агенције за привредне регистре БД број 106823/2015 од 16. децембра 2015. године. </p>
			<p class="clan">Члан 3. </p>
			<p class="Basic-Paragraph">Оснивач Водопривредног привредног друштва „Сава” друштво с ограниченом одговорношћу Сремска Митровица (у даљем тексту: Друштво) је Република Србија, а права оснивача врши Влада, Београд, Немањина 11, матични број 07020171 (у даљем тексту: Оснивач). </p>
			<p class="clan">Члан 4. </p>
			<p class="Basic-Paragraph">Друштво послује под пословним именом: Водопривредно привредно друштво „Сава” друштво с ограниченим одговорношћу Сремска Митровица.</p>
			<p class="Basic-Paragraph">Скраћено пословно име Друштва је: „Сава” д.о.о. Сремска Митровица.</p>
			<p class="Basic-Paragraph">Седиште Друштва је у Сремској Митровици, Променада 13.</p>
			<p class="clan">Члан 5. </p>
			<p class="Basic-Paragraph">Друштво има својство правног лица и права, обавезе и одговорности утврђене законом и овом одлуком.</p>
			<p class="Basic-Paragraph">Друштво је основано као друштво капитала, на неодређено време, чији је једини члан и власник Република Србија.</p>
			<p class="Basic-Paragraph">Друштво за своје обавезе одговара целокупном својом имовином.</p>
			<p class="clan">Члан 6. </p>
			<p class="Basic-Paragraph">Друштво може да има печат и штамбиљ.</p>
			<p class="Basic-Paragraph">Садржина, изглед и употреба печата ближе се уређује општим актом Друштва. </p>
			<p class="bold">2. Делатност Друштва</p>
			<p class="clan">Члан 7. </p>
			<p class="Basic-Paragraph">Претежна делатност Друштва је: </p>
			<p class="Basic-Paragraph">– Шифра делатности: 42.91,</p>
			<p class="Basic-Paragraph">– Назив делатности: Изградња хидротехничких објеката.</p>
			<p class="Basic-Paragraph">Поред делатности из става 1. овог члана Друштво обавља и друге делатности, и то:</p>
			<p class="Basic-Paragraph">02.10 Гајење шума и остале шумарске делатности</p>
			<p class="Basic-Paragraph">02.20 Сеча дрвећа</p>
			<p class="Basic-Paragraph">02.40 Услужне делатности у вези са шумарством</p>
			<p class="Basic-Paragraph">08.12 Експлоатација шљунка, песка, глине и каолина</p>
			<p class="Basic-Paragraph">16.10 Резање и обрада дрвета</p>
			<p class="Basic-Paragraph">16.21 Производња фурнира и плоча од дрвета</p>
			<p class="Basic-Paragraph">16.23 Производња остале грађевинске столарије и елемената</p>
			<p class="Basic-Paragraph">16.24 Производња дрвне амбалаже</p>
			<p class="Basic-Paragraph">16.29 Производња осталих производа од дрвета, плуте, сламе и прућа</p>
			<p class="Basic-Paragraph">33.12 Поправка машина</p>
			<p class="Basic-Paragraph">36.00 Скупљање, пречишћавање и дистрибуција воде</p>
			<p class="Basic-Paragraph">37.00 Уклањање отпадних вода</p>
			<p class="Basic-Paragraph">41.10 Разрада грађевинских пројеката</p>
			<p class="Basic-Paragraph">41.20 Изградња стамбених и нестамбених зграда</p>
			<p class="Basic-Paragraph">42.11 Изградња путева и аутопутева</p>
			<p class="Basic-Paragraph">42.21 Изградња цевовода</p>
			<p class="Basic-Paragraph">42.99 Изградња осталих непоменутих грађевина</p>
			<p class="Basic-Paragraph">43.11 Рушење објеката</p>
			<p class="Basic-Paragraph">43.12 Припрема градилишта</p>
			<p class="Basic-Paragraph">43.13 Испитивање терена бушењем и сондирањем</p>
			<p class="Basic-Paragraph">43.21 Постављање електричних инсталација</p>
			<p class="Basic-Paragraph">43.22 Постављање водоводних, канализационих, грејних и климатизационих система</p>
			<p class="Basic-Paragraph">43.29 Остали инсталациони радови у грађевинарству</p>
			<p class="Basic-Paragraph">43.32 Уградња столарије</p>
			<p class="Basic-Paragraph">43.33 Постављање подних и зидних облога</p>
			<p class="Basic-Paragraph">43.34 Бојење и застакљивање</p>
			<p class="Basic-Paragraph">43.39 Остали завршни радови</p>
			<p class="Basic-Paragraph">43.91 Кровни радови</p>
			<p class="Basic-Paragraph">43.99 Остали непоменути специфични грађевински радови</p>
			<p class="Basic-Paragraph">46.73 Трговина на велико дрветом, грађевинским материјалом и санитарном опремом.</p>
			<p class="Basic-Paragraph">Друштво обавља водну делатност уређења водотока и заштиту од штетног дејства вода, као делатност од општег интереса, у складу са законом којим се уређује управљање водама.</p>
			<p class="Basic-Paragraph">Делатност из става 3. овог члана обухвата следеће послове:</p>
			<p class="Basic-Paragraph">1) спровођење одбране од поплава и других облика заштите од штетног дејства вода;</p>
			<p class="Basic-Paragraph">2) старање о функционисању водних објеката и система;</p>
			<p class="Basic-Paragraph">3) одржавање регулационих и заштитних објеката и пратећих уређаја на њима;</p>
			<p class="Basic-Paragraph">4) одржавање хидромелиорационих система за одводњавање и наводњавање;</p>
			<p class="Basic-Paragraph">5) извођење санационих радова и хитних интервенција на заштитним и регулационим објектима;</p>
			<p class="Basic-Paragraph">6) праћење стања водних објеката.</p>
			<p class="Basic-Paragraph">Друштво може обављати и друге делатности, укључујући спољнотрговинску делатност, уколико за то испуњава услове прописане законом.</p>
			<p class="bold">3. Оснивачка права и улагање капитала </p>
			<p class="clan">Члан 8. </p>
			<p class="Basic-Paragraph">Друштво може, уз претходну сагласност Оснивача, основати друштво капитала за обављање делатности од општег интереса и друштво капитала за обављање делатности која није делатност од општег интереса. </p>
			<p class="clan">Члан 9. </p>
			<p class="Basic-Paragraph">Друштво може улагати капитал у већ основана друштва капитала, уз претходну сагласност Оснивача. </p>
			<p class="bold">4. Права, обавезе и одговорности Оснивача према Друштву и Друштва према Оснивачу</p>
			<p class="clan">Члан 10. </p>
			<p class="Basic-Paragraph">Оснивач даје сагласност на следеће одлуке Друштва:</p>
			<p class="Basic-Paragraph">1) о давању гаранција, авала, јемстава, залога и других средстава обезбеђења за послове који нису из оквира делатности од општег интереса; </p>
			<p class="Basic-Paragraph">2) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган; </p>
			<p class="Basic-Paragraph">3) о располагању (прибављање и отуђење) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених овом одлуком; </p>
			<p class="Basic-Paragraph">4) акт о општим условима за испоруку производа и услуга; </p>
			<p class="Basic-Paragraph">5) акт о процени вредности капитала, као и на програм и одлуку о својинској трансформацији;</p>
			<p class="Basic-Paragraph">6) дугорочни и средњорочни план пословне стратегије и развоја;</p>
			<p class="Basic-Paragraph">7) годишњи програм пословања;</p>
			<p class="Basic-Paragraph">8) одлуку о расподели добити, односно начину покрића губитка; </p>
			<p class="Basic-Paragraph">9) друге одлуке и акте, у складу са законом којим се одређује обављање делатности од општег интереса и овом одлуком.</p>
			<p class="Basic-Paragraph">Оснивач даје претходну сагласност на следеће одлуке и акте Друштва:</p>
			<p class="Basic-Paragraph">1) о улагању капитала; </p>
			<p class="Basic-Paragraph">2) о статусним променама; </p>
			<p class="Basic-Paragraph">3) о оснивању других правних субјеката.</p>
			<p class="Basic-Paragraph">Оснивач доноси одлуку о промени правне форме Друштва.</p>
			<p class="clan">Члан 11. </p>
			<p class="Basic-Paragraph">Годишњи програм пословања Друштва доноси се и доставља Оснивачу ради давања сагласности у складу са законом којим се уређује правни положај јавних предузећа и других облика организовања који обављају делатност од општег интереса.</p>
			<p class="Basic-Paragraph">Садржина годишњег програма пословања и последице његовог недоношења, предвиђени су законом којим се уређује правни положај јавних предузећа и других облика организовања који обављају делатност од општег интереса.</p>
			<p class="Basic-Paragraph">Друштво је дужно да дугорочне и средњорочне планове пословне стратегије и развоја и годишњи програм пословања усклади са законом и програмским и планским актима Оснивача.</p>
			<p class="clan">Члан 12.</p>
			<p class="Basic-Paragraph">Друштво је дужно да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом којим се уређује правни положај јавних предузећа и других облика организовања који обављају делатност од општег интереса. </p>
			<p class="clan">Члан 13. </p>
			<p class="Basic-Paragraph">Друштво мора имати извршену ревизију финансијских извештаја од стране овлашћеног ревизора.</p>
			<p class="Basic-Paragraph">Финансијски извештај са извештајем овлашћеног ревизора Друштво доставља Оснивачу, ради информисања.</p>
			<p class="clan">Члан 14.</p>
			<p class="Basic-Paragraph">Друштво је дужно да пре исплате зарада овери образац за контролу обрачуна и исплате зарада.</p>
			<p class="clan">Члан 15.</p>
			<p class="Basic-Paragraph">У случају поремећаја у пословању Друштва, Оснивач предузима мере којима ће се обезбедити услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:</p>
			<p class="Basic-Paragraph">1) промену унутрашње организације Друштва;</p>
			<p class="Basic-Paragraph">2) разрешење органа које именује и именовање привремених органа;</p>
			<p class="Basic-Paragraph">3) ограничење права располагања појединим средствима у својини Друштва и у јавној својини;</p>
			<p class="Basic-Paragraph">4) друге мере одређене законом којим се одређују делатности од општег интереса.</p>
			<p class="Basic-Paragraph">За време ратног стања или непосредне ратне опасности Оснивач може у Друштву утврдити организацију за извршавање послова од стратешког значаја за Републику Србију.</p>
			<p class="clan">Члан 16.</p>
			<p class="Basic-Paragraph">Забрањено је коришћење имовине, активности, имена и визуелног идентитета Друштва у свим активностима везаним за политичке странке и изборне кампање, као и свака друга употреба Друштва у политичке сврхе. </p>
			<p class="Basic-Paragraph">Друштво које нема конкуренцију на тржишту у делатности од општег интереса, не може се оглашавати без сагласности Оснивача.</p>
			<p class="clan">Члан 17.</p>
			<p class="Basic-Paragraph">У случају да у Друштву нису обезбеђени услови за остваривање редовног процеса рада услед више силе, министарство надлежно за област којој припада делатност Друштва, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњиве последице, поступа у складу са законом.</p>
			<p class="clan">Члан 18. </p>
			<p class="Basic-Paragraph">Запослени у Друштву имају право на штрајк које остварују у складу са законом. </p>
			<p class="bold">5. Услови и начин утврђивања и распоређивања добити и начин покрића губитка и сношења ризика </p>
			<p class="clan">Члан 19.</p>
			<p class="Basic-Paragraph">Расподела добити, односно покриће губитка, утврђују се у складу са законом.</p>
			<p class="Basic-Paragraph">Одлуку о расподели добити Друштва доноси Скупштина Друштва уз сагласност Оснивача, и њоме се одређује део средстава који се уплаћује у буџет Републике Србије, у складу са законом.</p>
			<p class="Basic-Paragraph">Одлуку о начину покрића губитка Друштва доноси Скупштина Друштва, уз сагласност Оснивача.</p>
			<p class="bold">6. Услови и начин задуживања Друштва </p>
			<p class="clan">Члан 20. </p>
			<p class="Basic-Paragraph">Друштвo може да се задужује под условима који су предвиђени законом којим се уређује јавни дуг.</p>
			<p class="bold">7. Заступање Друштва </p>
			<p class="clan">Члан 21. </p>
			<p class="Basic-Paragraph">Друштво заступа Директор, без ограничења овлашћења.</p>
			<p class="Basic-Paragraph">Директор може, у оквиру својих овлашћења, дати другом лицу писано пуномоћје за заступање Друштва.</p>
			<p class="bold">8. Износ основног капиталa</p>
			<p class="clan">Члан 22. </p>
			<p class="Basic-Paragraph">Основни капитал друштва на дан 12. децембар 2002. године износи 3.252.000,00 динара (словима: три милиона двеста педесет две хиљаде динара) и уплаћен је у целости.</p>
			<p class="Basic-Paragraph">Основни капитал из става 1. овог члана је удео Оснивача, као јединог члана са 100% учешћа у основном капиталу Друштва.</p>
			<p class="bold">9. Средства за оснивање и рад Друштва</p>
			<p class="clan">Члан 23. </p>
			<p class="Basic-Paragraph">Друштво у оквиру обављања својих делатности може да стиче и прибавља средства из следећих извора:</p>
			<p class="Basic-Paragraph">1) прихода које оствари својим пословањем;</p>
			<p class="Basic-Paragraph">2) финансијских кредита и зајмова;</p>
			<p class="Basic-Paragraph">3) улагања домаћих и страних лица;</p>
			<p class="Basic-Paragraph">4) буџета Републике Србије;</p>
			<p class="Basic-Paragraph">5) донација, субвенција и средстава финансијске помоћи;</p>
			<p class="Basic-Paragraph">6) других извора у складу са законом.</p>
			<p class="Basic-Paragraph">Средства за инвестициона улагања могу да се обезбеђују из:</p>
			<p class="Basic-Paragraph">1) буџета Републике Србије, која су утврђена посебно за ову намену;</p>
			<p class="Basic-Paragraph">2) кредита и зајмова;</p>
			<p class="Basic-Paragraph">3) прихода које оствари својим пословањем;</p>
			<p class="Basic-Paragraph">4) других извора у складу са законом.</p>
			<p class="bold">10. Имовина Друштва, располагање (отуђење и прибављање) имовином Друштва и имовина која се не може отуђити</p>
			<p class="clan">Члан 24. </p>
			<p class="Basic-Paragraph"> Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.</p>
			<p class="Basic-Paragraph">Друштво управља и располаже својом имовином у складу са законом и овом одлуком.</p>
			<p class="Basic-Paragraph">Друштво не може да отуђи средства која се налазе у његовој имовини, на којима Друштво не може да стекне својину.</p>
			<p class="Basic-Paragraph">Водни објекти из члана 23. ст. 2. и 3. Закона о водама („Службени гласник РС”, бр. 30/10, 93/12 и 101/16) који су јавним књигама о евиденцији непокретности и правима на њима уписани као објекти у друштвеној, односно државној својини са правом коришћења Друштва, односно који су у ванкњижној друштвеној, односно државној својини, са правом коришћења Друштва су у складу са Законом о јавној својини („Службени гласник РС”, бр. 72/11, 88/13, 105/14, 104/16 – др. закон, 108/16 и 113/17) објекти у јавној својини Републике Србије и Друштво на тим објектима не може стећи својину и право коришћења, већ је дужно да их, у складу са Законом о водама, правним послом пренесе у јавну својину Републике Србије, након чега ће, управљање на истим преузети надлежно јавно водопривредно предузеће.</p>
			<p class="bold">11. Органи Друштва</p>
			<p class="clan">Члан 25. </p>
			<p class="Basic-Paragraph">Управљање у Друштву организовано је као једнодомно.</p>
			<p class="Basic-Paragraph">Органи Друштва су: Скупштина и Директор.</p>
			<p class="italik">а) Скупштина</p>
			<p class="clan">Члан 26. </p>
			<p class="Basic-Paragraph">Функцију Скупштине Друштва врши Оснивач, преко овлашћеног представника (у даљем тексту: представник Оснивача) којег предлаже министарство надлежно за послове привреде, на период од четири године.</p>
			<p class="Basic-Paragraph">Представник Оснивача дужан је да се додатно усавршава у области корпоративног управљања.</p>
			<p class="Basic-Paragraph">Представник Оснивача има право на одговарајућу накнаду за рад у Скупштини, а висину накнаде, односно критеријуме и мерила за њено утврђивање одређује Оснивач. </p>
			<p class="clan">Члан 27.</p>
			<p class="Basic-Paragraph">Мандат представника Оснивача престаје истеком периода на који је именован, оставком или разрешењем. </p>
			<p class="Basic-Paragraph">Представник Оснивача разрешава се пре истека периода на који је именован, из разлога и на начин предвиђен законом којим се уређује правни положај јавних предузећа и других облика организовања који обављају делатност од општег интереса.</p>
			<p class="Basic-Paragraph">Представник Оснивача коме је престао мандат, дужан је да врши своје дужности до именовања нове Скупштине, односно именовања новог представника Оснивача, а најдуже шест месеци. </p>
			<p class="clan">Члан 28.</p>
			<p class="Basic-Paragraph">Скупштина Друштва:</p>
			<p class="Basic-Paragraph">1) доноси дугорочни и средњорочни план пословне стратегије и развоја и одговорна је за њихово спровођење; </p>
			<p class="Basic-Paragraph">2) доноси годишњи програм пословања, усклађен са дугорочним и средњорочним планом пословне стратегије и развоја из тачке 1. овог става; </p>
			<p class="Basic-Paragraph">3) усваја извештај о степену реализације годишњег програма пословања; </p>
			<p class="Basic-Paragraph">4) усваја тромесечни извештај о степену усклађености планираних и реализованих активности; </p>
			<p class="Basic-Paragraph">5) усваја финансијске извештаје; </p>
			<p class="Basic-Paragraph">6) надзире рад директора и усваја извештаје директора; </p>
			<p class="Basic-Paragraph">7) одлучује о статусним променама, оснивању других правних субјеката и улагању капитала;</p>
			<p class="Basic-Paragraph">8) закључује уговоре о раду са директором, у складу са законом којим се уређују радни односи;</p>
			<p class="Basic-Paragraph">9) доноси правилник о раду Друштва;</p>
			<p class="Basic-Paragraph">10) усваја извештаје ревизора ако су финансијски извештаји били предмет ревизије;</p>
			<p class="Basic-Paragraph">11) одлучује о повећању и смањењу основног капитала друштва, као и о свакој емисији хартија од вредности;</p>
			<p class="Basic-Paragraph">12) одлучује о расподели добити и начину покрића губитка;</p>
			<p class="Basic-Paragraph">13) именује ревизора и утврђује накнаду за његов рад;</p>
			<p class="Basic-Paragraph">14) одлучује о покретању поступка ликвидације, као и о подношењу предлога за покретање стечајног поступка од стране Друштва; </p>
			<p class="Basic-Paragraph">15) именује ликвидационог управника и усваја ликвидационе билансе и извештаје ликвидационог управника; </p>
			<p class="Basic-Paragraph">16) даје и опозива прокуру; </p>
			<p class="Basic-Paragraph">17) одлучује о покретању поступка и давању пуномоћја за заступање Друштва у спору са прокуристом, као и у спору са Директором, </p>
			<p class="Basic-Paragraph">18) одлучује о покретању поступка и давању пуномоћја за заступање Друштва у спору против члана друштва; </p>
			<p class="Basic-Paragraph">19) одобрава уговор о приступању новог члана и даје сагласност на пренос удела трећем лицу у случајевима предвиђеним законом којим се уређује правни положај привредних друштава; </p>
			<p class="Basic-Paragraph">20) даје одобрење на правне послове у којима постоји лични интерес, у складу са законом којим се уређује правни положај привредних друштава; </p>
			<p class="Basic-Paragraph">21) даје сагласност на стицање, продају, давање у закуп, залагање или друго располагање имовином велике вредности у смислу закона којим се уређује правни положај привредних друштава; </p>
			<p class="Basic-Paragraph">22) одлучује о образовању огранка Друштва;</p>
			<p class="Basic-Paragraph">23) одлучује о промени делатности Друштва;</p>
			<p class="Basic-Paragraph">24) доноси пословник о свом раду; </p>
			<p class="Basic-Paragraph">25) врши друге послове и одлучује о другим питањима, у складу са законом и овом одлуком.</p>
			<p class="Basic-Paragraph">Одлуке из става 1. тач. 1), 2), 9), 11), 12), 14), 19) и 23) овог члана Скупштина Друштва доноси уз сагласност Оснивача.</p>
			<p class="Basic-Paragraph">Одлуке из става 1. тачка 7) овог члана, Скупштина Друштва доноси уз претходну сагласност Оснивача.</p>
			<p class="clan">Седнице Скупштине</p>
			<p class="clan">Члан 29. </p>
			<p class="Basic-Paragraph">Седнице Скупштине су редовне и ванредне, у складу са законом којим се уређује правни положај привредних друштава. </p>
			<p class="Basic-Paragraph">Седницу скупштине сазива: </p>
			<p class="Basic-Paragraph">1) Директор или </p>
			<p class="Basic-Paragraph">2) представник Оснивача. </p>
			<p class="Basic-Paragraph">Начин рада и одлучивање на седницама Скупштине ближе се уређују пословником о раду Скупштине. </p>
			<p class="italik">б) Директор</p>
			<p class="clan">Члан 30. </p>
			<p class="Basic-Paragraph">Директора именује Оснивач на период од четири године, по основу спроведеног јавног конкурса.</p>
			<p class="Basic-Paragraph">Јавни конкурс за именовање Директора спроводи се у поступку прописаном законом којим се уређује правни положај јавних предузећа и других облика организовања који обављају делатност од општег интереса.</p>
			<p class="clan">Члан 31. </p>
			<p class="Basic-Paragraph">За Директора може бити именовано лице које испуњава услове прописане законом којим се уређује правни положај јавних предузећа и других облика организовања који обављају делатност од општег интереса.</p>
			<p class="clan">Члан 32. </p>
			<p class="Basic-Paragraph">Директор:</p>
			<p class="Basic-Paragraph">1) представља и заступа Друштво;</p>
			<p class="Basic-Paragraph">2) организује рад Друштва и руководи процесом рада;</p>
			<p class="Basic-Paragraph">3) води пословање Друштва;</p>
			<p class="Basic-Paragraph">4) одговара за законитост рада Друштва;</p>
			<p class="Basic-Paragraph">5) предлаже дугорочни и средњорочни план пословне стратегије и развоја и одговоран је за њихово спровођење; </p>
			<p class="Basic-Paragraph">6) предлаже годишњи програм пословања и одговоран је за његово спровођење; </p>
			<p class="Basic-Paragraph">7) предлаже финансијске извештаје; </p>
			<p class="Basic-Paragraph">8) извршава одлуке Скупштине; </p>
			<p class="Basic-Paragraph">9) бира представнике Друштва у скупштини друштва капитала чији је једини власник Друштво; </p>
			<p class="Basic-Paragraph">10) доноси акт о систематизацији радних места; </p>
			<p class="Basic-Paragraph">11) врши и друге послове одређене законом и овом одлуком.</p>
			<p class="Basic-Paragraph">На избор представника Друштва у скупштини друштва капитала из става 1. тачка 9) овог члана, које обавља делатност од општег интереса, сагласност даје Оснивач.</p>
			<p class="clan">Члан 33. </p>
			<p class="Basic-Paragraph">Директор има право на зараду, а може имати и право на стимулацију у складу са законом којим се уређује правни положај јавних предузећа и других облика организовања који обављају делатност од општег интереса.</p>
			<p class="Basic-Paragraph">Одлука о исплати стимулације доноси се у складу са законом којим се уређује правни положај јавних предузећа и других облика организовања који обављају делатност од општег интереса.</p>
			<p class="clan">Члан 34.</p>
			<p class="Basic-Paragraph">Мандат Директора престаје истеком времена на који је именован, оставком и разрешењем.</p>
			<p class="Basic-Paragraph">Директор подноси оставку Оснивачу, у писаној форми.</p>
			<p class="Basic-Paragraph">Директор може бити разрешен из разлога и на начин предвиђен законом којим се уређује правни положај јавних предузећа и других облика организовања који обављају делатност од општег интереса.</p>
			<p class="clan">Члан 35. </p>
			<p class="Basic-Paragraph">Директор може бити суспендован на начин и под условима предвиђеним законом којим се уређује правни положај јавних предузећа и других облика организовања који обављају делатност од општег интереса.</p>
			<p class="clan">Члан 36. </p>
			<p class="Basic-Paragraph">Друштво може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа и других облика организовања који обављају делатност од општег интереса.</p>
			<p class="Basic-Paragraph">Вршилац дужности директора има сва права, обавезе и овлашћења Директора.</p>
			<p class="bold">12. Заштита животне средине </p>
			<p class="clan">Члан 37.</p>
			<p class="Basic-Paragraph">Друштво је дужно да примењује све законе и друге прописе којима се уређује заштита животне средине.</p>
			<p class="bold">13. Јавност у раду Друштва</p>
			<p class="clan">Члан 38. </p>
			<p class="Basic-Paragraph">Јавност у раду Друштва обезбеђује се редовним извештавањем јавности о годишњем програму пословања Друштва и тромесечним извештајима о реализацији годишњег програма пословања и извештавањем јавности о другим чињеницама које могу бити од значаја а нарочито о: ревидираним финансијским годишњим извештајима и мишљењу овлашћеног ревизора на те извештаје, извештају о посебним или ванредним ревизијама, Скупштини, имену Директора, организационој структури Друштва и начину комуникације Друштва са јавношћу.</p>
			<p class="Basic-Paragraph">Друштво је дужно да на својој интернет страници објави: усвојени годишњи програм пословања и све његове измене и допуне, тромесечне извештаје о реализацији годишњег програма пословања, ревидиране финансијске годишње извештаје, мишљење овлашћеног ревизора на те извештаје, организациону структуру, састав, контакт и радну биографију представника Оснивача у Скупштини и радну биографију и контакт Директора, као и друге чињенице које су од значаја за јавност.</p>
			<p class="bold">14. Општи акти Друштва</p>
			<p class="clan">Члан 39. </p>
			<p class="Basic-Paragraph">Општи акти Друштва су правилници, одлуке и друга акта којима се на општи начин уређују одређена питања. </p>
			<p class="bold">15. Прелазне и завршне одредбе</p>
			<p class="clan">Члан 40.</p>
			<p class="Basic-Paragraph">Друштво наставља са радом у складу са овом одлуком, Законом о јавним предузећима („Службени гласник РС”, број 15/16), Законом о водама („Службени гласник РС”, бр. 30/10, 93/12 и 101/16) и Законом о привредним друштвима („Службени гласник РС”, бр. 36/11, 99/11, 83/14 – др. закон, 5/15 и 44/18).</p>
			<p class="Basic-Paragraph">Друштво ће усагласити своја општа акта са овом одлуком у року од 90 дана од дана доношења ове одлуке.</p>
			<p class="clan">Члан 41. </p>
			<p class="Basic-Paragraph">Ову одлуку објавити у „Службеном гласнику Републике Србије”.</p>
			<p class="potpis">05 број 023-9797/2018</p>
			<p class="potpis">У Београду, 18. октобра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р. </p>
	</div>

