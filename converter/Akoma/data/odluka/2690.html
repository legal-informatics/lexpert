


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 4. став 1, а у вези са чланом 65. став 1. Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p>&nbsp;</p>
				<p class="odluka-zakon">ОДЛУКУ</p>
				<p class="naslov">о усклађивању пословања Друштвеног јавног комуналног предузећа „Полет” Пландиште са Законом о јавним предузећима</p>
				<p class="auto-style1">"Службени гласник РС", број 53 од 19. јуна 
				2015.</p>
				<p class="auto-style1">&nbsp;</p>
				<p class="clan">I. УВОДНЕ ОДРЕДБЕ</p>
				<p class="clan">Члан 1.</p>
				<p>Овом одлуком врши се усклађивање Друштвеног јавног комуналног предузећа Полет Пландиште, Обилићева 15, матични број: 08049599, са одредбама Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон). </p>
				<p class="clan">Члан 2.</p>
				<p>Друштвено јавно комунално предузеће Полет Пландиште основано је Одлуком Већа удруженог рада Скупштине општине Пландиште број 352-17/74-01 од 27. септембра 1974. године и Решењем Окружног Привредног суда у Панчеву, Фи 375/74 од 30. октобра 1974. године и уписано је у Регистар Окружног Привредног суда у Панчеву као Комунално предузеће „ПОЛЕТ” Пландиште.</p>
				<p>Одлуком Скупштине општине Пландиште о организовању Друштвеног јавног комуналног предузећа („Службени лист општине Пландиште”, број 12/89) број 023-9/89-01 од 28. новембра 1989. године и Решењем Основног суда удруженог рада Панчево Фи-931/89 од 31. децембра 1989. године извршен је упис у судски регистар организовања Друштвеног јавног комуналног предузећа „ПОЛЕТ” са п.о. Пландиште.</p>
				<p>Одлуком Скупштине општине Пландиште о оснивању Друштвеног јавног комуналног предузећа „ПОЛЕТ” Пландиште („Службени лист општине Пландиште”, број 1/92) број 011-4/9201 од 27. марта 1992. године, основано је Друштвено јавно комунално предузеће „ПОЛЕТ” Пландиште.</p>
				<p>Решењем Привредног суда у Панчеву број Фи. 2059/00 од 30. јуна 2000. године усвојен је захтев предлагача Друштвеног јавног комуналног предузећа „ПОЛЕТ” из Пландишта за упис у судски регистар и извршен је упис – усаглашавање пословања Друштва са Законом о предузећима („Службени лист СРЈ”, бр. 29/96, 33/96, 29/97, 59/98, 74/99 и 36/02). </p>
				<p>Решењем Агенције за привредне регистре БД 6811/2005 од 18. маја 2005. године регистровано је превођење друштва у Регистар привредних субјеката.</p>
				<p>Закључком Владе 05 број 46-8494/2010 од 18. новембра 2010. године утврђено је да удео државне својине у средствима која користи Друштвено јавно комунално предузеће „ПОЛЕТ” Пландиште износи 100% односно да су средства која користи Друштвено јавно комунално предузеће „ПОЛЕТ” Пландиште у целини у државној својини и усвојен је и предлог Споразума о уделу државне својине у средствима које користи Друштвено јавно комунално предузеће „ПОЛЕТ” Пландиште.</p>
				<p>Правоснажном Пресудом Основног суда у Вршцу, Судска јединица у Пландишту број 6П-379/12 од 24. јануара 2013. године утврђено је да су државна својина са титуларом Републиком Србијом, сва средства, која води Друштвено јавно комунално предузеће „Полет” Пландиште (у даљем тексту: Јавно предузеће), као друштвену својину, са правом коришћења у своју корист.</p>
				<p class="clan">Члан 3.</p>
				<p>Оснивач Јавног предузећа је Република Србија у чије име оснивачка права врши Влада, Београд, Немањина 11 (у даљем тексту: Оснивач).</p>
				<p class="clan">Члан 4.</p>
				<p>Јавно предузеће послује под пословним именом: Јавно предузеће ПОЛЕТ Пландиште.</p>
				<p>Скраћено пословно име Јавног предузећа је: ЈП ПОЛЕТ ПЛАНДИШТЕ.</p>
				<p>Седиште Јавног предузећа је у Пландишту, Обилићева 15.</p>
				<p class="clan">Члан 5.</p>
				<p>Јавно предузеће може променити пословно име и седиште, одлуком коју доноси Надзорни одбор, уз сагласност Оснивача.</p>
				<p class="clan">Члан 6.</p>
				<p>Јавно предузеће има својство правног лица и права, обавезе и одговорности утврђене законом и овом одлуком.</p>
				<p>Јавно предузеће за своје обавезе одговара целокупном својом имовином.</p>
				<p>Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).</p>
				<p class="clan">II. ДЕЛАТНОСТ ЈАВНОГ ПРЕДУЗЕЋА</p>
				<p class="clan">Члан 7.</p>
				<p>Претежна делатност Јавног предузећа јесте:</p>
				<p>– Шифра делатности: 35.22; </p>
				<p>– Назив делатности: дистрибуција гасовитих горива гасоводом.</p>
				<p>Делатност Јавног предузећа од општег интереса је делатност дистрибуције гасовитих горива гасоводом и трговина гасовитим горивима преко гасне мреже.</p>
				<p>Јавно предузеће обавља и друге делатности у складу са законом и Статутом.</p>
				<p>Оснивач и Јавно предузеће могу поједина права и обавезе у обављању делатности из овог члана уредити уговором у складу са законом.</p>
				<p class="clan">III. ПРАВА, ОБАВЕЗЕ И ОДГОВОРНОСТИ ОСНИВАЧА <br>ПРЕМА ЈАВНОМ ПРЕДУЗЕЋУ И ЈАВНОГ ПРЕДУЗЕЋА <br>ПРЕМА ОСНИВАЧУ</p>
				<p class="clan">Члан 8.</p>
				<p>Ради обезбеђивања заштите општег интереса у Јавном предузећу, Оснивач даје сагласност на:</p>
				<p>1) Статут Јавног предузећа;</p>
				<p>2) финансијске извештаје Јавног предузећа;</p>
				<p>3) давање гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>4) располагање (прибављање и отуђење) средствима у јавној својини која су пренета у својину Јавног предузећа, веће вредности, која су у непосредној функцији обављања делатности од општег интереса, утврђених овом одлуком;</p>
				<p>5) акт о општим условима за пружање услуга који доноси Јавно предузеће;</p>
				<p>6) улагање капитала Јавног предузећа;</p>
				<p>7) статусне промене Јавног предузећа;</p>
				<p>8) акт о процени вредности капитала и исказивању тог капитала у акцијама, као и на програм и одлуку о својинској трансформацији;</p>
				<p>9) промену седишта Јавног предузећа;</p>
				<p>10) промену пословног имена; </p>
				<p>11) промену правне форме;</p>
				<p>12) друге одлуке, у складу са законом;</p>
				<p>13) одлуку о расподели добити;</p>
				<p>14) одлуку о висини цена услуга, изузев на одлуку о ценама приступа систему за дистрибуцију природног гаса и одлуку о цени природног гаса за јавно снабдевање;</p>
				<p>15) програм пословања.</p>
				<p>Акт на који Оснивач даје сагласност сматра се усвојеним кад Оснивач на њега да сагласност.</p>
				<p class="clan">Члан 9.</p>
				<p>Јавно предузеће доноси годишњи програм пословања на који сагласност даје Оснивач на предлог министарства надлежног за послове привреде (у даљем тексту: министарство).</p>
				<p>Годишњи програм из става 1. овог члана Јавно предузеће доставља Оснивачу, најкасније до 1. децембра текуће године за наредну годину.</p>
				<p>Јавно предузеће дужно је да дугорочне и средњорочне планове рада и развоја и годишњи програм пословања усклади са законима и програмским и планским актима Оснивача.</p>
				<p class="clan">Члан 10.</p>
				<p>Јавно предузеће дужно је да министарству доставља тромесечне извештаје о реализацији годишњег програма пословања, на прописаном обрасцу, у складу са законом.</p>
				<p>На основу извештаја из става 1. овог члана, министарство сачињава и доставља Оснивачу информацију о степену усклађености између предвиђених и реализованих активности из годишњег програма пословања, у складу са законом.</p>
				<p>Јавно предузеће дужно је да министарству надлежном за послове финансија месечно доставља извештај о роковима измирења обавеза према привредним субјектима, утврђених законом којим се уређују рокови измирења новчаних обавеза, на прописаном обрасцу.</p>
				<p class="clan">Члан 11.</p>
				<p>У случају поремећаја у пословању Јавног предузећа, Оснивач може предузети мере којима се обезбеђује несметано обављање делатности од општег интереса, а нарочито:</p>
				<p>1) промену унутрашње организације Јавног предузећа;</p>
				<p>2) разрешење органа које именује и именовање привремених органа Јавног предузећа;</p>
				<p>3) ограничење права располагања појединим средствима у својини Јавног предузећа и у јавној својини;</p>
				<p>4) друге мере одређене законом којим се уређују услови и начин обављања делатности од општег интереса и овом одлуком.</p>
				<p>За време ратног стања Оснивач може у Јавном предузећу утврдити организацију која је потребна за обављање делатности од општег интереса Јавног предузећа.</p>
				<p class="clan">Члан 12.</p>
				<p>Право на штрајк запослени у Јавном предузећу остварују у складу са законом којим се уређује штрајк, колективним уговором и општим актом предузећа. </p>
				<p>У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк, општим актом Јавног предузећа и актом Оснивача о одређивању минимума процеса рада у Јавном предузећу.</p>
				<p>Ако се у Јавном предузећу не обезбеде услови за остваривање минимума процеса рада, у њему се спроводе мере које су одређене законом којим се уређује правни положај јавних предузећа.</p>
				<p class="clan">IV. УСЛОВИ И НАЧИН УТВРЂИВАЊА И РАСПОРЕЂИВАЊА ДОБИТИ И НАЧИН ПОКРИЋА ГУБИТАКА И СНОШЕЊЕ <br>РИЗИКА</p>
				<p class="clan">Члан 13.</p>
				<p>Јавно предузеће послује по тржишним условима.</p>
				<p>Добит Јавног предузећа утврђује се и расподељује у складу са законом.</p>
				<p>Одлуку о расподели добити Јавног предузећа доноси Надзорни одбор, уз сагласност Оснивача, и њоме се одређује део средстава који се уплаћује у буџет Републике Србије, у складу са законом.</p>
				<p>Губитак Јавног предузећа утврђује се и покрива у складу са законом.</p>
				<p>Одлуку о начину покрића губитака Јавног предузећа доноси Надзорни одбор, уз сагласност Оснивача.</p>
				<p class="clan">V. КОМИСИЈА ЗА РЕВИЗИЈУ</p>
				<p class="clan">Члан 14.</p>
				<p>Јавно предузеће има Комисију за ревизију.</p>
				<p>Комисија за ревизију има три члана које именује Надзорни одбор.</p>
				<p>Члан Комисије за ревизију не може да буде Директор.</p>
				<p>Комисија за ревизију:</p>
				<p>1) припрема, предлаже и проверава спровођење рачуноводствених политика и политика управљања ризицима;</p>
				<p>2) испитује примену рачуноводствених стандарда приликом припреме финансијских извештаја и оцењује садржину тих извештаја;</p>
				<p>3) испитује да ли су испуњени услови за израду консолидованих финансијских извештаја;</p>
				<p>4) спроводи поступак именовања ревизора Јавног предузећа и предлаже Надзорном одбору кандидата за ревизора;</p>
				<p>5) обавља друге послове које јој повери Надзорни одбор.</p>
				<p class="clan">VI. УСЛОВИ И НАЧИН ЗАДУЖИВАЊА ЈАВНОГ ПРЕДУЗЕЋА</p>
				<p class="clan">Члан 15.</p>
				<p>Јавно предузеће може да се задужује под условима који су предвиђени законом којим се уређује јавни дуг.</p>
				<p class="clan">VII. ЗАСТУПАЊЕ ЈАВНОГ ПРЕДУЗЕЋА</p>
				<p class="clan">Члан 16.</p>
				<p>Јавно предузеће заступа и представља Директор, без ограничења.</p>
				<p>Директор може, у оквиру својих овлашћења, дати другом лицу писaно пуномоћје за заступање Јавног предузећа.</p>
				<p class="clan">VIII. ИЗНОС ОСНОВНОГ КАПИТАЛА, ОПИС И ВРСТА <br>НЕНОВЧАНОГ УЛОГА</p>
				<p class="clan">Члан 17.</p>
				<p>Вредност основног капитала на дан 31. децембар 1998. године износи новчани капитал у износу од 11.414.820,00 динара.</p>
				<p>Основни капитал из става 1. овог члана је удео Оснивача, као јединог члана са 100% учешћа у основном капиталу Јавног предузећа.</p>
				<p class="clan">IX. ИМОВИНА ЈАВНОГ ПРЕДУЗЕЋА</p>
				<p class="clan">Члан 18.</p>
				<p>Јавно предузеће има своју имовину којом управља и располаже у складу са законом, оснивачким актом и Статутом.</p>
				<p>Имовину Јавног предузећа чине право својине Јавног предузећа на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини.</p>
				<p>Право својине Јавног предузећа из става 2. овог члана ближе ће бити одређено посебним актом Оснивача у складу са законом. </p>
				<p class="clan">X. ОРГАНИ ЈАВНОГ ПРЕДУЗЕЋА</p>
				<p class="clan">Члан 19.</p>
				<p>Управљање у Јавном предузећу организовано је као једнодомно.</p>
				<p>Органи Јавног предузећа су Надзорни одбор и Директор.</p>
				<p class="bold">Надзорни одбор</p>
				<p class="clan">Члан 20.</p>
				<p>Надзорни одбор Јавног предузећа има пет чланова.</p>
				<p>Председника и чланове Надзорног одбора именује Оснивач, на период од четири године.</p>
				<p>Један члан Надзорног одбора именује се из реда запослених, на начин утврђен Статутом.</p>
				<p>Један члан Надзорног одбора је независан члан.</p>
				<p class="clan">Члан 21.</p>
				<p>За председника и чланове Надзорног одбора именује се лице које испуњава следеће услове:</p>
				<p>1) да је пунолетно и пословно способно;</p>
				<p>2) да има стечено високо образовање трећег или другог степена, односно на основним студијама у трајању од најмање четири године;</p>
				<p>3) да је стручњак у једној или више области из које је делатност од општег интереса за чије обављање је основано Јавно предузеће;</p>
				<p>4) најмање три године искуства на руководећем положају;</p>
				<p>5) да поседује стручност из области финансија, права или корпоративног управљања;</p>
				<p>6) да није осуђивано на условну или безусловну казну за кривична дела против привреде, правног саобраћаја или службене дужности, као и да му није изречена мера безбедности забране обављања претежне делатности Јавног предузећа.</p>
				<p class="clan">Члан 22.</p>
				<p>Независни члан Надзорног одбора поред услова из члана 21. ове одлуке, мора да испуњава и услове из закона којим се уређује правни положај јавних предузећа.</p>
				<p class="clan">Члан 23.</p>
				<p>Мандат председнику и члановима Надзорног одбора престаје истеком периода на који су именовани, оставком или разрешењем.</p>
				<p>Председник и чланови Надзорног одбора разрешавају се пре истека периода на који су именовани, уколико:</p>
				<p>1) Надзорни одбор не достави Оснивачу на сагласност годишњи програм пословања;</p>
				<p>2) Оснивач не прихвати финансијски извештај Јавног предузећа;</p>
				<p>3) пропусте да предузму неопходне мере пред надлежним органима у случају постојања сумње да одговорно лице Јавног предузећа делује на штету Јавног предузећа кршењем директорских дужности, несавесним понашањем и на други начин.</p>
				<p>Председник и чланови Надзорног одбора могу се разрешити пре истека периода на који су именовани, уколико Јавно предузеће не испуни годишњи програм пословања или не оствари кључне показатеље учинка.</p>
				<p class="clan">Члан 24.</p>
				<p>Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора.</p>
				<p class="clan">Члан 25.</p>
				<p>Надзорни одбор:</p>
				<p>1) утврђује пословну стратегију и пословне циљеве Јавног предузећа и стара се о њиховој реализацији;</p>
				<p>2) усваја извештај о степену реализације програма пословања Јавног предузећа;</p>
				<p>3) доноси годишњи програм пословања Јавног предузећа, уз сагласност Оснивача;</p>
				<p>4) доноси одлуку о висини цена услуга које пружа Јавно предузеће;</p>
				<p>5) надзире рад Директора;</p>
				<p>6) врши унутрашњи надзор над пословањем Јавног предузећа;</p>
				<p>7) успоставља, одобрава и прати рачуноводство, унутрашњу контролу, финансијске извештaје и политику управљања ризицима;</p>
				<p>8) доноси финансијске извештаје Јавног предузећа и доставља их Оснивачу ради давања сагласности;</p>
				<p>9) доноси Статут, уз сагласност Оснивача;</p>
				<p>10) одлучује о статусним променама и оснивању других правних субјеката, уз сагласност Оснивача;</p>
				<p>11) доноси одлуку о расподели добити, односно начину покрића губитка уз сагласност Оснивача;</p>
				<p>12) даје сагласност Директору за предузимање послова или радњи у складу са законом, Статутом и одлуком Оснивача;</p>
				<p>13) закључује уговор о раду на одређено време са Директором;</p>
				<p>14) врши друге послове у складу са законом, Статутом и прописима којима се уређује правни положај привредних друштава.</p>
				<p class="clan">Члан 26.</p>
				<p>Надзорни одбор не може пренети право на одлучивање о питањима из свог делокруга на Директора или другог запосленог у Јавном предузећу.</p>
				<p class="clan">Члан 27.</p>
				<p>Председник и чланови Надзорног одбора имају право на накнаду за рад у Надзорном одбору.</p>
				<p>Висину накнаде из става 1. овог члана утврђује Оснивач, на основу извештаја о реализацији годишњег програма пословања Јавног предузећа.</p>
				<p class="bold">Директор</p>
				<p class="clan">Члан 28.</p>
				<p>Директора именује Оснивач на период од четири године, на основу спроведеног јавног конкурса.</p>
				<p>Јавни конкурс за именовање Директора спроводи се у поступку прописаном законом којим се уређује правни положај јавних предузећа.</p>
				<p class="clan">Члан 29.</p>
				<p>За Директора може бити именовано лице које испуњава услове предвиђене законом којим се уређује правни положај јавних предузећа.</p>
				<p>Директор је јавни функционер у смислу закона којим се уређује област вршења јавних функција.</p>
				<p class="clan">Члан 30.</p>
				<p>Директор:</p>
				<p>1) представља и заступа Јавно предузеће;</p>
				<p>2) организује рад Јавног предузећа и руководи процесом рада;</p>
				<p>3) води пословање Јавног предузећа;</p>
				<p>4) одговара за законитост рада Јавног предузећа;</p>
				<p>5) предлаже годишњи програм пословања и предузима мере за његово спровођење;</p>
				<p>6) предлаже финансијске извештаје Јавног предузећа;</p>
				<p>7) предлаже извештаје о степену реализације програма пословања;</p>
				<p>8) извршава одлуке Надзорног одбора.</p>
				<p>Директор доноси опште и појединачне акте Јавног предузећа и врши друге послове одређене законом и Статутом, под условом да ти акти и послови нису законом, овом одлуком или Статутом одређени као делокруг Надзорног одбора.</p>
				<p class="clan">Члан 31. </p>
				<p>Директор има право на зараду, а може имати и право на стимулацију ако Јавно предузеће оствари позитивне пословне резултате.</p>
				<p>Одлука о исплати стимулације доноси се у складу са законом којим се уређује правни положај јавних предузећа.</p>
				<p>Стимулација не може бити одређена као учешће у расподели добити, и посебно се исказује у оквиру годишњих финансијских извештаја.</p>
				<p class="clan">Члан 32.</p>
				<p>Мандат Директора престаје истеком времена на који је именован, оставком и разрешењем.</p>
				<p>Директор подноси оставку Оснивачу, у писaној форми.</p>
				<p>Директор може да повуче оставку све док је Оснивач не прими.</p>
				<p>Директор може бити разрешен из разлога предвиђених законом којим се уређује правни положај јавних предузећа.</p>
				<p class="clan">Члан 33.</p>
				<p>Предлог за разрешење Директора може поднети Надзорни одбор и министарство. </p>
				<p>Предлог за разрешење Директора мора бити образложен, са прецизно наведеним разлозима због којих се разрешење предлаже.</p>
				<p>На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.</p>
				<p class="clan">Члан 34.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа.</p>
				<p class="clan">Члан 35.</p>
				<p>Јавно предузеће може имати вршиоца дужности директора кога именује Оснивач у случајевима и на период који су предвиђени законом којим се уређује правни положај јавних предузећа.</p>
				<p>Вршилац дужности директора има сва права, обавезе и овлашћења Директора.</p>
				<p class="clan">XI. ЗАШТИТА ЖИВОТНЕ СРЕДИНЕ</p>
				<p class="clan">Члан 36.</p>
				<p>Јавно предузеће дужно је да примењује све законе и друге прописе којима се уређује заштита животне средине.</p>
				<p class="clan">XII. ЈАВНОСТ У РАДУ ЈАВНОГ ПРЕДУЗЕЋА</p>
				<p class="clan">Члан 37.</p>
				<p>Јавност у раду Јавног предузећа обезбеђује се редовним извештавањем јавности о годишњем програму пословања Јавног предузећа и тромесечним извештајима о реализацији годишњег програма пословања и извештавањем јавности о другим чињеницама које могу бити значајне за њу, а нарочито: о ревидираним финансијским годишњим извештајима и мишљењу овлашћеног ревизора на те извештаје, извештај о посебним или ванредним ревизијама, о саставу Надзорног одбора, о именима Директора, о организацији Јавног предузећа и начину комуникације Јавног предузећа са јавношћу.</p>
				<p>Јавно предузеће дужно је да на својој интернет страници објави донесени годишњи програм пословања и тромесечне извештаје о његовој реализацији, ревидиране финансијске годишње извештаје, мишљење овлашћеног ревизора на те извештаје, састав и контакте Надзорног одбора и контакте Директора, као и друге чињенице које су значајне за јавност.</p>
				<p class="clan">XIII. ОПШТИ АКТИ ЈАВНОГ ПРЕДУЗЕЋА</p>
				<p class="clan">Члан 38.</p>
				<p>Општи акти Јавног предузећа су Статут, правилници и други акти којима се на општи начин уређују одређена питања.</p>
				<p>Статут је основни општи акт Јавног предузећа.</p>
				<p>Други општи акти Јавног предузећа морају бити у сагласности са Статутом.</p>
				<p class="clan">Члан 39.</p>
				<p>Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг Надзорног одбора и Директора; начин на који се у Надзорни одбор именује представник запослених у Јавном предузећу; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.</p>
				<p class="clan">XIV. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 40.</p>
				<p>Надзорни одбор Јавног предузећа наставља да обавља послове Надзорног одбора утврђене овом одлуком до именовања новог Надзорног одбора, односно именовања новог председника и чланова Надзорног одбора у складу са законом којим се уређује правни положај јавних предузећа.</p>
				<p>Надзорни одбор донеће Статут Јавног предузећа. </p>
				<p>Оснивач ће именовати директора Јавног предузећа по спроведеном јавном конкурсу у складу са законом.</p>
				<p>До именовања директора Јавног предузећа, дужност директора обављаће у својству вршиоца дужности директора Јавног предузећа, Јован Репац, ЈМБГ: 0503988870015.</p>
				<p class="clan">Члан 41.</p>
				<p>Ову одлуку објавити у „Службеном гласнику Републике Србије”.</p>
				<p>&nbsp;</p>
				<p class="auto-style2">05 број 023-5586/2015-1</p>
				<p class="auto-style2">У Београду, 18. јуна 2015. године</p>
				<p class="auto-style2"><span class="bold">Влада</span></p>
				<p class="auto-style2">Председник,</p>
				<p class="auto-style2"><span class="bold">Александар Вучић, </span>с.р.</p>
	</div>

