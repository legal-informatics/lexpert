


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 35. ст. 1. и 4. Закона о спречавању насиља у породици („Службени гласник РС”, број 94/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о образовању Савета за сузбијање насиља у породици</p>
				<p class="centar">"Службени гласник РС", број 69 од 14. јула 
				2017.</p>
				<p>1. Образује се Савет за сузбијање насиља у породици (у даљем тексту: Савет), са задатком да прати примену Закона о спречавању насиља у породици и да побољшава координисање надлежних државних органа, установа и других субјеката и делотворност спречавања насиља у породици и заштиту од насиља у породици.</p>
				<p>2. Савет чине председник, заменик председника и чланови Савета.</p>
				<p>3. У Савет се именују:</p>
				<p>– за председника</p>
				<p>Нела Кубуровић, министар правде</p>
				<p>– за заменика председника</p>
				<p>др Небојша Стефановић, министар унутрашњих послова</p>
				<p>– за чланове:</p>
				<p>1) Зоран Ђорђевић, министар за рад, запошљавање, борачка и социјална питања; </p>
				<p>2) проф. др Славица Ђукић Дејановић, министар без портфеља;</p>
				<p>3) Тамара Мировић, заменик Републичког јавног тужиоца;</p>
				<p>4) Љиљана Лончар, саветник потпредседника Владе за родну равноправност у Координационом телу за родну равноправност;</p>
				<p>5) др Весна Књегињић, вршилац дужности помоћника министра здравља;</p>
				<p>6) Биљана Букинац, самостални саветник у Сектору за средње образовање и васпитање и образовање одраслих у Министарству просвете, науке и технолошког развоја;</p>
				<p>7) Светлана Селаковић, помоћник покрајинског секретара за социјалну политику, демографију и равноправност полова Аутономне покрајине Војводине. </p>
				<p>4. Председник руководи радом Савета и сазива и води седнице Савета.</p>
				<p>5. Заменик председника учествује у раду Савета и замењује председника Савета у случају његове одсутности или спречености.</p>
				<p>6. Савет се састаје по потреби, а најмање једном у шест месеци.</p>
				<p>7. Савет може, по потреби, укључити у рад и представнике научних и других стручних институција и удружења чија је делатност повезана са заштитом од насиља у породици, који по позиву могу присуствовати седници Савета.</p>
				<p>8. Савет може тражити податке, анализе, обавештења и извештаје од надлежних државних органа и установа, у вези са питањима због којих је образован.</p>
				<p>9. Савет у свом раду може користити стручну помоћ у виду међународних пројеката.</p>
				<p>10. Савет о свом раду подноси извештај Влади најмање једном годишње.</p>
				<p>11. Савет доноси препоруке у циљу побољшавања координисања надлежних државних органа, установа и других субјеката ради спречавања насиља у породици и заштите од насиља у породици. Савет одлучује већином гласова свих лица која чине Савет.</p>
				<p>12. Председник, заменик председника и чланови Савета немају право на накнаду за рад у Савету.</p>
				<p>13. Стручну и административно-техничку потпору Савету пружа Министарство правде.</p>
				<p>14. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 02-6539/2017</p>
				<p class="potpis">У Београду, 13. јула 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Ана Брнабић, </span>с.р.</p>
	</div>

