


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о усклађивању пословања Јавног предузећа за газдовање шумама „Србијашуме” са п.о. Београд са Законом о јавним предузећима</p>
				<p class="centar">"Службени гласник РС", број 96 од 2. децембра 
				2016.</p>
				<p class="centar">&nbsp;</p>
				<p class="bold">1. Уводне одредбе</p>
				<p class="clan">Члан 1.</p>
				<p>Јавно предузеће за газдовање шумама „Србијашуме” са п.о. (у даљем тексту: Јавно предузеће), основано је Законом о шумама („Службени гласник РС”, бр. 46/91, 83/92, 53/93 – др. закон, 54/93, 60/93 – исправка, 67/93 – др. закон, 48/94 – др. закон, 54/96 и 101/05 – др. закон) за обављање делатности газдовања шумама у државној својини, обухваћеним шумским подручјима.</p>
				<p class="clan">Члан 2.</p>
				<p>Оснивање Јавног предузећа уписано је у судски регистар Привредног суда у Београду, регистарски уложак 1-20624-00, Решењем Фи 10351/92 од 24. септембра 1991. године, а преведено у Регистар привредних субјеката у Агенцији за привредне регистре решењем БД број 3327/2005 од 28. фебруара 2005. године.</p>
				<p class="clan">Члан 3.</p>
				<p>Оснивач Јавног предузећа је Република Србија, а права оснивача врши Влада, Београд, Немањина број 11, а матични број 07020171 (у даљем тексту: Оснивач).</p>
				<p class="clan">Члан 4.</p>
				<p>Јавно предузеће послује под пословним именом: Јавно предузеће за газдовање шумама „Србијашуме” са п.о. Београд (у даљем тексту: Јавно предузеће).</p>
				<p>Скраћено пословно име Јавног предузећа је: Јавно предузеће „Србијашуме”.</p>
				<p>Седиште Јавног предузећа је у Београду, Булевар Михаила Пупина 113.</p>
				<p class="clan">Члан 5.</p>
				<p>Јавно предузеће има својство правног лица и права, обавезе и одговорности утврђене законом и овом одлуком.</p>
				<p>Јавно предузеће за своје обавезе одговара целокупном својом имовином. </p>
				<p>Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).</p>
				<p class="bold">2. Делатности Јавног предузећа</p>
				<p class="clan">Члан 6.</p>
				<p>Претежна делатност Јавног предузећа је: </p>
				<p>– Шифра делатности: 0210,</p>
				<p>– Назив делатности: гајење шума и остале шумарске делатности.</p>
				<p>Делатност Јавног предузећа од општег интереса је заштита, коришћење, унапређивање и управљање шумама и дивљачи, као добрима од општег интереса. </p>
				<p>Делатност из става 2. овог члана обухвата:</p>
				<p>1) гајење, одржавање и обнову шума, реконструкцију и мелиорацију деградираних шума и шикара, производњу шумског семена и садног материјала и подизање нових шума и шумских засада;</p>
				<p>2) производњу шумских сортимената и коришћење других шумских производа и њихов транспорт, коришћење шума за рекреацију, узгој и лов дивљачи и друго коришћење шума;</p>
				<p>3) пројектовање, изградњу и одржавање шумских саобраћајница, паркова и зелених рекреативних површина и других објеката који служе газдовању шумама; </p>
				<p>4) израду програма, пројеката и основа газдовања шумама;</p>
				<p>5) извођење геодетских радова за посебне намене;</p>
				<p>6) вршење стручних послова у шумама сопственика. </p>
				<p>Поред делатности из става 1. овог члана, Јавно предузеће обавља и следеће делатности: слатководни риболов и слатководна аквакултура, узгој и лов дивљачи, управљање заштићеним подручјима. </p>
				<p>Јавно предузеће обавља послове спољнотрговинског промета из оквира регистроване делатности.</p>
				<p>Јавно предузеће може да обавља и друге делатности у складу са законом.</p>
				<p class="bold">3. Права, обавезе и одговорности Оснивача према Јавном предузећу и Јавног предузећа према Оснивачу</p>
				<p class="clan">Члан 7.</p>
				<p>Оснивач даје сагласност на следеће акте Јавног предузећа:</p>
				<p>1) Статут;</p>
				<p>2) давање гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>3) одлуку о висини цена, осим ако другим законом није предвиђено да ту сагласност даје други државни орган;</p>
				<p>4) располагање (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених овом одлуком;</p>
				<p>5) акт о вредности капитала, као и на програм и одлуку о својинској трансформацији;</p>
				<p>6) дугорочне и средњорочне планове пословне стратегије и развоја;</p>
				<p>7) годишњи програм пословања; </p>
				<p>8) одлуку о расподели добити, односно начину покрића губитка;</p>
				<p>9) друге одлуке у складу са законом којим се уређује обављање делатности од општег интереса и овом одлуком.</p>
				<p>Оснивач даје претходну сагласност на:</p>
				<p>1) улагање капитала;</p>
				<p>2) статусне промене;</p>
				<p>3) оснивање других правних субјеката.</p>
				<p class="clan">Члан 8.</p>
				<p>Јавно предузеће доноси годишњи програм пословања и доставља Оснивачу ради давања сагласности, најкасније до 1. децембра текуће године за наредну годину.</p>
				<p>Садржина програма пословања и последице његовог недоношења, прописани су законом којим се уређује правни положај јавних предузећа. </p>
				<p>Јавно предузеће је дужно да дугорочни и средњорочни план пословне стратегије и развоја усклади са законом и програмским и планским документима Оснивача. </p>
				<p class="clan">Члан 9.</p>
				<p>Јавно предузеће дужно је да министарству надлежном за послове привреде, доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом. </p>
				<p class="clan">Члан 10.</p>
				<p>У случају поремећаја у пословању Јавног предузећа, Оснивач предузима мере којима ће се обезбедити услови за несметано обављање делатности од општег интереса, а нарочито: </p>
				<p>1) промену унутрашње организације Јавног предузећа;</p>
				<p>2) разрешење органа које именује и именовање привремених органа Јавног предузећа;</p>
				<p>3) ограничење у погледу права располагања појединим средствима у јавној својини; </p>
				<p>4) друге мере одређене законом којим се одређују делатности од општег интереса и овом одлуком. </p>
				<p>За време ратног стања или непосредне ратне опасности, Оснивач може у Јавном предузећу утврдити организацију за извршавање послова од стратешког значаја за Републику Србију. </p>
				<p class="clan">Члан 11.</p>
				<p>Запослени у Јавном предузећу имају право на штрајк који остварују у складу са законом којим се уређује штрајк, колективним уговором и другим актом. </p>
				<p>У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу. </p>
				<p class="bold">4. Услови и начин утврђивања и распоређивања добити и начин покрића губитка и сношења ризика</p>
				<p class="clan">Члан 12.</p>
				<p>Јавно предузеће послује по тржишним условима. </p>
				<p>Одлуку о расподели добити Јавног предузећа доноси Надзорни одбор, уз сагласност Оснивача и одлуком се одређује део средстава који се уплаћује у буџет Републике Србије, у складу са законом. </p>
				<p>Одлуку о начину покрића губитка Јавног предузећа доноси Надзорни одбор, уз сагласност Оснивача. </p>
				<p class="bold">5. Комисија за ревизију</p>
				<p class="clan">Члан 13.</p>
				<p>Јавно предузеће има Комисију за ревизију. </p>
				<p>Комисија за ревизију има три члана, које именује и разрешава Надзорни одбор.</p>
				<p>Независни члан Надзорног одбора је председник Комисије за ревизију. </p>
				<p>Најмање један члан Комисије за ревизију, мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства. </p>
				<p>Члан Комисије за ревизију не може бити лице које је: </p>
				<p>1) било ангажовано у вршењу ревизије финансијских извештаја Јавног предузећа у последњих пет година;</p>
				<p>2) члан политичке странке. </p>
				<p class="clan">Члан 14. </p>
				<p>Комисија за ревизију обавља послове у складу са законом и Статутом, као и друге послове које јој повери Надзорни одбор.</p>
				<p>Комисија за ревизију саставља и Надзорном одбору подноси извештаје о питањима из става 1. овог члана најмање једанпут годишње, осим ако Надзорни одбор не одлучи да се сви или поједини извештаји састављају и подносе у краћим временским интервалима. </p>
				<p class="bold">6. Услови и начин задуживања Јавног предузећа</p>
				<p class="clan">Члан 15.</p>
				<p>Јавно предузеће може да се задужује под условима прописаним законом којим се уређује јавни дуг. </p>
				<p class="bold">7. Заступање јавног предузећа</p>
				<p class="clan">Члан 16.</p>
				<p>Јавно предузеће у пословима унутрашњег и спољнотрговинског промета заступа директор, без ограничења.</p>
				<p>Директор може, у оквиру својих овлашћења, дати другом лицу писано пуномоћје за заступање Јавног предузећа.</p>
				<p>Директор може, уз сагласност Надзорног одбора, дати и опозвати прокуру у складу са законом. </p>
				<p class="bold">8. Износ основног капитала, опис и врста неновчаног улога</p>
				<p class="clan">Члан 17.</p>
				<p>Јавно предузеће послује средствима Јавног предузећа за газдовање шумама „Србијашуме” са п.о, основаног Законом о шумама („Службени гласник РС”, бр. 46/91, 83/92, 53/93 – др. закон, 54/93, 60/93 – исправка, 67/93 – др. закон, 48/94 – др. закон, 54/96 и 101/05 – др. закон). </p>
				<p>Средства из става 1. овог члана чине покретне и непокретне ствари, новчана средства, хартије од вредности и друга имовинска права, укључујући и право коришћења на стварима у јавној својини. </p>
				<p>Основни капитал Јавног предузећа износи 54.002.629.000,00 динара и утврђен је билансом стања на дан 31. децембар 2015. године Јавног предузећа за газдовање шумама „Србијашуме” са п.о, основаног Законом о шумама („Службени гласник РС”, бр. 46/91, 83/92, 53/93 – др. закон, 54/93, 60/93 – исправка, 67/93 – др. закон, 48/94 – др. закон, 54/96 и 101/05 – др. закон).</p>
				<p>Основни капитал из става 1. овог члана је удео Оснивача, као јединог члана са 100% учешћа у основном капиталу Јавног предузећа. </p>
				<p class="bold">9. Имовина Јавног предузећа</p>
				<p class="clan">Члан 18.</p>
				<p>Имовину Јавног предузећа чине право својине на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини. </p>
				<p>Јавно предузеће управља и располаже својом имовином у складу са законом, овом одлуком и Статутом. </p>
				<p class="bold">10. Органи Јавног предузећа</p>
				<p class="clan">Члан 19. </p>
				<p>Органи Јавног предузећа су Надзорни одбор и директор.</p>
				<p class="italik">а) Надзорни одбор</p>
				<p class="clan">Члан 20.</p>
				<p>Надзорни одбор има пет чланова, од којих је један председник. </p>
				<p>Председника и чланове Надзорног одбора именује Оснивач, на период од четири године, од којих је један члан Надзорног одбора из реда запослених, а један члан мора бити независан.</p>
				<p>Председник и чланови Надзорног одбора морају испуњавати услове прописане законом којим се уређује правни положај јавних предузећа. </p>
				<p class="clan">Члан 21.</p>
				<p>Надзорни одбор:</p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи програм пословања Јавног предузећа, усклађен са дугорочним и средњорочним планом пословне стратегије и развоја из тачке 1) овог става;</p>
				<p>3) усваја извештај о степену реализације годишњег програма пословања;</p>
				<p>4) усваја тромесечни извештај о степену усклађености планираних и реализованих активности;</p>
				<p>5) усваја финансијске извештаје;</p>
				<p>6) доноси Статут;</p>
				<p>7) надзире рад директора;</p>
				<p>8) доноси одлуку о расподели добити Јавног предузећа, односно начину покрића губитка;</p>
				<p>9) доноси инвестиционе програме и критеријуме за инвестициона улагања;</p>
				<p>10) доноси одлуку о давању или одузимању прокуре;</p>
				<p>11) закључује уговор о раду са директором, у складу са законом којим се уређују радни односи;</p>
				<p>12) доноси одлуку о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених овом одлуком;</p>
				<p>13) доноси одлуку о ценама производа шумарства и др;</p>
				<p>14) одлучује о статусним променама Јавног предузећа, оснивању других правних субјеката и улагању капитала;</p>
				<p>15) одлучује о смањењу и повећању капитала Јавног предузећа; </p>
				<p>16) одлучује о куповини удела или акција у другом предузећу, односно привредном друштву;</p>
				<p>17) именује и разрешава чланове Комисије за ревизију;</p>
				<p>18) доноси пословник о свом раду;</p>
				<p>19) доноси акт о исплати стимулације директора и извршног директора;</p>
				<p>20) врши друге послове у складу са законом, овом одлуком и Статутом. </p>
				<p>Одлуке из става 1. тач. 1), 2), 6), 8), 12), 13), 15), 16) и 19) овог члана Надзорни одбор доноси уз сагласност Оснивача. </p>
				<p>Одлуку из става 1. тачка 14) овог члана Надзорни одбор доноси уз претходну сагласност Оснивача. </p>
				<p class="clan">Члан 22. </p>
				<p>Надзорни одбор одлучује већином гласова својих чланова. </p>
				<p>Надзорни одбор не може пренети право на одлучивање о питањима из своје надлежности на директора или друго лице у Јавном предузећу.</p>
				<p class="clan">Члан 23. </p>
				<p>Председник и чланови Надзорног одбора имају право на накнаду за рад у Надзорном одбору.</p>
				<p class="italik">б) Директор</p>
				<p class="clan">Члан 24.</p>
				<p>Директора Јавног предузећа именује Оснивач, на период од четири године, на основу спроведеног јавног конкурса, у складу са законом којим се уређује правни положај јавних предузећа.</p>
				<p class="clan">Члан 25.</p>
				<p>За директора може бити именовано лице које испуњава услове прописане законом којим се уређује правни положај јавних предузећа. </p>
				<p>Статутом Јавног предузећа, могу бити одређени и други услови, које лице мора да испуни да би било именовано за директора Јавног предузећа. </p>
				<p>Директор Јавног предузећа је функционер који обавља јавну функцију.</p>
				<p>Директор Јавног предузећа не може имати заменика. </p>
				<p class="clan">Члан 26.</p>
				<p>Директор Јавног предузећа: </p>
				<p>1) представља и заступа Јавно предузеће;</p>
				<p>2) организује рад Јавног предузећа и руководи процесом рада;</p>
				<p>3) води пословање Јавног предузећа;</p>
				<p>4) одговара за законитост рада Јавног предузећа;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи програм пословања и одговоран је за његово спровођење;</p>
				<p>7) предлаже финансијске извештаје Јавног предузећа;</p>
				<p>8) извршава одлуке Надзорног одбора;</p>
				<p>9) бира извршне директоре;</p>
				<p>10) бира представника Јавног предузећа у скупштини друштва капитала чији је једини власник Јавно предузеће;</p>
				<p>11) закључује уговоре о раду са извршним директорима, у складу са законом којим се уређују радни односи;</p>
				<p>12) доноси правилник о систематизацији радних места;</p>
				<p>13) врши и друге послове одређене законом, овом одлуком, Статутом и колективним уговором.</p>
				<p>Директор доноси опште и појединачне акте Јавног предузећа и врши друге послове одређене законом и Статутом, под условом да ти послови нису законом, овом одлуком или Статутом одређени као делокруг послова Надзорног одбора.</p>
				<p class="clan">Члан 27. </p>
				<p>Мандат директора престаје истеком периода на који је именован, оставком и разрешењем.</p>
				<p>Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.</p>
				<p>Директор подноси оставку Оснивачу, у писаној форми. </p>
				<p>Директор се разрешава, односно може бити разрешен из разлога предвиђених законом којим се уређује правни положај јавних предузећа. </p>
				<p class="clan">Члан 28.</p>
				<p>Предлог за разрешење директора подноси министарство надлежно за послове привреде. </p>
				<p>Предлог из става 1. овог члана може поднети и Надзорни одбор, преко министарства надлежног за послове привреде. </p>
				<p>Предлог за разрешење директора мора бити образложен, са прецизно наведеним разлозима због којих се разрешење предлаже и доставља се директору који има право да се у року од 20 дана изјасни о разлозима због којих се предлаже разрешење.</p>
				<p>На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа. </p>
				<p class="clan">Члан 29.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа. </p>
				<p class="clan">Члан 30.</p>
				<p>Јавно предузеће може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа. </p>
				<p>Вршилац дужности директора има сва права, обавезе и овлашћења која има директор Јавног предузећа. </p>
				<p class="italik">в) Извршни директор</p>
				<p class="clan">Члан 31.</p>
				<p>За извршног директора бира се лице, које испуњава услове прописане законом којим се уређује правни положај јавних предузећа. </p>
				<p>Јавно предузеће не може имати више од седам извршних директора, а број извршних директора утврђује се Статутом.</p>
				<p>Извршни директор мора бити у радном односу у Јавном предузећу.</p>
				<p>Извршни директор не може имати заменика. </p>
				<p class="clan">Члан 32.</p>
				<p>Директор и извршни директор имају право на зараду, а могу имати и право на стимулацију.</p>
				<p>Акт о исплати стимулације директору и извршном директору доноси Надзорни одбор, уз сагласност Оснивача. </p>
				<p>Акт о исплати стимулације извршног директора, доноси се на предлог директора. </p>
				<p class="bold">11. Заштита животне средине</p>
				<p class="clan">Члан 33. </p>
				<p>Јавно предузеће, дужно је да у обављању делатности примењује све законе и остале прописе којима се уређује заштита животне средине.</p>
				<p class="bold">12. Јавност у раду Јавног предузећа</p>
				<p class="clan">Члан 34. </p>
				<p>Јавно предузеће дужно је да на својој интернет страници објави усвојени годишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту и тромесечне извештаје о његовој реализацији, ревидиране финансијске годишње извештаје са мишљењем овлашћеног ревизора на те извештаје, састав Надзорног одбора, радне биографије чланова Надзорног одбора, директора и извршних директора, организациону структуру, као и друге чињенице, које су од значаја за јавност, а нарочито информације које су актом Владе одређене као информације од нарочитог значаја за јавност. </p>
				<p class="bold">13. Општи акти Јавног предузећа</p>
				<p class="clan">Члан 35.</p>
				<p>Општи акти Јавног предузећа су Статут, одлуке, правилници и други акти којима се на општи начин уређују одређена питања и односи. </p>
				<p>Статут је основни општи акт Јавног предузећа.</p>
				<p>Остали општи акти Јавног предузећа не смеју бити у супротности са одредбама Статута. </p>
				<p class="clan">Члан 36. </p>
				<p>Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг послова Надзорног одбора и Директора; начин на који се у Надзорни одбор именује представник запослених у Јавном предузећу; начин избора и број извршних директора; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу. </p>
				<p class="bold">14. Прелазне и завршне одредбе</p>
				<p class="clan">Члан 37.</p>
				<p>Јавно предузеће наставља са радом у складу са Законом о јавним предузећима („Службени гласник РС”, број 15/16), Законом о шумама („Службени гласник РС”, бр. 30/10, 93/12 и 89/15) и овом одлуком.</p>
				<p>Јавно предузеће усагласиће Статут и друга општа акта са овом одлуком у року од 90 дана од дана доношења ове одлуке. </p>
				<p class="clan">Члан 38.</p>
				<p>Ову одлуку објавити у „Службеном гласнику Републике Србије”. </p>
				<p class="potpis">05 број 023-11194/2016 </p>
				<p class="potpis">У Београду, 29. новембра 2016. године </p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

