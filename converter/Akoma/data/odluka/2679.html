


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 4. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 и 44/14), </p>
				<p>Влада доноси</p>
				<p>&nbsp;</p>
				<p class="odluka-zakon">ОДЛУКУ</p>
				<p class="odluka-zakon">о усклађивању пословања Јавног предузећа за транспорт нафте нафтоводима и транспорт деривата нафте продуктоводима са Законом о јавним предузећима</p>
				<p class="centar">"Службени гласник РС", број 90 од 4. новембра 
				2016.</p>
				<p class="p">&nbsp;</p>
				<p class="clan">1. Уводне одредбе</p>
				<p class="clan">Члан 1.</p>
				<p>Јавно предузеће за транспорт нафте нафтоводима и транспорт деривата нафте продуктоводима (у даљем тексту: Јавно предузеће) основано је Одлуком о оснивању Јавног предузећа за транспорт нафте нафтоводима и транспорт деривата нафте продуктоводима („Службени гласник РС”, бр. 60/05, 83/05 и 37/11), ради обављања делатности транспорта нафте нафтоводима, транспорта деривата нафте продуктоводима, као и других делатности утврђених статутом Јавног предузећа.</p>
				<p class="clan">Члан 2.</p>
				<p>Јавно предузеће је уписано у Регистар привредних субјеката под бројем БД 92174/2005 од 1. октобра 2005. године.</p>
				<p class="clan">Члан 3.</p>
				<p>Оснивач Јавног предузећа је Република Србија, а права оснивача остварује Влада, Београд, Немањина 11, матични број 07020171 (у даљем тексту: Оснивач).</p>
				<p class="clan">Члан 4.</p>
				<p>Јавно предузеће послује под пословним именом: Јавно предузеће „Транснафта”.</p>
				<p>Скраћено пословно име Јавног предузећа је: ЈП „Транснафта” Панчево.</p>
				<p>Седиште Јавног предузећа је у Панчеву, Змај Јовина 1.</p>
				<p class="clan">Члан 5.</p>
				<p>Јавно предузеће има својство правног лица и права, обавезе и одговорности утврђене законом и овом одлуком. </p>
				<p>Јавно предузеће има печат и пријемни штамбиљ, чији се изглед и садржина утврђују статутом Јавног предузећа (у даљем тексту: Статут).</p>
				<p class="clan">2. Делатности Јавног предузећа </p>
				<p class="clan">Члан 6.</p>
				<p>Претежна делатност Јавног предузећа је:</p>
				<p>– Шифра делатности: 4950,</p>
				<p>– Назив делатности: Цевоводни транспорт.</p>
				<p>У оквиру делатности из става 1. овог члана Јавно предузеће обавља транспорт нафте нафтоводима и транспорт деривата нафте продуктоводима. </p>
				<p>Делатности транспорт нафте нафтоводима и транспорт нафте продуктоводима су енергетске делатности од општег интереса.</p>
				<p>Јавно предузеће може обављати и друге делатности утврђене Статутом, као и послове спољнотрговинског промета у оквиру регистроване делатности, у складу са законом. </p>
				<p class="clan">3. Права, обавезе и одговорности Оснивача према Јавном предузећу и Јавног предузећа према Оснивачу</p>
				<p class="clan">Члан 7. </p>
				<p>Оснивач даје сагласност на следеће акте Jавног предузећа:</p>
				<p>1) Статут;</p>
				<p>2) дугорочне и средњорочне планове пословне стратегије и развоја Јавног предузећа; </p>
				<p>3) годишњи, односно трогодишњи програм пословања Јавног предузећа, усклађен са дугорочним и средњорочним планом пословне стратегије и развоја из тачке 2) овог става;</p>
				<p>4) одлуку о расподели добити Јавног предузећа, односно одлуку о начину покрића губитка;</p>
				<p>5) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>6) тарифу (одлуку о ценама, тарифни систем и др.) за делатности од општег интереса, осим ако другим законом није предвиђено да ту сагласност даје други државни орган;</p>
				<p>7) одлуку о располагању (прибављању и отуђењу) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених оснивачким актом;</p>
				<p>8) акт о исплати стимулације Директора и извршног директора;</p>
				<p>9) акт о општим условима за испоруку производа и услуга, уколико се ради о обављању делатности од општег интереса;</p>
				<p>10) одлуку о куповини, продаји или издавању удела или акција у другом привредном субјекту;</p>
				<p>11) одлуку о смањењу и повећању капитала Јавног предузећа;</p>
				<p>12) акт о процени вредности капитала, као и на програм и одлуку о својинској трансформацији;</p>
				<p>13) одлуку о избору представника Јавног предузећа у скупштини друштва капитала које обавља делатност од општег интереса, чији је једини власник Јавно предузеће;</p>
				<p>14) друге одлуке, у складу са законом којим се уређује обављање делатности од општег интереса и овом одлуком.</p>
				<p>Оснивач даје претходну сагласност на следеће одлуке Јавног предузећа:</p>
				<p>1) о улагању капитала;</p>
				<p>2) о статусним променама;</p>
				<p>3) о оснивању других правних субјеката.</p>
				<p class="clan">Члан 8.</p>
				<p>У случају поремећаја у пословању Јавног предузећа, Oснивач предузима мере којима ће обезбедити услове за несметано функционисање Јавног предузећа, а нарочито:</p>
				<p>1) промену унутрашње организације Јавног предузећа; </p>
				<p>2) разрешење органа које именује и именовање привремених органа Јавног предузећа; </p>
				<p>3) ограничење у погледу права располагања појединим средствима у јавној својини;</p>
				<p>4) друге мере одређене законом којим се уређују услови и начин обављања делатности од општег интереса и овом одлуком. </p>
				<p>За време ратног стања или непосредне ратне опасности Оснивач може у Јавном предузећу утврдити организацију за извршавање послова од стратешког значаја за Републику Србију.</p>
				<p class="clan">Члан 9.</p>
				<p>Запослени у Јавном предузећу имају право на штрајк које остварују у складу са законом којим се уређује штрајк, колективним уговором и другим општим актом Јавног предузећа.</p>
				<p>У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.</p>
				<p class="clan">4. Услови и начин утврђивања и распоређивања добити и начин покрића губитака и сношења ризика</p>
				<p class="clan">Члан 10.</p>
				<p>Јавно предузеће послује по тржишним условима.</p>
				<p>Одлуку о расподели добити Јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, у складу са законом. </p>
				<p>Одлуку о начину покрића губитка Јавног предузећа доноси Надзорни одбор, уз сагласност Оснивача.</p>
				<p class="clan">Члан 11.</p>
				<p>Јавно предузеће може улагати капитал у већ основана друштва капитала, уз претходну сагласност Оснивача.</p>
				<p class="clan">5. Услови и начин задуживања Јавног предузећа </p>
				<p class="clan">Члан 12. </p>
				<p>Јавно предузеће може да се задужује под условима који су предвиђени законом којим се уређује јавни дуг. </p>
				<p class="clan">6. Заступање Јавног предузећа</p>
				<p class="clan">Члан 13.</p>
				<p>Јавно предузеће заступа директор без ограничења овлашћења. </p>
				<p>Директор може, у оквиру својих овлашћења, дати другом лицу писано пуномоћје за заступање Јавног предузећа. </p>
				<p class="clan">7. Износ основног капитала, опис, врста и вредност неновчаног улога </p>
				<p class="clan">Члан 14.</p>
				<p>Средства којима је основано Јавно предузеће чине новчана средства у укупном износу од 500 евра, што у динарској противвредности по средњем курсу Народне банке Србије на дан уплате износи 42.440,00 динара, као и покретне и непокретне ствари, хартије од вредности, имовинска права и друге ствари и права, чија вредност изражена у новцу износи 44.066.000 евра, што у динарској противвредности по средњем курсу Народне банке Србије на дан обрачуна износи 3.615.174.640,00 динара, а којима је пословало ЈП „Нафтна индустрија Србије” у оквиру обављања делатности за које је основано Јавно предузеће, са стањем на дан 31. маја 2005. године.</p>
				<p>Основни капитал из става 1. овог члана је удео Оснивача, као јединог члана са 100% учешћа у основном капиталу Јавног предузећа. </p>
				<p class="clan">Члан 15.</p>
				<p>Јавно предузеће у оквиру обављања својих делатности стиче и прибавља средства из следећих извора:</p>
				<p>1) прихода које оствари својим пословањем;</p>
				<p>2) финансијских кредита;</p>
				<p>3) улагања домаћих и страних лица;</p>
				<p>4) других извора у складу са законом.</p>
				<p>Средства за инвестициона улагања обезбеђују се из:</p>
				<p>1) прихода које оствари својим пословањем;</p>
				<p>2) кредита;</p>
				<p>3) других извора у складу са законом.</p>
				<p class="clan">8. Органи Јавног предузећа</p>
				<p class="clan">Члан 16.</p>
				<p>Органи Јавног предузећа су: Надзорни одбор и Директор.</p>
				<p class="clan">а) Надзорни одбор </p>
				<p class="clan">Члан 17.</p>
				<p>Надзорни одбор Јавног предузећа има пет чланова, које именује Оснивач, од којих је један председник с тим да се један члан именује из реда запослених у Јавном предузећу, док један члан мора бити независан члан Надзорног одбора.</p>
				<p class="clan">Члан 18.</p>
				<p>Мандат председника и чланова Надзорног одбора је четири године. </p>
				<p class="clan">Члан 19.</p>
				<p>За председника и чланове Надзорног одбора именује се лице које испуњава услове прописане законом којим се уређује правни положај јавних предузећа.</p>
				<p class="clan">Члан 20.</p>
				<p>Представник запослених у Надзорном одбору предлаже се на начин утврђен Статутом Jавног предузећа. </p>
				<p>Надзорни одбор, Директор и извршни директор не могу предлагати представника запослених у Надзорном одбору.</p>
				<p class="clan">Члан 21.</p>
				<p>Мандат председнику и члановима Надзорног одбора престаје истеком периода на који су именовани, оставком или разрешењем.</p>
				<p>Председник и чланови Надзорног одбора разрешавају се пре истека периода на који су именовани, у складу са законом којим се уређује правни положај јавних предузећа.</p>
				<p>Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора, а најдуже шест месеци.</p>
				<p class="clan">Члан 22.</p>
				<p>Надзорни одбор:</p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи, односно трогодишњи програм пословања Јавног предузећа, усклађен са дугорочним и средњорочним планом пословне стратегије и развоја из тачке 1) овог става;</p>
				<p>3) усваја извештај о степену реализације годишњег, односно трогодишњег програма пословања;</p>
				<p>4) усваја тромесечни извештај о степену усклађености планираних и реализованих активности;</p>
				<p>5) усваја финансијске извештаје;</p>
				<p>6) надзире рад Директора;</p>
				<p>7) доноси Статут Јавног предузећа;</p>
				<p>8) одлучује о статусним променама, оснивању друштава капитала и улагању капитала; </p>
				<p>9) усваја акт о процени вредности капитала, као и програм и одлуку о својинској трансформацији;</p>
				<p>10) одлучује о смањењу и повећању капитала Јавног предузећа;</p>
				<p>11) одлучује о куповини, продаји или издавању удела или акција у другом привредном субјекту;</p>
				<p>12) доноси одлуку о расподели добити, односно начину покрића губитка;</p>
				<p>13) доноси одлуку о располагању (прибављање и отуђење) средствима велике вредности за обављање делатности Јавног предузећа; </p>
				<p>14) доноси одлуку о висини цена услуга за обављање делатности од општег интереса, у складу са законом; </p>
				<p>15) доноси одлуку о висини цена услуга за обављање делатности које нису од општег интереса, у складу са законом;</p>
				<p>16) закључује уговоре о раду са Директором, у складу са законом којим се уређују радни односи; </p>
				<p>17) доноси акт о исплати стимулације за Директора и на предлог Директора доноси акт о исплати стимулације за извршног директора;</p>
				<p>18) именује чланове Комисије за ревизију и поверава јој послове који нису предвиђени овом одлуком и разрешава њене чланове;</p>
				<p>19) успоставља, одобрава и прати рачуноводство, унутрашњу контролу, финансијске извештаје и политику управљања ризицима;</p>
				<p>20) даје сагласност Директору за предузимање послова или радњи у складу са законом, Статутом и овом одлуком;</p>
				<p>21) врши друге послове у складу са законом и Статутом.</p>
				<p>Одлуке из става 1. тач. 1), 2), 7), 9), 10), 11), 12), 13) и 17) овог члана Надзорни одбор доноси уз сагласност Оснивача.</p>
				<p>Одлуку из става 1. тачка 14) овог члана доноси Надзорни одбор уз сагласност Оснивача, осим ако другим законом није предвиђено да ту сагласност даје други државни орган. </p>
				<p>Одлуке из става 1. тачка 8) овог члана Надзорни одбор доноси уз претходну сагласност Оснивача. </p>
				<p class="clan">Члан 23.</p>
				<p>Надзорни одбор одлучује већином гласова својих чланова.</p>
				<p>Надзорни одбор не може пренети право одлучивања о питањима из своје надлежности на Директора или друго лице у Jавном предузећу.</p>
				<p>Надзорни одбор доноси пословник о раду.</p>
				<p class="clan">Члан 24.</p>
				<p>Председник и чланови Надзорног одбора имају право на одговарајућу накнаду за рад у Надзорном одбору.</p>
				<p class="clan">б) Директор </p>
				<p class="clan">Члан 25.</p>
				<p>Директора Јавног предузећа именује Оснивач, на период од четири године, на основу спроведеног јавног конкурса.</p>
				<p>Јавни конкурс за именовање Директора спроводи се у поступку прописаном законом којим се уређује правни положај јавних предузећа. </p>
				<p>За Директора се именује лице које испуњава услове предвиђене законом којим се уређује правни положај јавних предузећа.</p>
				<p>Директор је функционер који обавља јавну функцију. </p>
				<p>Директор не може имати заменика. </p>
				<p class="clan">Члан 26.</p>
				<p>Директор:</p>
				<p>1) представља и заступа Jавно предузеће;</p>
				<p>2) организује и руководи процесом рада;</p>
				<p>3) води пословање Jавног предузећа;</p>
				<p>4) одговара за законитост рада Jавног предузећа;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи, односно трогодишњи програм пословања и одговоран је за његово спровођење; </p>
				<p>7) предлаже финансијске извештаје;</p>
				<p>8) извршава одлуке Надзорног одбора;</p>
				<p>9) бира извршне директоре; </p>
				<p>10) бира представнике Јавног предузећа у скупштини друштва капитала чији је једини власник Јавно предузеће;</p>
				<p>11) закључује уговоре о раду са извршним директорима у складу са законом којим се уређују радни односи;</p>
				<p>12) доноси правилник о унутрашњој организацији и систематизацији послова; </p>
				<p>13) доноси појединачне акте Jавног предузећа; </p>
				<p>14) врши друге послове одређене законом, овом одлуком, Статутом и колективним уговором.</p>
				<p class="clan">Члан 27. </p>
				<p>Директор поред права на зараду, има и право на стимулацију, у складу са законом којим се уређује правни положај јавних предузећа. </p>
				<p class="clan">Члан 28.</p>
				<p>Мандат Директора престаје истеком периода на који је именован, оставком и разрешењем. </p>
				<p>Поступак за именовање Директора покреће се шест месеци пре истека периода на који је именован, односно у року од тридесет дана од дана подношења оставке или разрешења. </p>
				<p>Директор подноси оставку Оснивачу, у писаној форми.</p>
				<p>Директор може бити разрешен из разлога предвиђених законом којим се уређује правни положај јавних предузећа.</p>
				<p class="clan">Члан 29.</p>
				<p>Предлог за разрешење Директора подноси министарство надлежно за послове привреде, а овај предлог може поднети и Надзорни одбор преко министарства надлежног за послове привреде. </p>
				<p>Предлог за разрешење Директора мора бити образложен, са прецизно наведеним разлозима због којих се разрешење предлаже, и доставља се Директору који има право да се у року од двадесет дана изјасни о разлозима због којих се предлаже разрешење. </p>
				<p>На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.</p>
				<p class="clan">Члан 30.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа.</p>
				<p class="clan">Члан 31.</p>
				<p>Јавно предузеће може имати вршиоца дужности директора кога именује Оснивач у случајевима и на период који је предвиђен законом којим се уређује правни положај јавних предузећа. </p>
				<p>Вршилац дужности директора има сва права, обавезе и овлашћења директора.</p>
				<p class="clan">в) Извршни директор </p>
				<p class="clan">Члан 32.</p>
				<p>За извршног директора може бити изабрано лице које испуњава услове предвиђене законом којим се уређује правни положај јавних предузећа. </p>
				<p>Број извршних директора утврђује се Статутом, а не може их бити више од седам. </p>
				<p>Извршни директор мора бити у радном односу у Јавном предузећу. </p>
				<p>Извршни директор одговара за свој рад Директору и обавља послове у оквиру овлашћења која му је одредио Директор, у складу са оснивачким актом и Статутом. </p>
				<p>Извршни директор не може имати заменика.</p>
				<p class="clan">Члан 33.</p>
				<p>Извршни директори имају право на зараду, а могу имати и право на стимулацију. </p>
				<p>Акт о исплати стимулације доноси се у складу са Законом којим се уређује правни положај јавних предузећа.</p>
				<p class="clan">9. Имовина Јавног предузећа и располагање (отуђење и прибављање) имовином Јавног предузећа</p>
				<p class="clan">Члан 34.</p>
				<p>Имовину Јавног предузећа чине право својине на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини. </p>
				<p>Jaвно предузеће управља и располаже својом имовином у складу са законом, и овом одлуком. </p>
				<p>Јавно предузеће за своје обавезе одговара целокупном својом имовином. </p>
				<p class="clan">Члан 35. </p>
				<p>Прибављање и отуђење имовине велике вредности која је у непосредној функцији обављања делатности Јавног предузећа, врши се уз сагласност Оснивача. </p>
				<p class="clan">Члан 36.</p>
				<p>Јавно предузеће је дужно да у складу са законом, плановима рада и развоја и програмом пословања, обезбеди: услове за рад и несметано функционисање транспортног система; безбедност, редовно одржавање, развој и техничко-технолошко повезивање у јединствен систем транспорта нафте нафтоводима и транспорта деривата нафте продуктоводима у Републици Србији и предузимање мера којима ће се допринети повезивању тих система са системима других држава за транспорт нафте и деривата нафте, као и друге прописане услове.</p>
				<p class="clan">10. Комисија за ревизију</p>
				<p class="clan">Члан 37.</p>
				<p>Јавно предузеће има Комисију за ревизију, која има три члана, које именује и разрешава Надзорни одбор.</p>
				<p>Председник Комисије за ревизију је независан члан Надзорног одбора.</p>
				<p>Чланови Комисије за ревизију именују се из реда лица која имају одговарајућа стручна знања из области рачуноводства на период од четири године и могу бити поново именовани по истеку мандата.</p>
				<p>Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или који има одговарајућа знања и радно искуство у области финансија и рачуноводства. </p>
				<p>Члан Комисије за ревизију не може бити лице које је: </p>
				<p>1) било ангажовано у вршењу ревизије финансијских извештаја Јавног предузећа у последњих пет година; </p>
				<p>2) члан политичке странке. </p>
				<p>Комисија за ревизију обавља послове у складу са законом и Статутом, као и друге послове које јој повери Надзорни одбор.</p>
				<p class="clan">11. Заштита животне средине</p>
				<p class="clan">Члан 38.</p>
				<p>Јавно предузеће дужно је да примењује све законе и друге прописе којима се уређује заштита животне средине. </p>
				<p class="clan">12. Јавност у раду Јавног предузећа</p>
				<p class="clan">Члан 39.</p>
				<p>Јавно предузеће дужно је да на својој интернет страници објави усвојени годишњи односно трогодишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту и тромесечне извештаје о његовој реализацији, ревидиране финансијске годишње извештаје са мишљењем овлашћеног ревизора на те извештаје, састав и контакте Надзорног одбора и контакте Директора, радне биографије чланова Надзорног одбора, Директора и извршних директора, организациону структуру, као и друге чињенице, које су од значаја за јавност, а нарочито информације које су актом Оснивача одређене као информације од нарочитог значаја за јавност. </p>
				<p class="clan">13. Општи акти Јавног предузећа</p>
				<p class="clan">Члан 40.</p>
				<p>Општи акти Јавног предузећа су оснивачки акт, Статут, одлуке, правилници и други акти којима се на општи начин уређују одређена питања.</p>
				<p>Остали општи акти Јавног предузећа не смеју бити у супротности са одредбама Статута.</p>
				<p class="clan">Члан 41. </p>
				<p>Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг Надзорног одбора и Директора; начин на који се у Надзорни одбор именује представник запослених у Јавном предузећу; начин избора и број извршних директора; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа, заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.</p>
				<p class="clan">14. Прелазне и завршне одредбе</p>
				<p class="clan">Члан 42.</p>
				<p>Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16) и Законом о енергетици („Службени гласник РС”, број 145/14).</p>
				<p>Јавно предузеће ускладиће Статут са овом одлуком у року од 90 дана од дана ступања на снагу ове одлуке.</p>
				<p class="clan">Члан 43.</p>
				<p>Ову одлуку објавити у „Службеном гласнику Републике Србије”.</p>
				<p>&nbsp;</p>
				<p class="potpis">05 број 023-10355/2016</p>
				<p class="potpis">У Београду, 3. новембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
	</div>

