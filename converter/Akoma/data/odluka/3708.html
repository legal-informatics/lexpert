


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси </p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ОДЛУКУ </p>
	<p class="naslov" style="margin-top: 0">о утврђивању куће за становање и зграде са дућанима Нађибе и Халила Есада у Прешеву за споменик културе 
	</p>
	<p class="naslov" style="margin-top: 0"><span style="font-weight: 400">
	"Службени гласник РС", број 102 од 22. новембра 2013.</span></p>
	<p class="naslov">&nbsp;</p>
	<p>1. Кућа за становање и зграда са дућанима Нађибе и Халила Есада у Прешеву утврђују се за споменик културе. 
	</p>
	<p>2. Кућа за становање и зграда са дућанима Нађибе и Халила Есада у Прешеву (у даљем тексту: споменик културе) налазе се на територији општине Прешево, Улица маршала Тита број 28, у приватној својини, на катастарској парцели број 3658 КО Прешево, у државној својини. 
	</p>
	<p>Споменик културе налази се у центру Прешева, преко пута Комплекса Ибрахим Пашине џамије, а чине га кућа за становање и зграда са дућанима Нађибе и Халила Есада. Према архивским подацима кућу за становање купио је 1878. године Есад Хјудаверди, отац Нађибиног свекра, када се са породицом из Врања преселио у Прешево, одмах после ослобођења Врања од Турака. Потомци Есада Хјудавердија, почасног генерала кога је краљ Милан одликовао орденом св. Саве, данас су једина турска породица у Прешеву. Кућа за становање, подигнута у дубини дворишта, са северне стране заклоњена је зградом са дућанима, са источне дрвеном наткривеном портом, док је предња јужна страна окренута према дворишту, озелењеним украсним ниским растињем. На равном је терену без подрума, зидана бондручно са испуном од плетера, на подзиду од камена. Развијеније је симетричне основе, са приземљем и спратом, на којима је исти распоред просторија, тако да се из средишњег ходника улази у две просторије – у приземљу у собу и кухињу, а на спрату у две собе. Ходник на спрату завршава се истуреним, затвореним тремом (ћошком, ћушом) окренутим према југу. Обликовање је засновано на традицији народног градитељства и турских узора. Очувани су карактеристични традиционални елементи народног градитељства: прозори са первазима и решеткама, амам (ђериз), профилисана ограда са полицом (тробозаном), дрвени плакари (иклици), дашчане таванице са кукама за љуљке (саланџаке) и дашчани подови. Четвороводни кров куће са двоводним делом над тремом првобитно је био покривен ћерамидом, касније замењеном фалцованим црепом. На југоисточном крају дворишта саграђена је летња кухиња – мања приземна кућа од опеке. Зграда са дућанима подигнута је иза куће, тако да су дућани у приземљу предњом, северном страном окренути према улици. Ова двојна, једноспратна зграда, основе у облику ћириличног слова Г, подигнута је на прелазу 19. у 20. век под утицајем грађанске архитектуре, а за потребе прве поште и банке у Прешеву. Зидана је ћерпичем и покривена ћерамидом. На главној фасади, подељеној на четири дела плитким пиластрима са назначеним капителима, у приземљу су дрвени портали дућана, а на спрату прозори у низу и мањи балкон са оградом од кованог гвожђа, из каснијег периода. 
	</p>
	<p>Овај споменик културе сврстава се у значајна остварења градитељске традиције како због архитектонских, конструктивних и етнолошких вредности, тако има и посебне историјске вредности због доприноса формирању урбаних својстава трговачког центра оријенталног типа на југоистоку Србије. 
	</p>
	<p>3. Заштићена околина споменика културе обухвата катастарске парцеле број: 3645, 3646, 3647, 3648, 3650, 3651, 3652, 3656, 3657, 3659 КО Прешево, у државној својини. 
	</p>
	<p>4. Утврђују се следеће мере заштите споменика културе:</p>
	<p>1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, оригиналних материјала, стилских и функционалних карактеристика; 
	</p>
	<p>2) забрана преправки, доградње и надградње;</p>
	<p>3) забрана радова који могу угрозити статичку стабилност споменика културе;</p>
	<p>4) ажурно праћење стања и одржавања конструктивно-статичког система, кровног покривача, свих фасада, ентеријера и исправности инсталација у споменику културе; 
	</p>
	<p>5) постављање уређаја за заштиту од пожара;</p>
	<p>6) вођење електро и ТТ водова подземним путем; </p>
	<p>7) забрана постављања прикључних кутија, ормара и расхладних уређаја на фасадама споменика културе; 
	</p>
	<p>8) постављање информативне табле са подацима о споменику културе.</p>
	<p>5. Утврђују се следеће мере заштите заштићене околине споменика културе: 
	</p>
	<p>1) забрана градње и постављања трајних или привремених објеката који својим волуменом, габаритом или наменом могу угрозити или деградирати споменик културе; 
	</p>
	<p>2) забрана радова који могу угрозити статичку безбедност споменика културе;</p>
	<p>3) забрана просипања, одлагања и привременог или трајног депоновања отпадних и штетних материја у заштићеној околини споменика културе; 
	</p>
	<p>4) урбанистичко, комунално и хортикултурно уређење, неговање декоративне флоре и редовно одржавање простора заштићене околине споменика културе;</p>
	<p>5) вођење електро и ТТ водова подземним путем. </p>
	<p>6. Ова одлука ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 633-9865/2013</p>
	<p class="potpis" style="margin-top: 0">У Београду, 22. новембра 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Ивица Дачић,</span> с.р.</p>

