

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 15. став 1. и члана 63. став 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 – одлука УС и 44/18) и члана 89. став 4, а у вези с чланом 102. Закона о платним услугама („Службени гласник РС”, бр. 139/14 и 44/18), </p>
			<p class="Basic-Paragraph">Извршни одбор Народне банке Србије доноси</p>
			<p class="odluka-zakon">ОДЛУКУ</p>
			<p class="odluka-zakon">о стандардима стабилног и сигурног пословања у делу пружања платних услуга преко заступника</p>
			<p class="centar">"Службени гласник РС", број 57 од 9. августа 2019.</p>
			<p class="Basic-Paragraph">1. Овом одлуком утврђују се стандарди стабилног и сигурног пословања платних институција, институција електронског новца и јавног поштанског оператора (у даљем тексту: субјект надзора) у делу њиховог пословања који се односи на пружање платних услуга преко заступника, односно примена система унутрашњих контрола у том делу пословања субјеката надзора.</p>
			<p class="Basic-Paragraph">2. Субјект надзора дужан је да, у случају пружања платних услуга преко заступника, системом унутрашњих контрола посебно обезбеди континуирано праћење ризика којима је изложен или може бити изложен у свом пословању у вези с пословањем заступника, као и законитост, сигурност и стабилност пословних активности заступника у вези с пружањем платних услуга, укључујући и усклађеност тих активности с прописима који се примењују при пружању платних услуга и са унутрашњим актима субјекта надзора.</p>
			<p class="Basic-Paragraph">Субјект надзора дужан је да изврши процену система унутрашњих контрола с обзиром на број, локације и пословне активности заступника субјекта надзора, као и да обезбеди да тај систем буде прилагођен броју, локацијама и пословним активностима заступника субјекта надзора, тако да омогући ефективно и ефикасно управљање ризицима у вези с пословањем заступника и адекватне, поуздане и ефикасне контроле пословних активности заступника. </p>
			<p class="Basic-Paragraph">3. Субјект надзора који намерава да овласти одређено лице да у својству заступника субјекта надзора пружа једну или више платних услуга у Републици Србији, дужан је да с тим лицем закључи уговор о заступању у пружању платних услуга (у даљем тексту: уговор о заступању) пре подношења захтева за упис овог лица у регистар платних институција који Народна банка Србије води у складу са Законом о платним услугама.</p>
			<p class="Basic-Paragraph">Субјект надзора дужан је да Народној банци Србије уз захтев из става 1. ове тачке достави уговор о заступању.</p>
			<p class="Basic-Paragraph">4. Субјект надзора дужан је да уговором о заступању посебно уреди права, обавезе и одговорности уговорних страна у вези с применом система унутрашњих контрола субјекта надзора на пословање заступника, а нарочито је дужан да тим уговором утврди следеће:</p>
			<p class="Basic-Paragraph">1) обавезе заступника у вези с применом прописа којима се уређује спречавање прања новца и финансирања тероризма, начин испуњавања ових обавеза и опис мера унутрашње контроле које ће заступник бити дужан да успостави ради испуњавања тих обавеза;</p>
			<p class="Basic-Paragraph">2) обавезе заступника у вези с применом прописа којима се уређују пружање платних услуга и заштита корисника финансијских услуга, укључујући и обавезу заступника да корисницима платних услуга учини лако доступном информацију о томе да наступа у име и за рачун субјекта надзора, начин испуњавања ових обавеза, као и мере унутрашње контроле које ће заступник бити дужан да успостави ради испуњавања тих обавеза;</p>
			<p class="Basic-Paragraph">3) обавезе заступника у погледу посредне и непосредне контроле коју ће субјект надзора спроводити над његовим пословањем;</p>
			<p class="Basic-Paragraph">4) све локације на којима ће заступник пружати платне услуге, као и обавезе заступника у случају промене тих локација;</p>
			<p class="Basic-Paragraph">5) све накнаде које је субјект надзора дужан да плаћа заступнику по основу заступања субјекта надзора у пружању платних услуга (у даљем тексту: провизија).</p>
			<p class="Basic-Paragraph">Укупна провизија у случају заступања субјекта надзора, обрачуната по свакој извршеној трансакцији појединачно, не може бити виша од 50% накнаде која се наплаћује од корисника платних услуга за ову трансакцију.</p>
			<p class="Basic-Paragraph">У оквиру уговора о заступању или другог уговора између субјекта надзора и заступника не могу се уговарати друге накнаде или давања којима би се избегавало ограничење провизије из става 2. ове тачке. </p>
			<p class="Basic-Paragraph">5. Субјект надзора дужан је да систем унутрашњих контрола и постојеће уговоре о заступању усклади са одредбама ове одлуке у року од шест месеци од дана ступања на снагу ове одлуке, као и да о томе обавести Народну банку Србије најкасније 29. фебруара 2020. године, достављањем унутрашњих аката субјекта надзора и уговора о заступању – усклађених са одредбама ове одлуке. </p>
			<p class="Basic-Paragraph">6. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">ИО НБС број 61</p>
			<p class="potpis">У Београду, 8. августа 2019. године</p>
			<p class="potpis">Председавајућа </p>
			<p class="potpis">Извршног одбора Народне банке Србије</p>
			<p class="potpis">гувернер </p>
			<p class="potpis">Народне банке Србије,</p>
			<p class="potpis">др <span class="bold">Јоргованка Табаковић,</span> 
			с.р.</p>
	</div>

