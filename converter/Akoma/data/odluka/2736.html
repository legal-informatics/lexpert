


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 142. Закона о привредним друштвима („Службени гласник РС”, бр. 36/11, 99/11, 83/14 и 5/15) и члана 17. тачка 3. Одлуке о изменама и допунама Оснивачког акта Предузећа за рекултивацију и озелењавање земљишта „РИО” д.о.о. Костолац, </p>
				<p>Скупштина Привредног друштва за рекултивацију и озелењавање земљишта „РИО” д.о.о. Костолац, на седници одржаној 26. октобра 2016. године, доноси </p>
				<p>&nbsp;</p>
				<p class="odluka-zakon">ОДЛУКУ</p>
				<p class="odluka-zakon">о измени Оснивачког акта Привредног друштва за рекултивацију и озелењавање земљишта „РИО” д.о.о. Костолац</p>
				<p class="centar">"Службени гласник РС", број 91 од 10. новембра 
				2016.</p>
				<p class="p">&nbsp;</p>
				<p class="clan">I. УВОДНЕ ОДРЕДБЕ</p>
				<p class="clan">Члан 1.</p>
				<p>Предузеће за рекултивацију и озелењавање земљишта „РИО” д.о.о. Костолац (у даљем тексту: Друштво) је основано Уговором о оснивању који су закључили „Електропривреда Србије – Јавно преузеће Површински копови Костолац”, Костолац са п.о. број 8589 од 23. септембра. 2003. године и „Електропривреда Србије – Јавно предузеће Термоелектране Костолац”, Костолац са п.о. број 2200 од 24. септембра 2003. године, који је допуњен Анексом уговора о оснивању који су закључили „Електропривреда Србије – Јавно предузеће Површински копови Костолац”, Костолац са п.о. број 4979 од 21. септембра 2005. године и „Електропривреда Србије – Јавно предузеће Термоелектране Костолац”, Костолац са п.о. број 7094/2.2, од 21. септембра 2005. године и уписано је у Регистар привредних субјеката под бројем 13516.</p>
				<p>Уговорима о преносу удела у предузећу за рекултивацију и озелењавање земљишта „РИО” д.о.о. Костолац, закљученим 11. октобра 2005. године, између „Електропривреда Србије – Јавног предузећа Површински копови Костолац”, и „Електропривреда Србије – Јавног предузећа Термоелектране Костолац”, (у даљем тексту: оснивач претходник) и Владе, целокупан удео и сва оснивачка права пренети су на Републику Србију (у даљем тексту: оснивач).</p>
				<p>Влада Републике Србије је, у вршењу оснивачких права на основу законског овлашћења, донела Одлуку о изменама и допунама Оснивачког акта Предузећа за рекултивацију и озелењавање земљишта „РИО” д.о.о. Костолац. (бр. 023-00279/2005-02 од 10. јануара 2006. године).</p>
				<p class="clan">Члан 2.</p>
				<p>Друштво је основано као једночлано друштво са 100% удела Републике Србије.</p>
				<p>Управљање друштвом је организовано као једнодомно.</p>
				<p>Органи друштва су Скупштина и директор.</p>
				<p>Друштво се оснива на неодређено време.</p>
				<p class="clan">Члан 3.</p>
				<p>Друштво има својство правног лица.</p>
				<p>Друштво у правном промету има сва овлашћења и иступа у своје име и за свој рачун.</p>
				<p>Друштво послује средствима у државној својини која су као улог унета у друштво.</p>
				<p class="clan">II. ПОСЛОВНО ИМЕ И СЕДИШТЕ</p>
				<p class="clan">Члан 4.</p>
				<p>Друштво послује под пословним именом: Привредно друштво за рекултивацију и озелењавање земљишта „РИО” д.о.о. Костолац.</p>
				<p>Скраћено пословно име друштва је „РИО” д.о.о. Костолац</p>
				<p>Седиште друштва је у Костолцу, Николе Тесле б.б. 12208 Костолац.</p>
				<p>О промени пословног имена и седишта друштва одлучује Скупштина друштва.</p>
				<p class="clan">III. ПЕЧАТ И ШТАМБИЉ ДРУШТВА</p>
				<p class="clan">Члан 5.</p>
				<p>Друштво има свој печат и штамбиљ.</p>
				<p>Печат је округлог облика пречника 3 cm, на коме је исписано пословно име и седиште Друштва на српском језику.</p>
				<p>Штамбиљ друштва је правоугаоног облика и садржи пословно име, седиште друштва и место за уписивање броја предмета и датума овере предмета.</p>
				<p>Друштво има свој лого, чије графичко решење је детаљније одређено Одлуком директора друштва.</p>
				<p>Директор друштва утврђује број печата и штамбиља, начин коришћења и чувања печата и штамбиља друштва.</p>
				<p class="clan">IV. ПОДАЦИ О ОСНИВАЧУ</p>
				<p class="clan">Члан 6.</p>
				<p>Оснивач друштва је Република Србија, у чије име Оснивачка права врши Влада, Београд, Немањина 11 (у даљем тексту: Оснивач).</p>
				<p class="clan">V. ДЕЛАТНОСТ ДРУШТВА</p>
				<p class="clan">Члан 7.</p>
				<p>Претежна делатност Друштва је.</p>
				<p>8130 – Услуге уређења и одржавања околине.</p>
				<p>Друштво може обављати и све друге делатности које нису законом забрањене.</p>
				<p>О промени делатности друштва одлуку доноси Скупштина друштва.</p>
				<p class="clan">Члан 8.</p>
				<p>Друштво обавља спољно-трговинске послове из оквира своје делатности у складу са законом и овом одлуком.</p>
				<p class="clan">VI. ОСНОВНИ КАПИТАЛ</p>
				<p class="clan">Члан 9.</p>
				<p>Основни капитал друштва састоји се од новчаног и неновчаног улога. </p>
				<p>Новчани капитал:</p>
				<p>Уписан: 498.548,87 EUR, у противвредности од 40.002.605,18 РСД.</p>
				<p>Уплаћен: 115.371,80 EUR, у противвредности од 8.002.603,39 РСД – датум 11. март. 2004.</p>
				<p>Уплаћен: 66.702,08 EUR, у противвредности од 5.400.000,29 РСД – датум 24. март 2005.</p>
				<p>Уплаћен: 32.097,38 EUR у противвредности од 2.600.000,12 РСД – датум 25. март 2005.</p>
				<p>Уплаћен: 96.408,77 EUR у противвредности од 7.999.999,73 РСД – датум 19. јул 2005.</p>
				<p>Уплаћен: 187.968,84 EUR у противвредности од 16.000.001,65 РСД – датум 7. октобар 2005.</p>
				<p>Неновчани капитал:</p>
				<p>Уписан: 171.776,89 EUR у противвредности од 14.517.036,75 РСД.</p>
				<p>Уписан: 91.001,57 EUR у противвредности од 5.597.979,78 РСД у стварима.</p>
				<p>Унет: 91.001,57 EUR у противвредности од 5.597.979,78 РСД – датум 31. децембар 2002. у стварима.</p>
				<p>Унет: 171.776,89 EUR у противвредности од 14.517.036,75 РСД – датум 21. септембар 2005. у стварима.</p>
				<p>Новчани и неновчани улог из овог члана уплаћен је, односно унет је у целости у друштво.</p>
				<p class="clan">VII. ПРАВА И ОБАВЕЗЕ ОСНИВАЧА</p>
				<p class="clan">Члан 10.</p>
				<p>Оснивач, у складу са законом и овом одлуком даје сагласност на све важне одлуке друштва и врши одлучујући утицај на стратешке циљеве друштва.</p>
				<p>Основна права оснивача по основу удела су: </p>
				<p>1) управљање друштвом; </p>
				<p>2) одлучивање о расподели добити; </p>
				<p>3) учествовање у расподели ликвидационе или стечајне масе по престанку друштва, стечајем или ликвидацијом а по подмиривања обавеза друштва;</p>
				<p>4) да буде информисан. </p>
				<p>Поред права из претходног става, оснивач има и друга права из претходних ставова овог члана, оснивач има и друга права у складу са законом и овом одлуком.</p>
				<p class="clan">VIII. РАСПОДЕЛА ДОБИТИ</p>
				<p class="clan">Члан 11.</p>
				<p>Добит друштва, утврђен је законом, може се расподелити за повећање основног капитала, резерве и друге намене у складу са законом и овом одлуком.</p>
				<p class="clan">IX. ЗАСТУПАЊЕ ДРУШТВА</p>
				<p class="clan">Члан 12.</p>
				<p>Друштво у пословима унутрашњег и спољно-трговинског промета заступа директор друштва, без ограничења. У оквиру својих овлашћења директор може дати другом лицу писано пуномоћје за заступање друштва.</p>
				<p class="clan">X. СКУПШТИНА ДРУШТВА</p>
				<p class="clan">Члан 13.</p>
				<p>Овлашћење Скупштине друштва врши оснивач преко својих овлашћених представника.</p>
				<p>Одлуку о одређивању и разрешењу представника и чланова Скупштине друштва доноси оснивач.</p>
				<p class="clan">Члан 14.</p>
				<p>Скупштина друштва одлучује о:</p>
				<p>1) Доноси измене оснивачког акта;</p>
				<p>2) Усваја финансијске планове;</p>
				<p>3) Усваја финансијске извештаје као и извештаје ревизора ако су финансијски извештаји били предмет ревизије и доставља их оснивачу;</p>
				<p>4) Именује и разрешава директора и утврђује накнаду за његов рад;</p>
				<p>5) Надзире рад директора и усваја извештаје директора;</p>
				<p>6) Именује ревизора и утврђује накнаду за његов рад;</p>
				<p>7) Одлучује о покретању поступка ликвидације, као и о подношењу предлога за покретање стечајног поступка од стране друштва;</p>
				<p>8) Именује ликвидационог управника и усваја ликвидационе билансе и извештаје ликвидационог управника;</p>
				<p>9) Одлучује о статусним променама и променама правне форме;</p>
				<p>10) Врши друге послове и одлучује о другим питањима у складу са законом и Оснивачким актом.</p>
				<p>На акте из става 1. тач. 1), 2), 7) и 9) овог члана сагласност даје оснивач.</p>
				<p class="clan">Члан 15.</p>
				<p>Седнице Скупштине друштва могу бити редовне и ванредне.</p>
				<p>Седница Скупштине сазива се по потреби, а обавезно у случајевима прописаним законом.</p>
				<p>Скупштину сазива: </p>
				<p>1) директор друштва и </p>
				<p>2) овлашћени представник оснивача.</p>
				<p>Скупштина се одржава у седишту друштва или на другој адреси уколико овлашћени представник оснивача тако одлучи.</p>
				<p>Скупштина друштва одржава се најмање једном годишње (годишња Скупштина) најкасније у року од шест месеци после завршетка пословне године ради усвајања финансијских извештаја.</p>
				<p>Између годишњих седница, одржавају се ванредне седнице на захтев овлашћених предлагача.</p>
				<p>Седница Скупштине друштва сазива се писаним позивом упућеним овлашћеном представнику оснивача на адресу овлашћеног представника из евиденције података о оснивачу, а позив се сматра достављеним даном слања препоручене пошиљке поштом, осим ако се на другачији начин позивања овлашћеног представника оснивача писаним путем сагласио.</p>
				<p>Позив за седницу доставља се овлашћеном представнику оснивача најкасније осам дана пре дана одржавања седнице Скупштине друштва.</p>
				<p>На седници Скупштине друштва може се расправљати и одлучивати о питањима на дневном реду, а о дугим питањима само ако се овлашћени представник оснивача не противи.</p>
				<p>Седница Скупштине друштва може се одржати и без сазивања.</p>
				<p>Седница Скупштине друштва може се одржати и коришћењем конференцијске везе или друге аудио и визуелне комуникацијске опреме, тако да сва лица која учествују на седници могу да се чују и разговарају једни са другима, чиме се сматра да су лица која на овај начин учествују на седници Скупштине лично присутна.</p>
				<p>Члан Скупштине друштва може гласати и писаним путем под условом да је писмено стигло до момента одржавања седнице Скупштине друштва.</p>
				<p>Свака одлука Скупштине друштва може се донети и ван седнице Скупштине друштва, уколико је потпише председник Скупштине друштва или други овлашћени представник оснивача.</p>
				<p>Скупштина друштва може донети пословник, којим ближе уређује начин рада и одлучивања.</p>
				<p>Седницом Скупштине друштва председава председник Скупштине.</p>
				<p>Свака одлука Скупштине друштва уноси се у записник који води записничар кога одређује председник Скупштине друштва.</p>
				<p>Председник Скупштине друштва је одговоран за уредно сачињавање записника. </p>
				<p class="clan">XI. ДИРЕКТОР ДРУШТВА </p>
				<p class="clan">Члан 16.</p>
				<p>Директора друштва именује Скупштина друштва.</p>
				<p>Надлежност директора друштва је:</p>
				<p>1) Заступање друштва и вођење послова друштва у складу са законом и овом одлуком;</p>
				<p>2) Организује, води пословање друштва у складу са законом и овом одлуком</p>
				<p>3) Уредно вођење пословних књига;</p>
				<p>4) Тачност финансијских извештаја друштва;</p>
				<p>5) Обавезе извештавање Скупштине друштва;</p>
				<p>6) Спровођење одлука Скупштине друштва;</p>
				<p>7) Одлучивање о правима и обавезама и одговорностима запослених у друштву у складу са законом који се уређују радни односи;</p>
				<p>8) Доношење акта о организацији и систематизацији послова и других општих аката друштва;</p>
				<p>9) Предлагање одлука из делокруга Скупштине друштва;</p>
				<p>10) Обављање других послова у складу са законом и овом одлуком.</p>
				<p>Скупштина разрешава директора, при чему није дужна да наведе разлоге за разрешење.</p>
				<p>Директор заступа друштво према трећим лицима у складу са Оснивачким актом и одлукама Скупштине друштва.</p>
				<p class="clan">XII. АКТИ И ДОКУМЕНТИ ДРУШТВА</p>
				<p class="clan">Члан 17.</p>
				<p>Оснивачки акт је основни, највиши правни акт друштва.</p>
				<p>Поред Оснивачког акта, друштво може имати и друга првна акта.</p>
				<p>Оснивачки акт мења се одлуком Скупштине, уз сагласност оснивача.</p>
				<p>Оснивачки акт, све његове измене и допуне чувају се трајно.</p>
				<p class="clan">Члан 18.</p>
				<p>Општи акти су правилник и друге одлуке којима се на општи начин уређују одређена питања.</p>
				<p>Измене и допуне правилника и одлука врше се на начин и по поступку који су одређени за њихово доношење.</p>
				<p>Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.</p>
				<p class="clan">Члан 19.</p>
				<p>У Друштву се води књига одлука.</p>
				<p>У књигу одлука уносе се одлуке које доноси Скупштина друштва у складу са законом. </p>
				<p class="clan">Члан 20.</p>
				<p>Друштво је дужно да држи и чува све акте и документе друштва у складу са законом којим се уређује правни положај привредних друштава.</p>
				<p class="clan">XIII. ЗАШТИТА ЖИВОТНЕ СРЕДИНЕ</p>
				<p class="clan">Члан 21.</p>
				<p>Друштво је при обављању делатности дужно да се стара о заштити животне средине у складу са законом и другим прописима.</p>
				<p class="clan">XIV. ПРЕСТАНАК ДРУШТВА</p>
				<p class="clan">Члан 22.</p>
				<p>Друштво представља:</p>
				<p>1) Након спроведеног поступка ликвидације или принудне ликвидације у складу са Законом о привредним друштвима;</p>
				<p>2) Након спроведеног поступка стечаја у складу са законом којим се уређује стечај;</p>
				<p>3) Након статусне промене која има за последицу престанак друштва.</p>
				<p class="clan">XV. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 23.</p>
				<p>Директор друштва наставља да обавља послове у складу са одлуком по избору за директора друштва и у складу са овом одлуком.</p>
				<p>Запослени у друштву настављају да раде у друштву а своја права и обавезе остварују у складу са законом и општим актима друштва.</p>
				<p class="clan">Члан 24.</p>
				<p>Пословни односи између друштва и оснивача претходника уређени уговорима о испоруци добара, односно пружању услуга и извођењу радова наставиће се на начин утврђен тим уговорима, у складу са одлукама о преносу удела и уговорима о преносу удела из члана 1. став 2. ове одлуке и чланом 30. Одлуке о изменама и допунама Оснивачког акта Предузећа за рекултивацију и озелењавање земљишта „РИО” д.о.о. Костолац, у периоду док друштво послује средствима у државној својини. </p>
				<p class="clan">Члан 25.</p>
				<p>Ову одлуку објавити у „Службеном гласнику Републике Србије”.</p>
				<p>&nbsp;</p>
				<p class="potpis">Број 67</p>
				<p class="potpis">У Костолцу, 26. октобра 2016. године </p>
				<p class="potpis"><span class="bold">ПД „РИО” д.о.о. Костолац</span></p>
				<p class="potpis">Представник Скупштине друштва,</p>
				<p class="potpis"><span class="bold">Драган Крстић, </span>с.р.</p>
	</div>

