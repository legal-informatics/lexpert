


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 62. Закона о државној управи („Службени гласник РС”, бр. 79/05, 101/07, 95/10 и 99/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="naslov">о Националном савету за координацију сарадње са Руском Федерацијом и Народном Републиком Кином</p>
				<p class="centar">"Службени гласник РС", број 49 од 22. маја 
				2017.</p>
				<p><span class="bold">1.</span> <span class="bold">Садржина одлуке</span>. Овом одлуком оснива се Национални савет за координацију сарадње са Руском Федерацијом и Народном Републиком Кином (у даљем тексту: Савет), уређују његов делокруг, састав и начин рада.</p>
				<p><span class="bold">2.</span> <span class="bold">Делокруг Савета</span>. Савет разматра, усмерава и координира спровођење Споразума о стратешком партнерству између Републике Србије и Руске Федерације и Споразума о свеобухватном стратешком партнерству између Републике Србије и Народне Републике Кине.</p>
				<p>Савет разматра и усмерава спровођење Споразума о стратешком партнерству између Републике Србије и Руске Федерације тако што координира рад министарстава, Мешовитог комитета и осталих органа и организација у билатерално трговинско-економској размени, инвестицијама, транспорту и транспортној инфраструктури и енергетици, реализацији заједничких пројеката у области нафте и гаса, научно-техничкој и индустријско-технолошкој сарадњи и сарадњи у области образовања и културе.</p>
				<p>Савет разматра и усмерава спровођење Споразума о свеобухватном стратешком партнерству између Републике Србије и Народне Републике Кине, као и сарадњу Републике Србије и Народне Републике Кине у вези са спровођењем стратегије Народне Републике Кине под називом „Један појас – један пут” на територији Републике Србије (у даљем тексту: Стратегија) тако што координира рад министарстава, Мешовитог комитета и осталих органа и организација у билатералној сарадњи у области привреде, пољопривреде, енергетике, трговине, телекомуникација, туризма, саобраћаја, инфраструктуре, грађевинарства, директних улагања и промоције извоза и тако што разматра и усмерава спровођење свих стратешких инвестиционих пројеката у оквиру Стратегије; учествује у припреми и праћењу примене уговора и споразума у вези са спровођењем Стратегије; учествује у преговарању ради закључивања билатералних споразума о подстицању и заштити улагања и спровођењу инвестиционих пројеката у оквиру Стратегије; учествује у припреми предлога у вези са спровођењем Стратегије и прати спровођење аката Владе у вези са Стратегијом и обавља друге послове у вези са Стратегијом.</p>
				<p><span class="bold">3.</span> <span class="bold">Састав Савета и секретар Савета.</span> Председник и чланови Савета именују се посебним актом Владе.</p>
				<p>Савет има секретара Савета, који учествује у раду Савета без права одлучивања.</p>
				<p>Секретар Савета је директор Канцеларије Националног савета за координацију сарадње са Руском Федерацијом и Народном Републиком Кином. </p>
				<p>Стручне и административно-техничке послове за потребе Савета обавља Канцеларија Националног савета за координацију сарадње са Руском Федерацијом и Народном Републиком Кином. </p>
				<p><span class="bold">4.</span> <span class="bold">Начин рада Савета.</span> Рад Савета се одвија на седницама Савета.</p>
				<p>Седницу Савета сазива председник Савета. Предлог дневног реда седнице утврђује председник Савета. </p>
				<p>Седници Савета председава председник Савета.</p>
				<p>Закључке и друге акте Савета потписује председник Савета.</p>
				<p>На седницу Савета могу бити позвани и руководиоци других државних органа који нису чланови Савета.</p>
				<p>Савет доноси пословник о свом раду.</p>
				<p><span class="bold">5.</span> <span class="bold">Сарадња са Саветом</span>. Надлежни државни органи дужни су да сарађују са Саветом.</p>
				<p><span class="bold">6.</span> <span class="bold">Остала питања</span>. Остала питања која су значајна за рад Савета уређују се Пословником Савета.</p>
				<p><span class="bold">7.</span> <span class="bold">Средства за рад</span>. Средства за рад Савета обезбеђују се у буџету Републике Србије.</p>
				<p><span class="bold">8. Просторије за рад. </span>Просторије за рад Савета обезбеђује Влада.</p>
				<p><span class="bold">9. Ступање на снагу ове одлуке</span>. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 018-4662/2017</p>
				<p class="potpis">У Београду, 19. маја 2017. године</p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Александар Вучић,</span> с.р.</p>
	</div>

