


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о усклађивању пословања Јавног предузећа за подземну експлоатацију угља Ресавица са Законом о јавним предузећима</p>
				<p class="centar">"Службени гласник РС", број 13 од 24. фебруара 
				2017.</p>
				<p class="centar">&nbsp;</p>
				<p class="bold">1. Уводне одредбе</p>
				<p class="clan">Члан 1.</p>
				<p>Јавно предузеће за подземну експлоатацију угља Ресавица (у даљем тексту: Јавно предузеће) основано је Одлуком о оснивању Јавног предузећа за подземну експлоатацију угља („Службени гласник РС”, број 49/06), ради обављања делатности производње и прераде угља, као делатности од општег интереса.</p>
				<p>Оснивање Јавног предузећа уписано је Регистар привредних субјеката у Агенцији за привредне регистре решењем БД број 63661/2005 од 15. јула 2005. године.</p>
				<p class="clan">Члан 2.</p>
				<p>Одлуком о усклађивању пословања Јавног предузећа за подземну експлоатацију угља Ресавица („Службени гласник РС”, број 56/13), извршено је усклађивање пословања Јавног предузећа са Законом о јавним предузећима („Службени гласник РС”, број 119/12).</p>
				<p>Решењем Агенције за привредне регистре БД број 78613/2013 од 16. јула 2013. године регистровано је усклађивање пословања Јавног предузећа са Законом о јавним предузећима („Службени гласник РС”, број 119/12) у Регистру привредних субјеката. </p>
				<p class="clan">Члан 3.</p>
				<p>Оснивач Јавног предузећа је Република Србија, а права оснивача врши Влада, Београд, Немањина број 11, матични број 07020171 (у даљем тексту: Оснивач).</p>
				<p class="clan">Члан 4.</p>
				<p>Јавно предузеће послује под пословним именом: Јавно предузеће за подземну експлоатацију угља Ресавица.</p>
				<p>Скраћено пословно име Јавног предузећа је: ЈП ПЕУ Ресавица.</p>
				<p>Седиште Јавног предузећа је у Ресавици, Улица Петра Жалца број 2.</p>
				<p class="clan">Члан 5.</p>
				<p>Јавно предузеће може основати друштво капитала у складу са законом и Статутом Јавног предузећа (у даљем тексту: Статут).</p>
				<p class="clan">Члан 6.</p>
				<p>Јавно предузеће има својство правног лица и права, обавезе и одговорности утврђене законом и овом одлуком.</p>
				<p>Јавно предузеће за своје обавезе одговара целокупном својом имовином.</p>
				<p>Јавно предузеће има печат и штамбиљ, чији се изглед и садржина утврђују Статутом.</p>
				<p class="bold">2. Делатности Јавног предузећа</p>
				<p class="clan">Члан 7.</p>
				<p>Претежна делатност Јавног предузећа је:</p>
				<p>– Шифра делатности: 0520,</p>
				<p>– Назив делатности: Експлоатација лигнита и мрког угља, као делатност од општег интереса.</p>
				<p>Поред претежне делатности Јавно предузеће може да обавља и друге делатности у складу са законом и Статутом.</p>
				<p class="clan">Члан 8.</p>
				<p>Јавно предузеће обавља спољнотрговинске послове из оквира регистрованих делатности.</p>
				<p class="bold">3. Права, обавезе и одговорности Оснивача према Јавном предузећу и Јавног предузећа према Оснивачу</p>
				<p class="clan">Члан 9.</p>
				<p>Оснивач даје сагласност нa следеће акте Јавног предузећа:</p>
				<p>1) дугорочне и средњорочне планове рада и развоја и годишњи програм пословања;</p>
				<p>2) посебан програм за коришћење средстава из буџета (субвенције, гаранције или друга средства);</p>
				<p>3) одлуку о расподели добити и начину покрића губитка Јавног предузећа;</p>
				<p>4) Статут;</p>
				<p>5) о процени вредности капитала Јавног предузећа, као и програм и одлуку о својинској трансформацији Јавног предузећа;</p>
				<p>6) о повећању и смањењу основног капитала;</p>
				<p>7) о промени делатности (обављању других делатности осим оних за чије је обављање основано), као и промени седишта и пословног имена Јавног предузећа;</p>
				<p>8) о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса утврђених овом одлуком;</p>
				<p>9) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;</p>
				<p>10) одлуку о ценама угља и других производа из делатности Јавног предузећа, осим ако другим законом није предвиђено да ту сагласност даје други државни орган;</p>
				<p>11) друге акте, у складу са законом којим се уређује обављање делатности од општег интереса и овом одлуком.</p>
				<p>Акт на који Оснивач даје сагласност сматра се донетим кад Оснивач на њега да сагласност.</p>
				<p>Оснивач даје претходну сагласност на следеће акте Јавног предузећа:</p>
				<p>1) о улагању капитала;</p>
				<p>2) о статусним променама;</p>
				<p>3) о оснивању других правних субјеката.</p>
				<p>О промени правне форме Јавног предузећа одлучује Оснивач.</p>
				<p class="clan">Члан 10.</p>
				<p>Јавно предузеће доноси дугорочне и средњорочне планове рада и развоја, у складу са законом, програмским и планским актима Оснивача.</p>
				<p class="clan">Члан 11.</p>
				<p>Јавно предузеће доноси годишњи програм пословања, у складу са законом, програмским и планским актима Оснивача и дугорочним и средњорочним плановима рада и развоја Јавног предузећа.</p>
				<p>Годишњи програм пословања Јавног предузећа, доноси се и доставља Оснивачу ради давања сагласности најкасније у року од 15 дана од дана усвајања акта о буџету Републике Србије.</p>
				<p>Садржина годишњег програма пословања и последице његовог недоношења, прописани су законом којим се уређује правни положај јавних предузећа.</p>
				<p class="clan">Члан 12.</p>
				<p>Јавно предузеће дужно је да министарству надлежном за послове привреде, доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде у складу са законом. </p>
				<p class="clan">Члан 13.</p>
				<p>У случају поремећаја у пословању Јавног предузећа, Оснивач предузима мере којима ће се обезбедити услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:</p>
				<p>1) промену унутрашње организације Јавног предузећа;</p>
				<p>2) разрешење органа које именује и именовање привремених органа;</p>
				<p>3) ограничење у погледу права располагања појединим средствима у јавној својини;</p>
				<p>4) друге мере одређене законом којим се одређују делатности од општег интереса и овом одлуком.</p>
				<p>За време ратног стања или непосредне ратне опасности, Оснивач може у Јавном предузећу утврдити организацију за извршавање послова од стратешког значаја за Републику Србију. </p>
				<p class="clan">Члан 14.</p>
				<p>У случају штрајка, Јавно предузеће дужно је да предузме мере за обезбеђење минимума процеса рада, у складу са законом којим се уређују услови за организовање штрајка и актом Оснивача о одређивању минимума процеса рада у Јавном предузећу.</p>
				<p>Ако се у Јавном предузећу не обезбеде услови за остваривање минимума процеса рада, у њему се спроводе мере које су одређене законом.</p>
				<p class="bold">4. Услови и начин утврђивања и распоређивање добити, односно начин покрића губитака и сношење ризика</p>
				<p class="clan">Члан 15.</p>
				<p>Добит Jавног предузећа утврђује се и расподељује у складу са законом.</p>
				<p>Одлуку о расподели добити Јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, у складу са законом.</p>
				<p>Одлуку о начину покрића губитка Јавног предузећа доноси Надзорни одбор, уз сагласност Оснивача.</p>
				<p class="bold">5. Комисија за ревизију</p>
				<p class="clan">Члан 16.</p>
				<p>Јавно предузеће има Комисију за ревизију. </p>
				<p>Комисија за ревизију има три члана, које именује и разрешава Надзорни одбор.</p>
				<p>Независни члан Надзорног одбора је председник Комисије за ревизију. </p>
				<p>Најмање један члан Комисије за ревизију, мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства. </p>
				<p>Члан Комисије за ревизију не може бити лице које је: </p>
				<p>1) било ангажовано у вршењу ревизије финансијских извештаја Јавног предузећа у последњих пет година;</p>
				<p>2) члан политичке странке. </p>
				<p>Комисија за ревизију обавља послове у складу са законом и Статутом, као и друге послове које јој повери Надзорни одбор.</p>
				<p>Комисија за ревизију саставља и Надзорном одбору подноси извештаје о питањима из става 6. овог члана најмање једанпут годишње, осим ако Надзорни одбор не одлучи да се сви или поједини извештаји састављају и подносе у краћим временским интервалима. </p>
				<p class="bold">6. Услови и начин задуживања Јавног предузећа</p>
				<p class="clan">Члан 17.</p>
				<p>Јавно предузеће може да се задужује под условима који су предвиђени законом којим се уређује јавни дуг.</p>
				<p class="bold">7. Заступање Јавног предузећа</p>
				<p class="clan">Члан 18.</p>
				<p>У пословима унутрашњег и спољнотрговинског промета Јавно предузеће заступа директор, без ограничења.</p>
				<p>Директор може, у оквиру својих овлашћења, дати другом лицу писано пуномоћје за заступање Јавног предузећа.</p>
				<p>Директор може, уз сагласност Надзорног одбора, дати и опозвати прокуру, у складу са законом.</p>
				<p class="bold">8. Износ основног капитала, опис, врста и вредност неновчаног улога</p>
				<p class="clan">Члан 19.</p>
				<p>Укупан регистровани основни капитал Јавног предузећа (у даљем тексту: основни капитал) на дан 30. април 2003. године износи 4.304.442.000,00 динара (словима: четири милијарде триста четири милиона четиристо четрдесет две хиљаде динара), од чега 340.201.000,00 динара новчани капитал и 3.964.241.000,00 динара неновчани капитал.</p>
				<p>Основни капитал је уплаћен и унет у целости.</p>
				<p>Основни капитал из става 1. овог члана је удео Оснивача, као јединог члана са 100% учешћа у основном капиталу Јавног предузећа.</p>
				<p class="bold">9. Имовина Јавног предузећа, располагање имовином и имовина која се не може отуђити</p>
				<p class="clan">Члан 20.</p>
				<p>Имовину Јавног предузећа чине право својине на покретним и непокретним стварима, новчана средства, хартије од вредности и друга имовинска права, која су пренета у својину Јавног предузећа у складу са законом, укључујући право коришћења на стварима у јавној својини.</p>
				<p>Стварима у јавној својини које је Оснивач уложио у капитал јавног предузећа, Јавно предузеће располаже у складу са законом.</p>
				<p>Стварима у јавној својини које је Оснивач уложио у Јавно предузеће у државину и преносом права коришћења, без преноса права својине, Јавно предузеће не може да располаже, нити да их даље уступа на коришћење, без сагласности Оснивача.</p>
				<p>Јавно предузеће управља и располаже својом имовином у складу са законом, овом одлуком и Статутом.</p>
				<p class="bold">10. Органи Јавног предузећа</p>
				<p class="clan">Члан 21.</p>
				<p>Органи Јавног предузећа су Надзорни одбор и директор.</p>
				<p class="italik">а) Надзорни одбор</p>
				<p class="clan">Члан 22.</p>
				<p>Надзорни одбор има пет чланова, које именује Оснивач, од којих је један члан из реда запослених, који се предлаже на начин утврђен Статутом и један члан који мора бити независан члан Надзорног одбора.</p>
				<p>Председник и чланови Надзорног одбора морају испуњавати услове прописане законом којим се уређује правни положај јавних предузећа. </p>
				<p>Мандат председника и чланова Надзорног одбора је четири године.</p>
				<p class="clan">Члан 23.</p>
				<p>Мандат председнику и члановима Надзорног одбора престаје истеком периода на који су именовани, оставком и разрешењем, у складу са законом којим се уређује правни положај јавних предузећа.</p>
				<p class="clan">Члан 24.</p>
				<p>Надзорни одбор:</p>
				<p>1) утврђује пословну стратегију и пословне циљеве Јавног предузећа и стара се о њиховој реализацији;</p>
				<p>2) усваја тромесечни извештај о степену реализације годишњег програма пословања;</p>
				<p>3) доноси дугорочне и средњорочне планове рада и развоја Јавног предузећа и годишњи програм пословања Јавног предузећа и стара се о њиховој реализацији;</p>
				<p>4) усваја финансијске извештаје;</p>
				<p>5) доноси одлуку о расподели добити, односно начину покрића губитка Јавног предузећа;</p>
				<p>6) доноси Статут;</p>
				<p>7) одлучује о статусним променама и оснивању других правних субјеката;</p>
				<p>8) одлучује о улагању капитала Јавног предузећа;</p>
				<p>9) одлучује о повећању и смањењу основног капитала;</p>
				<p>10) доноси акт о процени вредности капитала Јавног предузећа као и програм и на одлуку о својинској трансформацији;</p>
				<p>11) доноси одлуку о давању сагласности на акт директора о давању или опозивању прокуре;</p>
				<p>12) одлучује о промени делатности (обављању других делатности осим оних за чије је обављање Јавно предузеће основано), као и промени седишта и пословног имена Јавног предузећа;</p>
				<p>13) предлаже Оснивачу доношење одлуке о промени правне форме и измени оснивачког акта;</p>
				<p>14) доноси одлуку о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених овом одлуком;</p>
				<p>15) доноси одлуку о висини цена угља и других производа из делатности Јавног предузећа;</p>
				<p>16) надзире рад директора и извршних директора;</p>
				<p>17) врши унутрашњи надзор над пословањем Јавног предузећа;</p>
				<p>18) даје сагласност директору за предузимање послова или радњи у складу са законом, Статутом и одлуком Оснивача;</p>
				<p>19) успоставља, одобрава и прати рачуноводство, унутрашњу контролу, финансијске извештаје и политику управљања ризицима у Јавном предузећу;</p>
				<p>20) закључује уговор о раду на одређено време са директором;</p>
				<p>21) доноси акт о исплати стимулације директора и извршног директора;</p>
				<p>22) именује чланове Комисије за ревизију и поверава јој послове који нису предвиђени овом одлуком и разрешава њене чланове и именује ревизора Јавног предузећа;</p>
				<p>23) обавља и друге послове у складу са законом, овом одлуком и Статутом.</p>
				<p>Одлуке из става 1. тач. 3), 5), 6), 9), 10), 12), 14), 15) и 21) овог члана Надзорни одбор доноси уз сагласност Оснивача. </p>
				<p>Одлуку из става 1. тач. 7) и 8) овог члана Надзорни одбор доноси уз претходну сагласност Оснивача. </p>
				<p class="clan">Члан 25.</p>
				<p>Надзорни одбор одлучује већином гласова од укупног броја чланова.</p>
				<p>Начин рада и одлучивања Надзорног одбора ближе се уређују Статутом.</p>
				<p>Надзорни одбор доноси пословник о раду на првој седници.</p>
				<p class="clan">Члан 26.</p>
				<p>Председник и чланови Надзорног одбора имају право на накнаду за рад у Надзорном одбору.</p>
				<p>Висину накнаде, односно критеријуме и мерила за њено утврђивање одређује Оснивач.</p>
				<p class="italik">б) Директор</p>
				<p class="clan">Члан 27.</p>
				<p>Директора именује Оснивач на период од четири године, на основу спроведеног јавног конкурса, у складу са законом којим се уређује правни положај јавних предузећа.</p>
				<p class="clan">Члан 28.</p>
				<p>За директора може бити именовано лице које испуњава услове предвиђене законом којим се уређује правни положај јавних предузећа.</p>
				<p>Директор је функционер који обавља јавну функцију.</p>
				<p>Директор не може имати заменика.</p>
				<p class="clan">Члан 29.</p>
				<p>Директор:</p>
				<p>1) представља и заступа Јавно предузеће;</p>
				<p>2) организује рад Јавног предузећа и руководи процесом рада;</p>
				<p>3) води пословање Јавног предузећа;</p>
				<p>4) одговара за законитост рада Јавног предузећа;</p>
				<p>5) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>6) предлаже годишњи програм пословања и предузима мере за његово спровођење;</p>
				<p>7) предлаже финансијске извештаје Јавног предузећа;</p>
				<p>8) извршава одлуке Надзорног одбора;</p>
				<p>9) бира извршне директоре;</p>
				<p>10) закључује уговоре о раду са извршним директорима, у складу са законом којим се уређују радни односи;</p>
				<p>11) бира представнике Јавног предузећа у скупштини друштва капитала чији је једини власник Јавно предузеће;</p>
				<p>12) доноси опште акте, акт о унутрашњој организацији и систематизацији радних места и друге акте за чије доношење није надлежан Надзорни одбор;</p>
				<p>13) доноси план набавки;</p>
				<p>14) врши друге послове одређене законом, oвом одлуком и Статутом.</p>
				<p class="clan">Члан 30.</p>
				<p>Мандат директора престаје истеком времена на који је именован, оставком и разрешењем.</p>
				<p>Директор подноси оставку Оснивачу, у писменој форми.</p>
				<p>Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.</p>
				<p>Директор може бити разрешен из разлога предвиђених законом којим се уређује правни положај јавних предузећа.</p>
				<p class="clan">Члан 31.</p>
				<p>Предлог за разрешење директора подноси министарство надлежно за послове привреде.</p>
				<p>Предлог из става 1. овог члана може поднети и Надзорни одбор, преко министарства надлежног за послове привреде.</p>
				<p>Предлог за разрешење директора мора бити образложен, са прецизно наведеним разлозима због којих се разрешење предлаже и доставља директору који има право да се у року од 20 дана изјасни о разлозима због којих се предлаже разрешење.</p>
				<p>На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.</p>
				<p class="clan">Члан 32.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа.</p>
				<p class="clan">Члан 33.</p>
				<p>Јавно предузеће може имати вршиоца дужности директора кога именује Оснивач под условима који су предвиђени законом којим се уређује правни положај јавних предузећа.</p>
				<p class="italik">в) Извршни директор</p>
				<p class="clan">Члан 34.</p>
				<p>За извршног директора може бити изабрано лице које испуњава услове предвиђене законом којим се уређује правни положај јавних предузећа.</p>
				<p>Број извршних директора утврђује се Статутом, а не може их бити више од седам.</p>
				<p>Извршни директор мора бити у радном односу у Јавном предузећу.</p>
				<p>Извршни директор одговара за свој рад директору и обавља послове у оквиру овлашћења која му је одредио директор, у складу са овом одлуком и Статутом.</p>
				<p>Извршни директор не може имати заменика.</p>
				<p class="clan">Члан 35.</p>
				<p>Директор и извршни директор имају право на зараду, а могу имати и право на стимулацију.</p>
				<p>Акт о исплати стимулације доноси се у складу са законом којим се уређује правни положај јавних предузећа.</p>
				<p class="bold">11. Заштита животне средине</p>
				<p class="clan">Члан 36.</p>
				<p>Јавно предузеће, дужно је да у обављању делатности примењује све законе и друге прописе којима се уређује заштита животне средине.</p>
				<p class="bold">12. Јавност у раду Јавног предузећа</p>
				<p class="clan">Члан 37.</p>
				<p>Јавно предузеће дужно је да на својој интернет страници објави усвојени годишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту и тромесечне извештаје о његовој реализацији, финансијске годишње извештаје са мишљењем овлашћеног ревизора, састав и контакте Надзорног одбора и контакте директора, радне биографије чланова Надзорног одбора, директора и извршних директора, организациону структуру, као и друге чињенице, које су од значаја за јавност, а нарочито информације које су актом Владе одређене као информације од нарочитог значаја за јавност.</p>
				<p class="bold">13. Општи акти јавног предузећа</p>
				<p class="clan">Члан 38.</p>
				<p>Општи акти Јавног предузећа су: Статут, одлуке, правилници, пословници, упутства и други акти којима се на општи начин уређују одређена питања.</p>
				<p>Статут је основни општи акт Јавног предузећа.</p>
				<p>Остали општи акти Јавног предузећа не смеју бити у супротности са одредбама Статута.</p>
				<p class="clan">Члан 39.</p>
				<p>Статутом се, у складу са законом и овом одлуком ближе уређују: пословно име и седиште Јавног предузећа, делатности Јавног предузећа које нису предвиђене овом одлуком, заступање Јавног предузећа, резерве, делокруг и начин рада органа Јавног предузећа, начин предлагања представника запослених у Надзорном одбору, општи акти Јавног предузећа и надлежност за њихово доношење, начин припреме и праћења реализације планова рада и развоја и годишњег програма пословања, начин распоређивања добити и покриће губитка Јавног предузећа, изглед и садржина печата и штамбиља Јавног предузећа, заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.</p>
				<p class="bold">14. Прелазне и завршне одредбе</p>
				<p class="clan">Члан 40.</p>
				<p>Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16 ) и Законом о рударству и геолошким истраживањима („Службени гласник РС”, број 101/15).</p>
				<p>Јавно предузеће усагласиће Статут и друга општа акта са овом одлуком у року од 90 дана од дана доношења ове одлуке. </p>
				<p class="clan">Члан 41.</p>
				<p>Oву одлуку објавити у „Службеном гласнику Републике Србије”.</p>
				<p class="potpis">05 број 023-1450/2017 </p>
				<p class="potpis">У Београду, 23. фебруара 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

