<meta http-equiv="Content-Type" content="text/html; charset=UTF-8"><link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet"><div class="story">
<p class="broj">&nbsp;</p>
<p>На основу члана 10в став 3. Закона о праву на бесплатне акције и новчану накнаду коју грађани остварују у поступку приватизације („Службени гласник РС”, бр. 123/07 и 30/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),</p>
<p>Влада доноси</p>
<p>&nbsp;</p>
<p class="odluka-zakon">ОДЛУКУ</p>
<p class="naslov">о повећању имовине Акционарског фонда и преносу акција без накнаде запосленима и бившим запосленима „Галеника” а.д. Београд</p>
<p align="center">"Службени гласник РС", број 95 од 17. децембра 2010.</p>
<p align="center">&nbsp;</p>
<p>1. Овом одлуком одређује се повећање имовине Акционарског фонда (у даљем тексту: Фонд) уносом акција Акционарског друштва „Галеника” за производњу лекова, дентала, антибиотика, фармацеутских сировина, парафармацеутике, ветеринарских производа и адитива, Београд, Батајнички друм б.б. (у даљем тексту: Галеника), као и пренос бесплатних акција на запослене и бивше запослене у Галеници. </p>
<p>2. На власнички рачун Фонда преноси се 15% капитала Галенике, односно 150.000 акција, чиме се повећава имовина, односно капитал Фонда, који ће емитовати и без накнаде пренети акције Фонда свим грађанима који су уписани у евиденцију носилаца права код Агенције за приватизацију. </p>
<p>Капитал за стицање права на пренос бесплатних акција запосленима и бившим запосленима у Галеници је највише 15% капитала који се приватизује, пре спроведеног поступка приватизације, односно 150.000 акција.</p>
<p>3. Право на пренос акција без накнаде Галенике до дана ступања на снагу ове одлуке стекло је 4.789 запослених и бивших запослених у Галеници који су испунили услове из члана 25. Закона о праву на бесплатне акције и новчану накнаду коју грађани остварују у поступку приватизације („Службени гласник РС”, бр. 123/07 и 30/10) (у даљем тексту: Закон).</p>
<p>4. Укупан број акција које се преносе запосленима и бившим запосленима у Галеници из тачке 3. ове одлуке је 149.247 акција.</p>
<p>Номинална вредност једне акције је 10.580 динара.</p>
<p>5. Запослени и бивши запослени у Галеници остварују право на пренос акција без накнаде у складу са чланом 23. Закона.</p>
<p>6. Агенција за приватизацију доставља Централном регистру, депо и клиринг хартија од вредности налог за пренос акција на власнички рачун Фонда у року од 30 дана од дана ступања на снагу ове одлуке. </p>
<p>Агенција за приватизацију доноси решење о преносу акција без накнаде за запослене и бивше запослене у Галеници и доставља га Галеници и Централном регистру, депоу и клирингу хартија од вредности, у року из става 1. ове тачке.</p>
<p>7. Запослени и бивши запослени Галенике, по чијим пријавама до доношења ове одлуке није донета одлука о утврђивању права на бесплатне акције, право на бесплатне акције оствариваће, сукцесивно, у зависности од коначне одлуке донете по пријави. </p>
<p>До доношења одлука из става 1. ове тачке, акције на чији пренос без накнаде запослени и бивши запослени Галенике могу да стекну право, остају на власничком рачуну Републике Србије у Централном регистру, депоу и клирингу хартија од вредности. </p>
<p>8. Акције које не буду распоређене запосленима и бившим запосленима Галенике, преносе се у Фонд.</p>
<p>9. Ова одлука ступа на снагу осмог дана од дана објављивања у „Службеном гласнику Републике Србије”.</p>
<p>&nbsp;</p>
<p class="potpis">05 број 023-9108/2010-1</p>
<p class="potpis">У Београду, 9. децембра 2010. године</p>
<p class="potpis"><span class="bold"><strong>Влада</strong></span></p>
<p class="potpis">Потпредседник,</p>
<p class="potpis"><span class="bold"><strong>Божидар Ђелић,</strong> </span>с.р.</p></div>