


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">ОДЛУКУ</p>
				<p class="odluka-zakon">о усклађивању пословања Јавног предузећа „Нуклеарни објекти Србије” са Законом о јавним предузећима</p>
				<p class="centar">"Службени гласник РС", број 105 од 26. 
				децембра 2016.</p>
				<p class="centar">&nbsp;</p>
				<p class="bold">1. Уводне одредбе</p>
				<p class="clan">Члан 1.</p>
				<p>Јавно предузеће „Нуклеарни објекти Србије” (у даљем тексту: Јавно предузеће), основано је Одлуком о оснивању Јавног предузећа за управљање нуклеарним објектима у Републици Србији („Службени гласник РС”, број 50/09).</p>
				<p>Оснивање Јавног предузећа уписано је у Регистар привредних субјеката у Агенцији за привредне регистре решењем БД 121192/2009 од 22. јула 2009. године, под матичним бројем: 20556820.</p>
				<p class="clan">Члан 2.</p>
				<p>Оснивач Јавног предузећа је Република Србија, а права оснивача врши Влада, Београд, Немањина 11, матични број 07020171 (у даљем тексту: Оснивач).</p>
				<p class="clan">Члан 3.</p>
				<p>Јавно предузеће послује под пословним именом: Јавно предузеће „Нуклеарни објекти Србије”, Винча. Скраћено пословно име Јавног предузећа је: ЈП „Нуклеарни објекти Србије” Београд.</p>
				<p class="clan">Члан 4.</p>
				<p>Седиште јавног предузећа је у Београду, Мике Петровића Аласа 12–14, Винча – Београд.</p>
				<p class="clan">Члан 5.</p>
				<p>О промени пословног имена и седишта Јавног предузећа одлучује Надзорни одбор, уз сагласност оснивача.</p>
				<p class="clan">Члан 6.</p>
				<p>Јавно предузеће има својство правног лица, са правима, обавезама и одговорностима утврђеним законом и овом одлуком.</p>
				<p>Јавно предузеће за своје обавезе одговара целокупном својом имовином.</p>
				<p>Јавно предузеће има печат и штамбиљ, чији се изглед и садржина утврђују Статутом јавног предузећа (у даљем тексту: Статут).</p>
				<p class="bold">2. Делатност Јавног предузећа</p>
				<p class="clan">Члан 7.</p>
				<p>Претежна делатност јавног предузећа је: </p>
				<p>Шифра делатности: 8413.</p>
				<p>Назив делатности: Уређење пословања и допринос успешнијем пословању у области економије.</p>
				<p>Делатности из става 1. овог члана од општег интереса, које обухватају управљање и одржавање нуклеарних објеката у Републици Србији, су:</p>
				<p>1) обављање нуклеарних активности, у складу са Законом о заштити од јонизујућих зрачења и о нуклеарној сигурности;</p>
				<p>2) обављање радијационих делатности које се односе на сигурно коришћење извора јонизујућих зрачења, као и промет извора јонизујућих зрачења, радиоактивних и нуклеарних материјала;</p>
				<p>3) предузимање мера радијационе и нуклеарне сигурности на локацији нуклеарних објеката у складу са законом (оперативна радијациона дозиметрија, систем квалитета, деконтаминација људи, радне и животне средине, систематско испитивање радиоактивности у животној средини на локацији нуклеарних објеката, мерење интерне радиоактивности, медицински третман професионално изложених лица);</p>
				<p>4) обезбеђивање прописаних услова за лоцирање, пројектовање, изградњу, пробни рад, пуштање у рад, коришћење, трајан престанак рада и декомисију нуклеарног објекта;</p>
				<p>5) управљање радиоактивним отпадом;</p>
				<p>6) спровођење мера којима се спречава да радиоактивни отпад проузрокује контаминацију животне средине;</p>
				<p>7) обезбеђивање физичке заштите, противпожарне заштите и других мера безбедности нуклеарног објекта, нуклеарног материјала и радиоактивног отпада, укључујући и мере безбедности у току транспорта нуклеарног материјала;</p>
				<p>8) деконтаминација радне и животне средине;</p>
				<p>9) систематско испитивање радиоактивности у животној средини у околини нуклеарног објекта;</p>
				<p>10) вођење евиденције о изворима јонизујућих зрачења, о професионално изложеним лицима и о радиоактивном отпаду;</p>
				<p>11) организовање студијско-истраживачких радова у области развоја нуклеарних технологија;</p>
				<p>12) остваривање сарадње са Међународном агенцијом за атомску енергију и другим међународним телима и надлежним органима других држава у сарадњи са надлежним државним органима, а у вези са делатношћу Јавног предузећа;</p>
				<p>13) хумана деконтаминација;</p>
				<p>14) заштита од нејонизујућих зрачења.</p>
				<p class="clan">Члан 8.</p>
				<p>Јавно предузеће обавља и друге делатности утврђене Статутом, у складу са законом.</p>
				<p>Јавно предузеће обавља послове спољнотрговинског промета и услуге у спољнотрговинском промету из оквира своје делатности, у складу са законом и овом одлуком.</p>
				<p class="clan">Члан 9.</p>
				<p>О промени делатности јавног предузећа одлучује Надзорни одбор, уз сагласност оснивачa.</p>
				<p class="bold">3. Права, обавезе и одговорности оснивача према јавном предузећу и јавног предузећа према оснивачу</p>
				<p class="clan">Члан 10.</p>
				<p>Оснивач даје сагласност на следеће акте јавног предузећа:</p>
				<p>1) дугорочне и средњорочне планове пословне стратегије и развоја;</p>
				<p>2) годишње, односно трогодишње програме пословања;</p>
				<p>3) Статут;</p>
				<p>4) одлуку о расподели добити, односно одлуку о начину покрића губитка;</p>
				<p>5) одлуку о располагању (прибављању и отуђењу) средстава у јавној својини која су пренета у својину јавног предузећа, велике вредности, која је у непосредној функцији обављања делатности од општег интереса, утврђених оснивачким актом;</p>
				<p>6) план управљања;</p>
				<p>7) акт о процени вредности капитала, програм и одлуке о својинској трансформацији;</p>
				<p>8) издавање, продају и куповина удела, као и продаја удела у јавном предузећу или куповину удела или акција у другом предузећу, односно привредном друштву;</p>
				<p>9) давање гаранција, авала, јемства, залога и других средстава обезбеђења за послове који нису из оквира делатности од општег интереса;</p>
				<p>10) друге одлуке у складу са законом којим се уређује обављање делатности од општег интереса и овом одлуком.</p>
				<p>Оснивач даје претходну сагласност на следеће одлуке јавног предузећа:</p>
				<p>1) о улагању капитала;</p>
				<p>2) о статусним променама;</p>
				<p>3) о оснивању других правних субјеката.</p>
				<p class="clan">Члан 11.</p>
				<p>Јавно предузеће је дужно да обезбеди трајно, непрекидно и квалитетно одржавање нуклеарних објеката, у складу са законом и међународнo прихваћеним обавезама, којима се уређује питање сигурности и безбедности нуклеарних материјала и нуклеарних објеката.</p>
				<p class="clan">Члан 12.</p>
				<p>Јавно предузеће доноси годишњи, односно трогодишњи програм пословања, усклађен са дугорочним и средњорочним планом пословне стратегије и развоја и доставља га оснивачу, ради давања сагласности, најкасније у року од 15 дана од дана усвајања акта о буџету Републике Србије. </p>
				<p class="clan">Члан 13.</p>
				<p>Јавно предузеће дужно је да дугорочни и средњорочни план пословне стратегије и развоја и годишњи, односно трогодишњим програм пословања усклади са законом којим се уређује правни положај јавних предузећа и програмским и планским актима Владе.</p>
				<p>Јавно предузеће је дужно да прати реализацију годишњег, односно трогодишњег програма пословања и да тромесечне извештаје о степену реализације годишњег, односно трогодишњег програма пословања, као и друге извештаје прописане законом којим се уређује правни положај јавних предузећа, доставља надлежним органима у роковима и на начин прописан законом којим се уређује правни положај јавних предузећа.</p>
				<p class="clan">Члан 14.</p>
				<p>Јавно предузеће је дужно да предложи посебан програм, уколико користи или намерава да користи средства из буџета (субвенције, гаранције или друга средства).</p>
				<p>Посебан програм садржи намену и динамику коришћења средстава и сматра се донетим када на њега сагласност да оснивач.</p>
				<p class="clan">Члан 15.</p>
				<p>У случају поремећаја у пословању јавног предузећа, оснивач предузима мере којима се обезбеђују услови за несметано обављање делатности од општег интереса јавног предузећа, а нарочито:</p>
				<p>1) промену унутрашње организације;</p>
				<p>2) разрешење органа које именује и именовање привремених органа;</p>
				<p>3) ограничење у погледу права располагања појединим средствима у јавној својини;</p>
				<p>4) друге мере одређене законом којим се одређује делатност од општег интереса и овом одлуком.</p>
				<p class="clan">Члан 16.</p>
				<p>Запослени у јавном предузећу право на штрајк остварују у складу са законом којим се уређује штрајк и другим актом.</p>
				<p>У случају штрајка, јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Владе о одређивању минимума процеса рада у јавном предузећу.</p>
				<p>Ако се у јавном предузећу не обезбеде услови за остваривање минимума процеса рада, у њему се спроводе мере које су одређене законом којим се уређује правни положај јавних предузећа.</p>
				<p class="clan">Члан 17.</p>
				<p>У случају да у јавном предузећу нису обезбеђени услови за остваривање редовног процеса рада услед више силе, министарство надлежно за област којој припада делатност јавног предузећа, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотколоњиве последице, поступа у складу са законом.</p>
				<p class="bold">4. Услови и начин утврђивања и распоређивања добити и начин покрића губитка </p>
				<p class="clan">Члан 18.</p>
				<p>Расподела добити, односно покриће губитка утврђују се у складу са законом.</p>
				<p>Одлуку о расподели добити јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, по завршном рачуну за претходну годину, у складу са законом.</p>
				<p>Одлуку о начину покрића губитка јавног предузећа доноси Надзорни одбор, уз сагласност оснивача.</p>
				<p class="clan">Члан 19.</p>
				<p>Ризик обављања делатности на тржишту сноси јавно предузеће.</p>
				<p class="bold">5. Комисија за ревизију</p>
				<p class="clan">Члан 20.</p>
				<p>Јавно предузеће има Комисију за ревизију, коју именује и разрешава Надзорни одбор.</p>
				<p>Комисија за ревизију има три члана.</p>
				<p>Председник Комисије за ревизију је независан члан Надзорног одбора.</p>
				<p>Чланови Комисије за ревизију именују се из реда лица која имају одговарајућа стручна знања из области финансија и рачуноводства на период од четири године и могу бити поново именовани по истеку мандата. Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.</p>
				<p>Члан Комисије за ревизију не може бити лице које је:</p>
				<p>1) било ангажовано у вршењу ревизије финансијских извештаја јавног предузећа у последњих пет година;</p>
				<p>2) члан политичке странке.</p>
				<p>Комисија за ревизију:</p>
				<p>1) припрема, предлаже и проверава спровођење рачуноводствених политика и политика управљања ризицима;</p>
				<p>2) испитује примену рачуноводствених стандарда приликом припреме финансијских извештаја и оцењује садржину финансијских извештаја;</p>
				<p>3) испитује испуњеност услова за израду консолидованих финансијских извештаја;</p>
				<p>4) учествује у поступку избора ревизора јавног предузећа и предлаже Надзорном одбору кандидата за ревизора;</p>
				<p>5) у случају потребе даје образложени предлог за отказ уговора са ревизором;</p>
				<p>6) врши надзор над поступком ревизије, укључујући и одређивање кључних питања која треба да буду предмет ревизије;</p>
				<p>7) врши проверу независности и објективности ревизора;</p>
				<p>8) обавља друге послове које јој повери Надзорни одбор.</p>
				<p class="bold">6. Услови и начин задуживања јавног предузећа</p>
				<p class="clan">Члан 21.</p>
				<p>Јавно предузеће може да се задужује под условима који су предвиђени законом којим се уређује јавни дуг.</p>
				<p class="bold">7. Заступање јавног предузећа</p>
				<p class="clan">Члан 22.</p>
				<p>Јавно предузеће заступа директор, без ограничења овлашћења.</p>
				<p>Директор може, у оквиру својих овлашћења, дати другом лицу писано пуномоћје за заступање јавног предузећа.</p>
				<p>Директор може, уз сагласност Надзорног одбора, дати и опозвати прокуру, у складу са законом.</p>
				<p class="bold">8. Износ основног капитала</p>
				<p class="clan">Члан 23.</p>
				<p>Укупно уписани новчани капитал јавног предузећа износи 500 ЕUR, а уплаћени новчани капитал јавног предузећа износи 46.530,7 динара на дан 17. јула 2009. године, који је у целости уплаћен.</p>
				<p>Основни капитал из става 1. овог члана је удео оснивача, као јединог члана са 100% учешћа у основном капиталу јавног предузећа.</p>
				<p class="bold">9. Имовина јавног предузећа и друга права у односу на средства којима управља јавно предузеће</p>
				<p class="clan">Члан 24.</p>
				<p> Имовину јавног предузећа чине право својине на покретним и непокретним стварима, новчана средства, хартије од вредности и друга имовинска права која су пренета у својину јавног предузећа у складу са законом, укључујући и право коришћења на стварима у јавној својини.</p>
				<p>Имовином из става 1. овог члана јавно предузеће управља и располаже у складу са законом и овом одлуком. </p>
				<p class="clan">Члан 25.</p>
				<p>Средства којима управља јавно предузеће, а која су у јавној својини, чине непокретности и покретне ствари – објекти, опрема, уређаји и постројења Института за нуклеарне науке Винча и Института за технологију нуклеарних и других минералних сировина, са стањем на дан 30. јуна 2009. године, а која су у функцији обављања делатности управљања нуклеарним објектима. </p>
				<p>Објекти, опрема, уређаји и постројења ранијег корисника, Института за нуклеарне науке „Винча” су:</p>
				<p>1) објекти, опрема и уређаји истраживачког нуклеарног реактора са ознаком „Реактор А-РА”, укључујући и постројење „Црпна станица на Дунаву”, која је била у функцији напајања секундарног круга хлађења реактора; </p>
				<p>2) објекти, опрема и уређаји истраживачког нуклеарног реактора са ознаком „Реактор Б-РБ”;</p>
				<p>3) објекти, опрема, постројења и уређаји привременог складишта радиоактивног отпада са ознакама: „Хангар-Х1”, „Хангар-Х2”, „Хангар-Х3”, „Безбедно складиште-БС”, „Постројење за прераду отпада-ППО” и „Хангар-Х0”, као и објекат са ознаком „Бункер” у коме је зазидан радијум;</p>
				<p>4) четири објекта привременог складишта течног радиоактивног отпада са ознакама: „подземни базен-ВР1”, „подземни базен-ВР2”, „подземни базен-ВР3” и „подземни базен-ВР4”;</p>
				<p>5) објекат, опрема и просторије са ознаком „Објекат 32”;</p>
				<p>6) објекат, опрема и уређаји за мерење радиоактивности у животној средини у околини нуклеарних објеката и испитивања у области солидификације радиоактивног отпада, са анексом неактивираног постројења за третман течног радиоактивног отпада;</p>
				<p>7) објекти, опрема и уређаји за метеоролошка мерења (метеоролошке мерне станице у кругу Института, на Усеку, у селу Винча и на Зеленом брду);</p>
				<p>8) објекти, опрема и уређаји за контролу радиоактивности у околини нуклеарног објекта (мерне станице у кругу Института, на Усеку, у селу Винча и на Зеленом брду);</p>
				<p>9) објекти, опрема и уређаји за деконтаминацију радне и животне средине, хуману деконтаминацију и медицински третман професионално изложених лица;</p>
				<p>10) опрема и уређаји за реакторску дозиметрију;</p>
				<p>11) објекти, опрема и уређаји за физичку и противпожарну заштиту нуклеарних материјала (објекти са ознаком „Објекат 8”, „Објекат 55”, „Објекат 63”, „Објекат 66”, „Објекат 67” и „Објекат 79”).</p>
				<p>Објекти, опрема, уређаји и постројења ранијег корисника, Института за технологију нуклеарних и других минералних сировина су објекти, опрема, уређаји и постројења Хидрометалуршког постројења у Габровници код Калне, Књажевац.</p>
				<p>Средства за оснивање и рад јавног предузећа су чинила и средства добијена из донација Међународне агенције за атомску енергију (МААЕ) и Европске комисије, а која су у функцији обављања делатности управљања нуклеарним објектима за које је основано јавно предузеће.</p>
				<p>Објекти из ст. 2. и 3. овог члана не могу се отуђивати из јавне својине Републике Србије.</p>
				<p class="clan">Члан 26.</p>
				<p>Прибављање и отуђење средстава велике вредности која су у непосредној функцији обављања делатности од општег интереса, као и отуђење уређаја из члана 25. ове одлуке које се врши ради њихове замене због дотрајалости, модернизације или техничко-технолошких унапређења, врши се на основу одлуке Надзорног одбора, на коју сагласност даје оснивач.</p>
				<p class="bold">10. Средства за рад јавног предузећа</p>
				<p class="clan">Члан 27.</p>
				<p> Јавно предузеће, у оквиру обављања својих делатности, стиче и прибавља средства из следећих извора:</p>
				<p>1) буџета Републике Србије;</p>
				<p>2) прихода остварених редовном делатношћу;</p>
				<p>3) финансијских кредита;</p>
				<p>4) донација и помоћи;</p>
				<p>5) других извора у складу са законом.</p>
				<p class="clan">Члан 28.</p>
				<p>Средства за инвестициона улагања за одржавање, изградњу и реконструкцију нуклеарних објеката, обезбеђују се из:</p>
				<p>1) буџета Републике Србије, утврђених посебно за ову намену;</p>
				<p>2) кредита;</p>
				<p>3) прихода остварених редовном делатношћу;</p>
				<p>4) донација и помоћи;</p>
				<p>5) других извора у складу са законом.</p>
				<p class="bold">11. Органи јавног предузећа</p>
				<p class="clan">Члан 29.</p>
				<p>Органи јавног предузећа су:</p>
				<p>1) Надзорни одбор;</p>
				<p>2) директор.</p>
				<p class="italik">а) Надзорни одбор</p>
				<p class="clan">Члан 30.</p>
				<p>Надзорни одбор има пет чланова.</p>
				<p>Председника и чланове Надзорног одбора именује оснивач, од којих је један члан Надзорног одбора из реда запослених у јавном предузећу, који се предлаже на начин утврђен Статутом јавног предузећа.</p>
				<p>Један члан Надзорног одбора мора бити независан члан. </p>
				<p>За председника и чланове Надзорног одбора именује се лице које испуњава услове предвиђене законом којим се уређује правни положај јавних предузећа. </p>
				<p class="clan">Члан 31.</p>
				<p>Мандат председника и чланова Надзорног одбора траје четири године.</p>
				<p>Мандат председника и чланова Надзорног одбора престаје истеком периода на који су именовани, оставком или разрешењем, у складу са законом којим се уређује правни положај јавних предузећа.</p>
				<p class="clan">Члан 32.</p>
				<p>Надзорни одбор:</p>
				<p>1) доноси дугорочни и средњорочни план пословне стратегије и развоја и одговоран је за њихово спровођење;</p>
				<p>2) доноси годишњи, односно трогодишњи програм пословања, усклађен са дугорочним и средњорочним планом пословне стратегије и развоја из тачке 1) овог члана; </p>
				<p>3) усваја извештај о степену реализације годишњег, односно трогодишњег програма пословања;</p>
				<p>4) усваја тромесечни извештај о степену усклађености планираних и реализованих активности;</p>
				<p>5) усваја финансијске извештаје;</p>
				<p>6) доноси Статут;</p>
				<p>7) надзире рад директора;</p>
				<p>8) одлучује о статусним променама, оснивању других правних субјеката и улагању капитала;</p>
				<p>9) одлучује о промени седишта и пословног имена јавног предузећа;</p>
				<p>10) доноси акт којим се утврђују цене и други услови пружања услуга привременог складиштења радиоактивног отпада;</p>
				<p>11) доноси одлуку о висини цена услуга за које јавно предузеће има конкуренцију на тржишту, односно за услуге које нису наведене у тачки 10) овог члана; </p>
				<p>12) доноси одлуку о исплати стимулације директора;</p>
				<p>13) именује и разрешава чланове Комисије за ревизију;</p>
				<p>14) доноси одлуку о расподели добити, односно начину покрића губитка;</p>
				<p>15) доноси одлуку о прибављању и отуђењу средстава велике вредности која су у непосредној функцији обављања делатности од општег интереса, као и отуђење опреме и уређаја који су у функцији обављања делатности од општег интереса, које се врши ради њихове замене због дотрајалости, модернизације или техничко-технолошких унапређења;</p>
				<p>16) закључује уговор о раду са директором, у складу са законом којим се уређују радни односи;</p>
				<p>17) даје сагласност на одлуку директора о давању или одузимању прокуре;</p>
				<p>18) доноси план јавних набавки;</p>
				<p>19) доноси инвестиционе програме и критеријуме за инвестициона улагања;</p>
				<p>20) доноси пословник о свом раду;</p>
				<p>21) врши и друге послове у складу са законом и Статутом.</p>
				<p>Одлуке из става 1. тач. 1), 2), 6), 9), 10), 12), 14) и 15) овог члана Надзорни одбор доноси уз сагласност оснивача.</p>
				<p>Одлуке из става 1. тачка 8) овог члана Надзорни одбор доноси уз претходну сагласност оснивача.</p>
				<p class="clan">Члан 33.</p>
				<p>Надзорни одбор одлучује већином гласова од укупног броја чланова.</p>
				<p>Начин рада и одлучивања Надзорног одбора ближе се уређују Статутом јавног предузећа и Пословником о раду Надзорног одбора.</p>
				<p>Надзорни одбор доноси Пословник о раду на својој првој седници.</p>
				<p>Надзорни одбор не може пренети право на одлучивање о питањима из своје надлежности на директора или друго лице у јавном предузећу.</p>
				<p class="clan">Члан 34.</p>
				<p>Председник и чланови Надзорног одбора имају право на накнаду за рад у Надзорном одбору.</p>
				<p class="italik">б) Директор</p>
				<p class="clan">Члан 35.</p>
				<p>Директора именује оснивач, на период од четири године, на основу спроведеног јавног конкурса.</p>
				<p class="clan">Члан 36.</p>
				<p>За директора може бити именовано лице које испуњава услове прописане законом који се уређује правни положај јавних предузећа.</p>
				<p>Директор јавног предузећа је функционер који обавља јавну функцију.</p>
				<p>Директор не може имати заменика.</p>
				<p class="clan">Члан 37.</p>
				<p>Директор: </p>
				<p>1) представља и заступа јавно предузеће;</p>
				<p>2) организује и руководи процесом рада и води пословање;</p>
				<p>3) одговара за законитост рада јавног предузећа;</p>
				<p>4) предлаже дугорочни и средњорочни план пословне стратегије и развоја и одговоран је за њихово спровођење;</p>
				<p>5) предлаже годишњи, односно трогодишњи програм пословања; </p>
				<p>6) предлаже финансијске извештаје;</p>
				<p>7) предлаже план јавних набавки;</p>
				<p>8) доноси правилник о организацији и систематизацији послова;</p>
				<p>9) извршава одлуке Надзорног одбора;</p>
				<p>10) даје и опозива прокуру, уз сагласност Надзорног одбора; </p>
				<p>11) врши и друге послове одређене законом, овом одлуком и Статутом.</p>
				<p class="clan">Члан 38.</p>
				<p>Директор има право на зараду, а може имати и право на стимулацију, у складу са законом којим се уређује правни положај јавних предузећа.</p>
				<p>Одлука о исплати стимулације доноси се у складу са законом којим се уређује правни положај јавних предузећа.</p>
				<p class="clan">Члан 39.</p>
				<p>Мандат директора престаје истеком периода на који је именован, оставком и разрешењем.</p>
				<p>Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.</p>
				<p>Директор подноси оставку органу надлежном за именовање директора, у писаној форми.</p>
				<p>Директор се разрешава, односно може бити разрешен из разлога предвиђених законом којим се уређује правни положај јавних предузећа.</p>
				<p class="clan">Члан 40.</p>
				<p>Предлог за разрешење директора подноси министарство надлежно за послове привреде.</p>
				<p>Предлог из става 1. овог члана може поднети и Надзорни одбор јавног предузећа, преко министарства надлежног за послове привреде.</p>
				<p>Предлог за разрешење директора мора бити образложен, са прецизно наведеним разлозима због којих се разрешење предлаже и доставља се директору који има право да се у року од 20 дана изјасни о разлозима због којих се предлаже разрешење.</p>
				<p class="clan">Члан 41.</p>
				<p>Директор може бити суспендован на начин и под условима предвиђеним законом којим се уређује правни положај јавних предузећа.</p>
				<p class="clan">Члан 42.</p>
				<p>Јавно предузеће може имати вршиоца дужности директора кога именује оснивач у случајевима, под условима и на период који су прописани законом којим се уређује правни положај јавних предузећа.</p>
				<p>Вршилац дужности директора има сва права, обавезе и овлашћења која има директор јавног предузећа.</p>
				<p class="bold">12. Заштита животне средине</p>
				<p class="clan">Члан 43.</p>
				<p>Јавно предузеће дужно је да примењује све законе и друге прописе којима се уређује заштита животне средине и да спречава узроке и отклања последице које угрожавају животну средину. </p>
				<p class="bold">13. Јавност у раду јавног предузећа</p>
				<p class="clan">Члан 44.</p>
				<p>Јавно предузеће је дужно да на својој интернет страници објави годишњи, односно трогодишњи програм пословања јавног предузећа, као и све његове измене и допуне, односно извод из тог програма ако јавно предузеће има конкуренцију на тржишту; тромесечне извештаје о реализацији годишњег, односно трогодишњег програма пословања; годишњи финансијски извештај са мишљењем овлашћеног ревизора, радне биографије чланова Надзорног одбора и директора, организациону структуру, као и друге информације које су од значаја за јавност. </p>
				<p class="bold">14. Општи акти јавног предузећа</p>
				<p class="clan">Члан 45.</p>
				<p>Општи акти јавног предузећа су Статут и други општи акти којима се на општи начин уређују одређена питања. </p>
				<p>Статут је основни општи акт јавног предузећа и не сме бити у супротности са одредбама закона којим се уређује правни положај јавних предузећа и овом одлуком.</p>
				<p>Остали општи акти јавног предузећа не смеју бити у супротности са одредбама Статута. </p>
				<p class="clan">Члан 46.</p>
				<p>Статутом се подробније уређују: пословно име и седиште јавног предузећа; обављање делатности јавног предузећа које нису предвиђене овом одлуком; заступање јавног предузећа; начин распоређивања добити и покриће губитака јавног предузећа; делокруг Надзорног одбора и директора; начин на који се у Надзорни одбор именује представник запослених у јавном предузећу; општи акти јавног предузећа, изглед и садржина печата и штамбиља јавног предузећа; заштита животне средине и друга питања значајна за рад и пословање јавног предузећа и за остваривање права, обавеза и одговорности запослених у јавном предузећу.</p>
				<p class="bold">15. Прелазне и завршне одредбе</p>
				<p class="clan">Члан 47.</p>
				<p>Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16) и Законом о заштити од јонизујућих зрачења и о нуклеарној сигурности („Службени гласник РС”, бр. 36/09 и 93/12).</p>
				<p>Јавно предузеће ускладиће Статут са овом одлуком у року од 90 дана од дана доношења ове одлуке.</p>
				<p class="clan">Члан 48.</p>
				<p>Ову одлуку објавити у „Службеном гласнику Републике Србије”.</p>
				<p class="potpis">05 број 023-12342/2016</p>
				<p class="potpis">У Београду, 23. децембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

