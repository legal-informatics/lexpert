


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси </p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ОДЛУКУ</p>
	<p class="naslov" style="margin-top: 0">о утврђивању куће Невене Заборски у Београду за споменик културе</p>
	<p class="naslov" style="margin-top: 0"><span style="font-weight: 400">
	"Службени гласник РС", број 51 од 12. јуна 2013.</span></p>
	<p class="naslov">&nbsp;</p>
	<p>1. Кућа Невене Заборски у Београду утврђује се за споменик културе.</p>
	<p>2. Кућа Невене Заборски у Београду (у даљем тексту: споменик културе) налази се на територији општине Палилула, у граду Београду, Улица 
	Далматинска број 79, у мешовитој својини, на катастарској парцели број 1770/1, КО Палилула, у државној својини.
	</p>
	<p>Споменик културе саграђен је 1931. године према пројекту архитекте Милана Злоковића, као тип породичне куће, спратности Су+П+1, са једним станом у „густом насељу” тј. у ивичној изградњи. Основна концепција објекта замишљена је по угледу на, тада веома популаран „hotel particulier”, са дневним боравком у приземљу и спаваћим собама на спрату. У спољном обликовању, улична фасада је потпуно симетрична око вертикалне осовине и третирана је као глатко зидно платно у једној равни из кога су исечени отвори. Сликарски третман фасаде наглашен је и широким оквиром. Декоративни елементи сведени су на два плитка јонска пиластра гигантског реда, који успостављају ритам прозорских отвора и истичу вертикалност читаве композиције и на орнаментални рељеф постављен у осовини куће на самом врху. Декоративни третман фасаде указује на прикључење „ар деко” архитектонском покрету који се широм Европе одржао све до почетка Другог светског рата. 
	</p>
	<p>Злоковићево решење унутрашњег простора споменика културе заснива се на анализи потребних висина појединачних просторија које се третирају као тродимензионалне функционалне јединице. Такав поступак решавања унутрашњег простора изведен је на основу метода „Raumplana”, где је у затвореној геометријској форми, са равном површином уличне фасаде, функционалност постигнута кроз манипулацију волумена различитих унутрашњих висина и тродимензионалним пројектовањем „просторног плана” куће. 
	</p>
	<p>Аутентичан ауторски концепт у смислу просторног плана куће, током времена је, нажалост, изгубљен. Данас више власника живи у одвојеним стамбеним јединицама које су настале бројним преграђивањима споменика културе. 
	</p>
	<p>Постојећи дворишни објекат, спратности П+1, касније је подигнут. Првобитно, приземни дворишни тракт се налазио на супротној страни парцеле, али ни оригинално није представљао органску целину са уличном градском вилом. Помоћне просторије попут тоалета и оставе биле су у ликовном смислу независно третиране. Оригинални дворишни тракт био је без архитектонских вредности. Постојећи дворишни објекат, такође без архитектонских вредности, својом позицијом на парцели угрожава споменичке вредности споменика културе. 
	</p>
	<p>Споменик културе заузима значајно место међу бројним стамбеним објектима које је аутор реализовао у Београду. Указује на отварање београдске градитељске сцене модерним идејама и великим савременицима и тако презентује рану фазу развоја Злоковићевог и београдског модернизма. Значајан је не само због својих архитектонских вредности, већ и са културно-историјског аспекта. Истовремено, заузима и значајно место у оквиру опуса једног од највећих аутора српског модернизма, архитекте Милана Злоковића. 
	</p>
	<p>3. Заштићена околина споменика културе обухвата катастарске парцеле број: 1770/2, КО Палилула, у државној својини и део катастарске парцеле број 1770/1, КО Палилула, у државној својини.</p>
	<p>4. Утврђују се следеће мере заштите споменика културе:</p>
	<p>1) очување изворног изгледа спољашње архитектуре, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;</p>
	<p>2) ажурно праћење стања и одржавање конструктивно-статичког система, кровног покривача, свих фасада и исправности инсталација у споменику културе;</p>
	<p>3) забрана радова који могу угрозити статичку стабилност споменика културе; 
	</p>
	<p>4) забрана преправки, доградње, преградње и надградње споменика културе; 
	</p>
	<p>5) вођење електро и ТТ водова подземним путем;</p>
	<p>6) забрана постављања прикључних кутија, ормара и расхладних уређаја на фасадама споменика културе; 
	</p>
	<p>7) забрана постављања средстава за оглашавање на уличну фасаду и кров споменика културе. 
	</p>
	<p>5. Утврђују се следеће мере заштите заштићене околине споменика културе:</p>
	<p>1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;</p>
	<p>2) забрана радова који могу угрозити статичку безбедност споменика културе; 
	</p>
	<p>3) забрана извођења радова којима се врши промена облика или намене терена; 
	</p>
	<p>4) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање; 
	</p>
	<p>5) урбанистичко и комунално уређење и редовно одржавање простора заштићене околине споменика културе у функцији споменика културе. 
	</p>
	<p>6. Ова oдлука ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 633-4142/2013</p>
	<p class="potpis" style="margin-top: 0">У Београду, 4. јуна 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник, </p>
	<p class="potpis" style="margin-top: 0"><span class="bold">Ивица Дачић,</span> с.р.</p>

