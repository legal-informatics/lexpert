


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 6. став 3. и члана 13е став 3. Закона о финансијском лизингу („Службени гласник РС”, бр. 55/03, 61/05, 31/11 и 99/11 – др. закони) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),</p>
				<p>Извршни одбор Народне банке Србије доноси</p>
				<p class="odluka-zakon">&nbsp;</p>
				<p class="odluka-zakon">ОДЛУКУ</p>
				<p class="naslov">о минималним условима за закључење уговора о финансијском лизингу и о начину исказивања лизинг накнаде и других трошкова који настају закључењем тог уговора</p>
				<p class="auto-style1">"Службени гласник РС", број 61 од 10. јула 
				2015.</p>
				<p class="naslov">&nbsp;</p>
				<p>1. Овом одлуком прописују се минимални услови на основу којих давалац финансијског лизинга (у даљем тексту: давалац лизингa) закључује уговоре о лизингу, као и начин исказивања лизинг накнаде и других трошкова који настају закључењем тог уговора.</p>
				<p>2. Поједини појмови, у смислу ове одлуке, имају следеће значење:</p>
				<p>1) <span class="italik">прималац лизинга</span>,<span class="italik"> испоручилац предмета лизинга </span>и<span class="italik"> лизинг накнада</span> имају значење утврђено Законом о финансијском лизингу (у даљем тексту: Закон);</p>
				<p>2) <span class="italik">бруто набавна вредност предмета лизинга</span>, <span class="italik">износ учешћа</span>,<span class="italik"> план отплате</span>,<span class="italik"> преглед обавезних елемената лизинга </span>и<span class="italik"> ефективна каматна стопа </span>имају значење утврђено законом којим се уређује заштита корисника финансијских услуга;</p>
				<p>3) <span class="italik">рата лизинг накнаде </span>јесте део укупно уговореног износа лизинг накнаде који прималац лизинга плаћа у периодима предвиђеним уговором (нпр. месечно, тромесечно и сл.);</p>
				<p>4) <span class="italik">предузетник </span>има значење утврђено законом којим се уређују привредна друштва;</p>
				<p>5) <span class="italik">пољопривредник </span>је физичко лице које је носилац, односно члан регистрованог породичног пољопривредног газдинства у смислу закона којим се уређују пољопривреда и рурални развој;</p>
				<p>6) <span class="italik">степен задужености </span>је однос укупних месечних кредитних обавеза и редовних месечних нето прихода примаоца лизинга – физичког лица које није ни предузетник ни пољопривредник (степен задужености давалац лизинга утврђује пре закључења уговора, као и после тога, у складу с начином и динамиком коју је прописао својим актом); </p>
				<p>7) <span class="italik">укупне месечне кредитне обавезе</span> физичког лица које није ни предузетник ни пољопривредник<span class="italik"> </span>представљају збир свих месечних обавеза по кредитима и кредитним картицама (месечна обавеза од укупно одобреног кредита по картици), активираних јемстава по кредитима и обавеза по основу лизинга исказаних на месечном нивоу (обавезе по основу претходно закључених уговора о лизингу увећане за износ рате лизинг накнаде уговора о лизингу који се закључује);</p>
				<p>8) <span class="italik">записник о примопредаји предмета лизинга </span>јесте документ који, за сваку појединачну испоруку, односно давање на коришћење непокретности – предмета лизинга, потписују испоручилац и прималац лизинга, а који обавезно садржи: пословно име и седиште, односно име, презиме и пребивалиште испоручиоца, даваоца и примаоца лизинга, прецизно одређење предмета лизинга, број и датум уговора о лизингу по коме се испорука врши, као и датум и место испоруке.</p>
				<p>3. Минимални услови под којима давалац лизинга може закључити уговор о лизингу су следећи:</p>
				<p>1) набавна вредност предмета лизинга из уговора о лизингу не може бити мања од 200.000 динара;</p>
				<p>2) у уговору о лизингу предмет лизинга и његове карактеристике морају бити прецизно одређени (нпр. ако је предмет уговора о лизингу возило, његовим карактеристикама сматрају се марка, тип, година производње, капацитет и сл.), а тај уговор мора садржати и све остале обавезне елементе прописане Законoм;</p>
				<p>3) финансијско стање, односно кредитна способност примаоца лизинга морају бити оцењени као задовољавајући, са становишта унутрашњих општих аката даваоца лизинга којима се уређују идентификовање и мерење ризика пословања, односно управљање тим ризицима.</p>
				<p>4. Ако се уговор о лизингу закључује с примаоцем лизинга који није правно лице, поред услова из тачке 3. ове одлуке, за закључење уговора о лизингу морају бити испуњени и следећи услови:</p>
				<p>1) пре закључења уговора, примаоцу лизинга морају бити пружене информације и одговарајућа објашњења о условима који се односе на уговор, и то на начин који ће му омогућити да упореди понуде различитих давалаца лизинга и процени да ли ови услови одговарају његовим потребама и финансијској ситуацији и који га ниједног тренутка неће довести у заблуду;</p>
				<p>2) прималац лизинга мора бити претходно упознат са општим условима пословања даваоца лизинга (укључујући и акте којима се утврђују накнаде и други трошкови које давалац лизинга наплаћује корисницима) који важе на дан закључења уговора;</p>
				<p>3) уговор мора садржати све обавезне елементе прописане законом којим се уређује заштита корисника финансијских услуга;</p>
				<p>4) форма и садржина плана отплате лизинга и прегледа обавезних елемената лизинга, као и начин исказивања лизинг накнада и других трошковa који настају закључењем уговора, морају бити усклађени с прописом Народне банке Србије којим се уређују услови и начин обрачуна ефективне каматне стопе, као и изглед и садржина образаца који се уручују кориснику; </p>
				<p>5) примерак уговора мора бити уручен примаоцу лизинга заједно с планом отплате лизинга и прегледом обавезних елемената лизинга; </p>
				<p>6) ако je, на захтев примаоца лизинга, уговор индексиран у страној валути, односно није уговорен у динарима – валута индексације може бити евро, односно друга страна валута, у складу с прописом Народне банке Србије. </p>
				<p>5. Ако је прималац лизинга физичко лице које није ни предузетник ни пољопривредник, поред услова из тач. 3. и 4. ове одлуке, за закључење уговора о лизингу потребно је да буду испуњени и следећи услови: </p>
				<p>1) прималац лизинга мора уплатити учешће у износу који није мањи од 20% износа бруто набавне вредности предмета лизинга, осим у случају да захтев за уплату учешћа није дозвољен Законом;</p>
				<p>2) давалац лизинга је дужан да кредитну способност примаоца лизинга процени на основу анализе степена задужености тог лица, као и валутне структуре његових укупних месечних кредитних обавеза, нарочито узимајући у обзир већу изложеност ризику лица чије су обавезе уговорене у страној валути или у динарској противвредности стране валуте.</p>
				<p>6. Давалац лизинга дужан је да формира досије примаоца лизинга, који обавезно садржи:</p>
				<p>1) документацију на основу које су утврђени идентитет примаоца лизинга и испоручиоца предмета лизинга, идентитет и својство законског заступника, пуномоћника, односно прокуристе – физичког лица које је, у име и за рачун примаоца лизинга, односно испоручиоца предмета лизинга, закључило уговор с даваоцем лизинга;</p>
				<p>2) уговор о испоруци предмета лизинга;</p>
				<p>3) извештај из базе података о задужености и о уредности извршавања обавеза примаоца лизинга;</p>
				<p>4) процену финансијског стања, односно кредитне способности примаоца лизинга и документацију на основу које је извршена та процена; </p>
				<p>5) акт надлежног органа даваоца лизинга о одобрењу финансирања;</p>
				<p>6) понуду и нацрт уговора, односно план отплате лизинга и преглед обавезних елемената лизинга, с подацима о томе да су примаоцу лизинга који није правно лице уручени примерци тих докумената (датум уручења и потпис примаоца лизинга, односно лица које га заступа); </p>
				<p>7) уговор о лизингу с подацима о томе да је примаоцу лизинга уручен примерак уговора (датум уручења и потпис примаоца лизинга, односно лица које га заступа); </p>
				<p>8) у случају да је уговор индексиран у страној валути, доказ да је кориснику финансијског лизинга понуђено да уговор закључи у динарима, као и писмени доказ о томе да је корисник захтевао да уговор буде индексиран у еврима, односно другој страној валути одређеној прописом Народне банке Србије;</p>
				<p>9) преписку и другу документацију између даваоца и примаоца лизинга која се односи на спорна и друга питања у вези са испуњењем уговорних обавеза, а посебно документацију у вези с наплатом потраживања и мерама које су предузете ради те наплате (фактуре даваоца лизинга, анекс уговора с новим планом отплате, обавештења, опомене и др.); </p>
				<p>10) фактуру испоручиоца предмета лизинга;</p>
				<p>11) записник о примопредаји предмета лизинга;</p>
				<p>12) другу документацију, у складу с прописима којима се уређује спречавање прања новца и финансирања тероризма, односно заштита корисника финансијских услуга, као и другу документацију за коју давалац лизинга оцени да је потребна.</p>
				<p>Документацијом којом се доказује идентитет лица из става 1. одредба под 1) ове тачке сматра се следећа документација:</p>
				<p>1) за физичко лице – фотокопија личне карте или другог важећег идентификационог документа с фотографијом (нпр. образац с подацима са електронске личне карте, пасош);</p>
				<p>2) за предузетника – извод из регистра привредних субјеката, другог посебног регистра, у смислу закона којим се уређују привредна друштва, односно регистра другог органа надлежног за вођење регистра; </p>
				<p>3) за пољопривредника – извод из регистра пољопривредних газдинстава;</p>
				<p>4) за правно лице – извод из регистра привредних субјеката, односно другог регистра правних лица који, у складу са законом, води Агенција за привредне регистре, односно орган надлежан за вођење таквог регистра у складу с прописима земље седишта правног лица.</p>
				<p>На документацији из става 2. ове тачке морају бити уписани подаци о лицу које је извршило увид у ту документацију, као и о датуму и времену извршеног увида.</p>
				<p>7. Даном ступања на снагу ове одлуке престаје да важи Одлука о минималним условима за закључење уговора о финансијском лизингу и о начину исказивања лизинг накнаде и других трошкова који настају закључењем тог уговора („Службени гласник РС”, број 94/11).</p>
				<p>8. Ова одлука ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">ИО НБС број 64</p>
				<p class="auto-style2">У Београду, 9. јула 2015. године</p>
				<p class="auto-style2">Председавајућа</p>
				<p class="auto-style2">Извршног одбора Народне банке Србије</p>
				<p class="auto-style2">гувернер</p>
				<p class="auto-style2">Народне банке Србије,</p>
				<p class="auto-style2">др <span class="bold">Јоргованка Табаковић,</span> с.р.</p>
	</div>

