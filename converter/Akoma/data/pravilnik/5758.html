


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 76. став 3. Закона о ветеринарству („Службени гласник РС”, бр. 91/05, 30/10 и 93/12), </p>
			<p class="Basic-Paragraph">Министар пољопривреде, шумарства и водопривреде доноси</p>
			<p class="odluka-zakon">ПРАВИЛНИК </p>
			<p class="odluka-zakon">о општим и посебним условима за хигијену хране за животиње</p>
			<p class="centar">"Службени гласник РС", број 23 од 23. марта 2018.</p>
			<p class="bold">Предмет уређења</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују општи и посебни услови за хигијену хране за животиње које у погледу изградње, односно реконструкције морају да испуњавају објекти за производњу и промет хране за животиње.</p>
			<p class="bold">Општи и посебни услови за хигијену хране за животиње </p>
			<p class="clan">Члан 2.</p>
			<p class="Basic-Paragraph">Објекти за производњу и промет хране за животиње приликом изградње, односно реконструкције, у зависности од обима производње и промета, као и начина рада, морају да испуњавају услове за хигијену хране за животиње, и то:</p>
			<p class="Basic-Paragraph">1) опште услове за хигијену хране за животиње;</p>
			<p class="Basic-Paragraph">2) посебне услове за хигијену хране за животиње.</p>
			<p class="bold">Општи услови за хигијену хране за животиње</p>
			<p class="clan">Члан 3.</p>
			<p class="Basic-Paragraph">Општи услови за хигијену хране за животиње обухватају услове хигијене хране за животиње у свим фазама производње, прераде и промета прописане посебним прописом којим се уређују општи и посебни услови хигијене хране за животиње, и то у погледу прописаних услова за објекат, просторије, простор и опрему.</p>
			<p class="Basic-Paragraph">Поред услова из става 1. овог члана, општи услови за хигијену хране за животиње обухватају и:</p>
			<p class="Basic-Paragraph">1) услове у погледу објеката, просторија, простора и опреме прописане посебним прописом којим се уређују мере раног откривања и дијагностике заразне болести трансмисивних спонгиоформних енцефалопатија, ако се у производњи користи производ добијен од споредних производа животињског порекла;</p>
			<p class="Basic-Paragraph">2) услове у погледу објеката, просторија, простора и опреме прописане посебним прописом којим се уређују услови за производњу, начин и поступак за декларисање, стављање у промет и начин употребе медициниране хране за животиње, ако се у производњи користи одобрен премикс.</p>
			<p class="Basic-Paragraph">Општи услови за хигијену хране из става 1. овог члана не односе се на примарну производњу хране за животиње и послове у вези са примарном производњом хране за животиње.</p>
			<p class="bold">Посебни услови за хигијену хране за животиње</p>
			<p class="clan">Члан 4.</p>
			<p class="Basic-Paragraph">Посебни услови за хигијену хране за животиње обухватају следеће услове:</p>
			<p class="Basic-Paragraph">1) услове хигијене хране за животиње у погледу примењеног система анализе ризика и критичних контролних тачака прописане посебним прописом којим се уређују општи и посебни услови хигијене хране за животиње;</p>
			<p class="Basic-Paragraph">2) услове хигијене хране за животиње у погледу хигијене хране за животиње у свим фазама производње, прераде и промета, осим у примарној производњи и пословима у вези са примарном производњом прописане посебним прописом којим се уређују општи и посебни услови хигијене хране за животиње;</p>
			<p class="Basic-Paragraph">3) услове у погледу декларисања, означавања и рекламирања хране за животиње прописане посебним прописом којим се уређују услови за декларисање, означавање и рекламирање хране за животиње;</p>
			<p class="Basic-Paragraph">4) услове у погледу квалитета хране за животиње и дозвољених одступања прописане посебним прописом којим се уређују услови квалитета хране за животиње.</p>
			<p class="Basic-Paragraph">Поред услова из става 1. овог члана, посебни услови за хигијену хране за животиње обухватају и одговарајуће услове који се односе на:</p>
			<p class="Basic-Paragraph">1) услове у погледу спречавања унакрсног загађења и умањења ризика од ненамерног мешања хране за животиње прописане посебним прописом којим се уређују мере раног откривања и дијагностике заразне болести трансмисивних спонгиоформних енцефалопатија, ако се у производњи користи производ добијен од споредних производа животињског порекла;</p>
			<p class="Basic-Paragraph">2) услове у погледу производње, начина и поступка за декларисање, стављање у промет и начина употребе медициниране хране за животиње прописане посебним прописом којим се уређују услови за производњу, начин и поступак за декларисање, стављање у промет и начин употребе медициниране хране за животиње, ако се у производњи користи одобрен премикс;</p>
			<p class="Basic-Paragraph">3) услове које мора да испуни храна за животиње с посебним наменама која се користи за исхрану животиња с посебним потребама прописане посебним прописом којим се уређује храна за животиње с посебним потребама, ако се производи храна за животиње с посебним потребама.</p>
			<p class="bold">Завршна одредба</p>
			<p class="clan">Члан 5.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-33/2018-09</p>
			<p class="potpis">У Београду, 15. марта 2018. године</p>
			<p class="potpis">Министар,</p>
			<p class="potpis"><span class="bold">Бранислав Недимовић, </span>с.р.</p>
	</div>

