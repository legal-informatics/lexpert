


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
			<p>На основу члана 46. став 2. Закона о полицији („Службени гласник РС”, број 6/16), </p>
			<p>Министар унутрашњих послова доноси</p>
			<p class="odluka-zakon">ПРАВИЛНИК</p>
			<p class="odluka-zakon">о начину понашања и личном изгледу полицијских службеника и других запослених у Министарству унутрашњих послова</p>
			<p class="auto-style1">"Службени гласник РС", број 13 од 14. 
			фебруара 2018.</p>
			<p class="clan">I. УВОДНA ОДРЕДБA</p>
			<p class="clan">Члан 1.</p>
			<p>Овим правилником уређује се начин понашања и лични изглед полицијских службеника и других запослених у Министарству унутрашњих послова (у даљем тексту: Министарство).</p>
			<p class="clan">II. ОПШТЕ ОДРЕДБЕ О ПОНАШАЊУ ПОЛИЦИЈСКИХ СЛУЖБЕНИКА И ДРУГИХ ЗАПОСЛЕНИХ </p>
			<p class="clan">Члан 2.</p>
			<p>Полицијски службеници и други запослени дужни су да се на раду и ван рада понашају тако да не штете угледу Министарства и угледу других полицијских службеника и запослених у Министарству.</p>
			<p class="clan">Члан 3.</p>
			<p> Поред дужности и овлашћења прописаних законом, прописима донетим на основу закона и Кодексом полицијске етике, полицијски службеници и други запослени у Министарству дужни су да:</p>
			<p>1) у службеним односима са грађанима буду пристојни, непристрасни, објективни, одмерени и одлучни;</p>
			<p>2) са дужном пажњом пружају помоћ грађанима;</p>
			<p>3) у свакој прилици чувају лични углед и углед Министарства;</p>
			<p>4) исказују међусобно поштовање части и угледа, развијају и учвршћују добре међуљудске односе, сарадњу и позитивну радну атмосферу;</p>
			<p>5) поштују и са уважавањем се обраћају старијем по звању, чину и старешинству уз исказивање поштовања хијерархијске структуре у Министарству.</p>
			<p class="clan">Члан 4.</p>
			<p> Руководиоци и старешине дужни су да личним изгледом, залагањем и радом дају пример другим полицијским службеницима и запосленима, а посебно да: </p>
			<p>1)  поштују достојанство, част и углед полицијских службеника и других запослених и омогућују им остваривање њихових права;</p>
			<p>2) улажу своје способности, знање и искуство ради извршавања постављених задатака;</p>
			<p>3) се старају о дисциплини полицијских службеника и других запослених;</p>
			<p>4) стварају услове и позитивну радну атмосферу тако да се у току рада изрази радна способност сваког полицијског службеника и запосленог.</p>
			<p class="clan">Члан 5.</p>
			<p>Полицијским службеницима и другим запослени на раду и ван рада није дозвољено да:</p>
			<p>1) примају новчане награде и поклоне од других органа, организација или појединаца, осим у случајевима када је давање такве врсте награде прописано законом или прописом донетим на основу закона;</p>
			<p>2) приватни интерес ставе испред јавног интереса;</p>
			<p>3) се придружују и учлањују у организације и удружења чији би циљеви или сврха неповољно утицали на извршавање службених дужности, дисциплину или понашање;</p>
			<p>4) конзумирају опојне дроге и друге психоактивне супстанце;</p>
			<p>5) долазе на рад под утицајем алкохола, и конзумирају алкохол док су у униформи.</p>
			<p class="clan">Члан 6.</p>
			<p>Ради успешног извршавања послова радног места, полицијски службеници и други запослени дужни су да развијају и негују колегијалне и професионалне односе који се огледају у међусобном поверењу, поштовању, разумевању и помагању, а нарочито да у вршењу службене дужности притекну у помоћ другим полицијским службеницима или запосленима који се нађе у ситуацији у којој им је помоћ потребна.</p>
			<p>Међусобни односи полицијских службеника и других запослених не смеју да штете успешном извршавању послова радног места и службених задатака.</p>
			<p>Полицијски службеници и други запослени разговарају гласом нормалне јачине, без повишених тонова, тако да се не вређа ничије достојанство.</p>
			<p class="clan">III. ПОСЕБНЕ ОДРЕДБЕ О ПОНАШАЊУ ПОЛИЦИЈСКИХ СЛУЖБЕНИКА </p>
			<p class="bold">Ословљавање, поздрављање, обраћање и представљање</p>
			<p class="clan">Члан 7.</p>
			<p>Полицијски службеници се међусобно ословљавају са „Господине/Госпођо”, додајући функцију, чин или звање.</p>
			<p>Сваком старијем по функцији, чину или звању, полицијски службеник обраћа се уз персирање (са „Ви”).</p>
			<p>Сваког грађанина, полицијски службеник ословљава са „Господине/Госпођо” и обраћа му се уз персирање (са „Ви”). Војна лица у униформи могу се ословљавати по чину који имају, или само са „Господине/Госпођо”.</p>
			<p>Старији полицијски службеник, може да ослови млађег само по имену, презимену или по чину/звању, обраћајући му се уз персирање (са „Ви”).</p>
			<p>На позив старијег, полицијски службеник одговара са „Изволите господине/госпођо”, додајући функцију, чин или звање, ако је посредно позван са „Господине/Госпођо, додајући функцију, чин или звање, јављам се по Вашем наређењу/налогу”, ако је упућен од стране другог полицијског службеника са „Господине/Госпођо, додајући функцију, чин или звање, јављам се по наређењу/налогу, додајући функцију, чин или звање лица по чијем наређењу/налогу се јавља”.</p>
			<p class="clan">Члан 8.</p>
			<p>Полицијски службеници који се не познају, представљају се један другоме, саопштавањем имена, презимена, назива радног места и организационе јединице у којој раде.</p>
			<p>Први се представља полицијски службеник који је млађи по чину/звању или функцији.</p>
			<p>Млађи пружа руку да би се руковао са старијим тек кад то учини старији полицијски службеник.</p>
			<p>Представљање се увек врши у стојећем ставу, они који су до тада седели, устају, осим у случајевима када је то неизводљиво.</p>
			<p class="clan">Члан 9.</p>
			<p>Када је потребно да се полицијски службеник обрати другом полицијском службенику који се налази заједно са старијим полицијским службеником, претходно ће замолити старијег да му то одобри са „Господине/Госпођо, додајући функцију, чин или звање, дозволите ми да се обратим, додајући функцију, чин или звање лицу коме треба да се обрати”.</p>
			<p>Када се полицијски службеник придружује групи полицијских службеника, представља се најстаријем међу њима.</p>
			<p class="clan">Члан 10.</p>
			<p>Полицијски службеници се међусобно поздрављају и отпоздрављају, уобичајеним грађанским поздравом у односу на доба дана.</p>
			<p>Млађи полицијски службеник поздравља старијег, а старији му отпоздравља, у свим приликама када се сусрећу или када долазе у непосредни контакт.</p>
			<p>Ако су полицијски службеници истог положаја (функције), чина или звања, поздрављају се узајамно и истовремено.</p>
			<p>Униформисани полицијски службеници поздрављају и отпоздрављају, на начин прописан стројевим правилима полиције.</p>
			<p class="bold">Понашање полицијских службеника у канцеларијама и другим службеним просторијама</p>
			<p class="clan">Члан 11.</p>
			<p>Кад полицијски службеник треба да уђе у канцеларију старијег полицијског службеника, пријављује се одређеном запосленом (техничком секретару, дежурном и сл.), а где таквог запосленог нема, куца на врата и улази по добијеном одобрењу.</p>
			<p>Кад полицијски службеник уђе у канцеларију старијег поздравља чим уђе и затвара врата, а кад се заврши разговор, из канцеларије излази по одобрењу старијег.</p>
			<p class="clan">Члан 12.</p>
			<p>Кад старији полицијски службеник уђе у канцеларију млађег, млађи устаје и поздравља га. Кад старији полицијски службеник излази из канцеларије млађи устаје и стоји док старији не напусти канцеларију.</p>
			<p>Полицијски службеници који раде у истој канцеларији поздрављају се у току радног времена само при доласку на рад и при одласку са рада.	</p>
			<p>У канцеларијама и другим просторијама у којима раде заједно старији и млађи полицијски службеници, млађи се могу старијима обраћати седећи.</p>
			<p>Полицијски службеници, старији и млађи, који се за време рада сусрећу више пута поздрављају се, по правилу, само приликом првог сусрета и при одласку са рада.</p>
			<p class="clan">Члан 13.</p>
			<p>На службеном састанку који се одржава у затвореној просторији, руководиоца који руководи састанком сви учесници поздрављају устајањем, на почетку и на крају састанка, кад излази из просторије. Уколико се састанак одржава напољу, најстарији полицијски службеник постројава остале и предаје рапорт руководиоцу који руководи састанком, ако се друкчије не нареди.</p>
			<p>У просторијама и просторима где се обавља настава, обука, бојево гађање или у трпезаријама, радионицама, дежурним службама и другим радним просторијама где би прекидом рада могло дођи до проузроковања штетних последица, када у њих улази руководилац или старији, одговорни полицијски службеник у просторији га поздравља и по потреби предаје рапорт, док остали полицијски службеници не устају и не прекидају рад.</p>
			<p class="bold">Кретање полицијских службеника у групи</p>
			<p class="clan">Члан 14.</p>
			<p>У друштву са старијим, млађи полицијски службеник иде са леве стране. Ако заједно иду три полицијска службеника, најстарији се налази у средини, други по старешинству се креће са његове десне стране и најмлађи са његове леве стране. По истом принципу, полицијски службеници се крећу и када иду у групи више од три.</p>
			<p class="bold">Смотра</p>
			<p class="clan">Члан 15.</p>
			<p>Смотром се, по правилу, остварује увид у:</p>
			<p>1) лични изглед полицијских службеника, ношење, одржавање и чување униформе, опреме и других средстава на личном задужењу полицијских службеника;</p>
			<p>2) стање оружја, муниције, опреме и других техничких средстава организационе јединице;</p>
			<p>3) стање унутрашњег реда и хигијене у службеним просторијама;</p>
			<p>4) стање службених паса и коња, њиховог физичког изгледа, стање хране, исправности и чистоће опреме и објеката смештаја.</p>
			<p>Приликом смотре, полицијски службеници треба да буду обријани, уредно потшишани, а униформа полицијских службеника чиста, испеглана и одговарајуће величине. Оружје, муниција, опрема и друга средства на личном задужењу треба да буду у складу са прописаним начином чувања и одржавања.</p>
			<p>Руководилац који врши смотру или полицијски службеник кога он одреди, указује на уочене недостатке и неправилности и наређује да се отклоне одмах или до рока који одреди.</p>
			<p class="bold">Рапорт</p>
			<p class="clan">Члан 16.</p>
			<p>Дежурни полицијски службеник руководиоцу организационе јединице, по правилу рапорт предаје на почетку радног времена, а осталим руководиоцима у организационој јединици само када је руководилац организационе јединице одсутан.</p>
			<p class="clan">Члан 17.</p>
			<p>Руководилац организационе јединице или униформисани полицијски службеник кога он овласти, када је планиран или најављен долазак, дужан је да преда рапорт:</p>
			<p>1) министру унутрашњих послова;</p>
			<p>2) државном секретару Министарства;</p>
			<p>3) директору полиције, заменику или помоћнику директора полиције;</p>
			<p>4) начелнику или команданту организационе јединице у седишту Дирекције полиције </p>
			<p>5) начелнику полицијске управе.</p>
			<p>Када долазак руководилаца из става 1. овог члана, није планиран или најављен, рапорт предаје дежурни полицијски службеник.</p>
			<p class="clan">Члан 18.</p>
			<p>Рапорт се, по правилу, предаје при уласку у службене просторије организационе јединице, ако је искључена могућност да се са садржајем рапорта упознају непозвана лица. У противном, рапорт се предаје по уласку у службене просторије организационе јединице.</p>
			<p>Када је јединица полиције постројена за дочек, поздрављање јединицом и предаја рапорта врши се по прописаном правилу полиције.</p>
			<p class="bold">Прославе, свечаности, жалости и сахране</p>
			<p class="clan">Члан 19.</p>
			<p>У свечаним приликама полицијски службеници који учествују у прославама и свечаностима носе свечану униформу.</p>
			<p class="clan">Члан 20.</p>
			<p>Полицијски службеник који изгуби живот при обављању или поводом обављања полицијских послова и задатака, сахраниће се са погребним почастима, ако то жели његова породица.</p>
			<p>О сахрани полицијског службеника стара се руководилац организационе јединице или полицијски службеник кога он одреди, у договору са породицом. У име организационе јединице од покојника се опрашта полицијски службеник кога одреди руководилац организационе јединице.</p>
			<p>За сахрану полицијског службеника, по правилу, одређује се:</p>
			<p>1) почасна јединица полиције;</p>
			<p>2) почасна пратња;</p>
			<p>3) погребна кола или лафет;</p>
			<p>4) одређени број полицијских службеника за ношење надгробног знака, одликовања, венаца и изношење ковчега;</p>
			<p>5) оркестар полиције.</p>
			<p>Руководилац организационе јединице, односно руководилац почасне јединице полиције у току сахране, стара се да одавање погребних почасти не ремети обављање религиозних обреда.</p>
			<p class="clan">Члан 21.</p>
			<p>Почасна јединица полиције, коју чини 10 до 30 полицијских службеника, на погребу иде пешке. Број полицијских службеника у почасној јединица одређује руководилац организационе јединице.</p>
			<p>У одређено време почасна јединица и оркестар се постројавају окренути према згради у којој се налази ковчег са посмртним остацима. Погребна кола или лафет са почасном пратњом поставља се код улаза у зграду.</p>
			<p>Приликом изношења ковчега, руководилац почасне јединице полиције командује „мирно” и „поздрав”, а музика свира одговарајућу/пригодну композицију. За време интонирања одговарајуће/пригодне композиције, униформисани полицијски службеници који се налазе ван строја поздрављају руком. Одговарајућа/пригодна композиција се интонира све док се ковчег не стави на погребна кола или лафет, а након тога руководилац почасне јединице даје знак оркестру да прекине свирање и командује „мирно”. Ако је предвиђено да се на том месту одржи опроштајни говор, погребна поворка се образује и креће кад се говор заврши.</p>
			<p>Ако се врши кремација, погребне почасти се могу одати пре или после кремације у договору са породицом покојника.</p>
			<p class="clan">Члан 22.</p>
			<p>Распоред полицијских службеника у погребној поворци одређује руководилац почасне јединице полиције у договору са породицом покојника.</p>
			<p>До гробља, односно до места где ће се покојник сахранити, погребна поворка се креће лаганим кораком, а оркестар свира одговарајућу/пригодну композицију.</p>
			<p class="clan">Члан 23.</p>
			<p>Кад погребна поворка стигне на место сахране, почасна јединица и оркестар се постројавају окренути према гробном месту. Ако је гробље неподесно за кретање и постројавање, почасна јединица и оркестар полиције се могу зауставити и постројити на погодном месту које није много удаљено од гробног места.</p>
			<p>Пре спуштања ковчега у гроб почасна јединица испаљује три плотуна са маневарском муницијом, после тога руководилац почасне јединице полиције командује „поздрав”, а оркестар интонира одговарајућу/пригодну композицију.</p>
			<p class="clan">Члан 24.</p>
			<p>У договору са породицом, ако то породица жели, застава Републике Србије полаже се на одар, тако што се њоме покрива ковчег по дужини, и то тако да се горње поље заставе налази с леве стране, спреда гледано.</p>
			<p>Након почасне паљбе, два полицијска службеника из почасне пратње скидају заставу са ковчега, савијају је и предају командиру почасне јединице, а командир породици преминулог.</p>
			<p class="clan">IV. ЛИЧНИ ИЗГЛЕД ПОЛИЦИЈСКИХ СЛУЖБЕНИКА И ДРУГИХ ЗАПОСЛЕНИХ</p>
			<p class="clan">Члан 25.</p>
			<p>Запослени на радно место долазе прикладно и уредно одевени, примерено пословима које обављају. Својим личним изгледом и начином одевања не смеју нарушавати углед Министарства.</p>
			<p>Неприкладном одећом сматрају се нарочито: кратке панталоне, поцепан џинс, џинс са упадљивим апликацијама, одећа са великим деколтеом, бретелама, отворима на леђима, стомаку и другим деловима тела, непримерено кратке сукње и хаљине, сукње и хаљине са великим шлицевима који откривају делове тела, провидна одећа, одећа са упадљивим апликацијама, непристојним и провокативним садржајем, спортска одећа и папуче.</p>
			<p>Запослена може бити дискретно нашминкана, са примереним накитом.</p>
			<p>Забрањено је ношење пирсинга и других неприкладних модних детаља на видним местима.</p>
			<p>Није дозвољено да тетоваже буду на видљивим деловима тела, а уколико постоје треба да буду покривене одећом. </p>
			<p>Правила из става 1–5. овог члана не примењују се у случају када је то неопходно због оперативног рада на терену.</p>
			<p class="clan">Члан 26.</p>
			<p>Полицијски службеници у статусу овлашћених службених лица и припадници ватрогасно-спасилачких јединица који полицијске или друге унутрашње послове обављају у униформи (у даљем тексту: униформисани полицијски службеници) дужни су да се придржавају прописа о ношењу униформе.</p>
			<p>Униформа мора бити увек уредна, чиста и испеглана. Забрањено је прекрајање и мењање облика делова униформе, комбиновано ношење униформе и грађанског одела, као и ношење других ознака осим прописаних.</p>
			<p>Приликом обављања полицијских или других унутрашњих послова на терену, униформисани полицијски службеници женског пола, по правилу, носи панталоне.</p>
			<p>Приликом обављања послова из става 1. овог члана, дозвољен је другачији начин одевања о чему одлучује руководилац организационе јединице.</p>
			<p class="clan">Члан 27.</p>
			<p>Униформисани полицијски службеник не може да носи браду, а може да носи бркове, који не смеју да прелазе висину линије горње усне. </p>
			<p>Остали запослени који полицијске и друге унутрашње послове обављају у грађанском оделу, могу носити бркове и браду у природној боји.</p>
			<p>Бркови и брада, ако се носе, морају бити уређени и чисти и такве величине длаке да не изазивају велику пажњу, односно да не излазе ван волумена лица. Дугачке браде нису примерене.</p>
			<p>Униформисани полицијски службеник дужан је да одржава косу уредном, тако да коса не покрива ушну шкољку и не пада на крагну, као и да зулуфи не прелазе почетак ресице ушне шкољке.</p>
			<p>Униформисани полицијски службеници женског пола дужни су да воде рачуна да им коса не пада преко рамена. Дужа коса везује се прикладном гумицом и причвршћује шналом неупадљивих боја и облика. Шишке не смеју да вире испод обода шешира или качкета.</p>
			<p>Уколико се полицијски службеници и други запослени фарбају, коса, бркови и брада морају да буду у природним нијансама боја.</p>
			<p>Униформисани полицијски службеници и други запослени не могу да имају дугачке нокте, ни нокте обојене различитим и флуоресцентним бојама. </p>
			<p class="clan">Члан 28.</p>
			<p>Униформисани полицијски службеник не може да носи видљиво истакнуте наруквице, огрлице или ланчиће, осим једног прстена, односно бурме на руци.</p>
			<p>Униформисани полицијски службеник не може да носи минђуше. Униформисани полицијски службеници женског пола не могу да носе више од једног пара минђуша, неупадљивог облика, боје и величине.</p>
			<p class="clan">Члан 29.</p>
			<p>Униформисани полицијски службеник на јавном месту у униформи, може да носи роковник или нотес, ташну, мањи кофер или пакет, а спортске реквизите у одговарајућим футролама и ранчевима, без упадљивих амблема и апликација, чије је боја прилагођена боји униформе.</p>
			<p>На јавном месту, униформисани полицијски службеник не може да носи наочаре за сунце упадљивих боја и облика, уређаје са слушалицама за репродукцију звука и слике, осим уређаја за разговор мобилним телефоном слободних руку, као и разне кесе, џакове, веће пакете и друге предмете, осим када је то потребно ради вршења полицијских и других унутрашњих послова.</p>
			<p>Приликом непосредног контакта са грађанима, уколико полицијски службеник и други запослени носи наочаре за сунце, исте скида, осим ако се не ради о наочарама за сунце са диоптријом.</p>
			<p class="clan">Члан 30.</p>
			<p>Запослени који полицијске и друге унутрашње послове обавља у јавности, не сме да пуши и да комуницира са грађанима са цигаретом у руци или устима. Уколико запослени пуши, изабраће прикладан тренутак и место где није упадљив и уочљив грађанима, уз поштовање одредби закона којим се уређује употреба дуванских производа.</p>
			<p>Запослени из става 1. овог члана, посебно униформисани полицијски службеник, дужан је да приликом конзумирања хране и безалкохолног пића води рачуна да то обавља дискретно и у време паузе, на предвиђеном месту или месту које није превише изложено јавности. </p>
			<p>За време комуникације са грађанима, полицијски службеник и други запослени не сме да жваће жвакаћу гуму.</p>
			<p class="clan">V. ЗАВРШНА ОДРЕДБА</p>
			<p class="clan">Члан 31.</p>
			<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">01 број 930/18-3 </p>
			<p class="potpis">У Београду, 14. фебруара 2018. године  </p>
			<p class="potpis"> Министар унутрашњих послова,</p>
			<p class="potpis">др <span class="bold">Небојша Стефановић, </span>с.р.</p>
	</div>

