


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
			<p class="Basic-Paragraph">На основу члана 54. став 5. Закона о инспекцијском надзору („Службени гласник РС”, бр. 36/15 и 44/18 – др. закон), </p>
			<p class="Basic-Paragraph">Министар трговине, туризма и телекомуникација доноси</p>
			<p class="odluka-zakon">ПРАВИЛНИК</p>
			<p class="odluka-zakon">о облику и начину вршења унутрашње контроле у тржишној инспекцији</p>
			<p class="auto-style1">"Службени гласник РС", број 63 од 17. августа 
			2018.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују облик и начин вршења унутрашње контроле у тржишној инспекцији, односно надзор над поступањем тржишних инспектора и службеника овлашћених за вршење инспекцијског надзора у области из надлежности тржишне инспекције, (у даљем тексту: унутрашња контрола).</p>
			<p class="clan">Члан 2.</p>
			<p class="Basic-Paragraph">Вршењем унутрашње контроле се на јединствен начин и применом утврђених процедура, у оквиру прописаних овлашћења и датог налога, контролише законитост у вршењу послова инспекцијског надзора, поступање у примени прописа у обављању инспекцијског надзора, ажурност рада, извршавање других послова која проистичу из задатих радних циљева и налога, као и поштовање прописаног кодекса понашања, односно правилност рада тржишног инспектора и службеника овлашћеног за вршење инспекцијског надзора у области из надлежности тржишне инспекције (у даљем тексту: контролисани субјекат).</p>
			<p class="Basic-Paragraph">Циљ деловања унутрашње контроле је остварење законитости и савесности у спровођењу закона којим се уређује инспекцијски надзор и посебних закона из надлежности тржишне инспекције којима се уређује инспекцијски надзор, подршка и подстицај субјекту контроле ради квалитетног и одговорног приступа реализацији задатих радних циљева и послова, подстицање на боље резултате рада и стварање услова за подизање нивоа квалитета рада и услова за стручно усавршавање, уједначавање инспекцијске праксе и спречавање корупције.</p>
			<p class="clan">Члан 3.</p>
			<p class="Basic-Paragraph">Инспектор унутрашње контроле је државни службеник распоређен на радном месту за вршење послова унутрашње контроле, који обавља послове унутрашње контроле.</p>
			<p class="Basic-Paragraph">Инспектор унутрашње контроле је самосталан и дужан да поступа непристрасно, савесно и одговорно, са високим нивоом стручног знања и професионализма, уз пуно поштовање достојанства и личног интегритета контролисаног субјекта. </p>
			<p class="clan">Члан 4.</p>
			<p class="Basic-Paragraph">Унутрашња контрола врши се, у складу са природом предмета контроле и потребама утврђивања тачног и потпуног чињеничног стања:</p>
			<p class="Basic-Paragraph">1) као канцеларијска – у службеним просторијама инспектора унутрашње контроле;</p>
			<p class="Basic-Paragraph">2) као теренска – изван службених просторија инспектора унутрашње контроле, ради провере рада контролисаног субјекта и основане сумње на коруптивне радње.</p>
			<p class="Basic-Paragraph">Теренска, односно канцеларијска контрола врши се:</p>
			<p class="Basic-Paragraph">1) редовно – сагласно годишњем плану рада унутрашње контроле;</p>
			<p class="Basic-Paragraph">2) ванредно – на захтев државног органа, правног или физичког лица које предочи чињенице које указују на потребу да се изврши унутрашња контрола, односно указују на основану сумњу у незаконит, несавестан и непрофесионалан рад контролисаног субјекта.</p>
			<p class="Basic-Paragraph">У вршењу унутрашње контроле примењује се утврђена контролна листа за унутрашњу контролу.</p>
			<p class="Basic-Paragraph">Контролисани субјекат може применити контролну листу унутрашње контроле за самопроверу и извештај о самопровери доставити унутрашњој контроли.</p>
			<p class="clan">Члан 5.</p>
			<p class="Basic-Paragraph">Руководилац унутрашње контроле издаје писани налог за вршење унутрашње контроле, који обавезно садржи: податке о инспектору унутрашње контроле, контролисаном субјекту, облику и врсти унутрашње контроле, времену и роковима вршења унутрашње контроле, опис предмета и циљ вршења унутрашње контроле и задатке које у вршењу контроле има инспектор унутрашње контроле, као и упутство да ли се вршење унутрашње контроле започиње са или без најаве контролисаном субјекту, односно његовом непосредном руководиоцу.</p>
			<p class="clan">Члан 6.</p>
			<p class="Basic-Paragraph">У вршењу унутрашње контроле, инспектор унутрашње контроле везан је садржином налога, односно утврђеним предметом контроле.</p>
			<p class="Basic-Paragraph">Ако се у току вршења унутрашње контроле открије незаконитост, односно неправилност у раду контролисаног субјекта, која је изван граница датих налогом, инспектор унутрашње контроле о томе одмах обавештава непосредног руководиоца, који ће му дати упутство о начину даљег поступања, и прибавља допуну тог налога. Захтев за допунски налог инспектор унутрашње контроле констатује у записнику о вршењу унутрашње контроле.</p>
			<p class="clan">Члан 7.</p>
			<p class="Basic-Paragraph">Инспектор унутрашње контроле у писаном облику обавештава контролисаног субјекта, односно његовог непосредног руководиоца о предстојећој унутрашњој контроли, најкасније три радна дана пре почетка контроле. </p>
			<p class="Basic-Paragraph">Изузетно, са вршењем унутрашње контроле, у оправданим случајевима, односно када је утврђивању чињеница неопходно приступити без одлагања, ради предузимања хитних мера, може се започети без претходног обавештења, с тим што се разлози за изостављање обавештења наводе у налогу.</p>
			<p class="Basic-Paragraph">Када је уредно обавештен о предстојећој унутрашњој контроли, контролисани субјекат дужан је да буде присутан на месту вршења надзора.</p>
			<p class="clan">Члан 8.</p>
			<p class="Basic-Paragraph">Унутрашња контрола започиње уручењем писаног налога контролисаном субјекту, на службену електронску адресу.</p>
			<p class="Basic-Paragraph">Изузетно, са вршењем унутрашње контроле, у оправданим случајевима, односно када је утврђивању чињеница неопходно приступити без одлагања, ради предузимања хитних мера, може се започети без претходног уручења налога, што се посебно образлаже у записнику.</p>
			<p class="clan">Члан 9.</p>
			<p class="Basic-Paragraph">Унутрашња контрола, у границама датог налога, водећи рачуна да не наруши самосталност у раду контролисаног субјекта, овлашћена је да:</p>
			<p class="Basic-Paragraph">1) проверава законитост и ажурност у вршењу послова инспекцијског надзора;</p>
			<p class="Basic-Paragraph">2) проверава поштовање прописаних упутстава, односно процедура;</p>
			<p class="Basic-Paragraph">3) проверава остале послове радног места утврђених радним циљевима;</p>
			<p class="Basic-Paragraph">4) проверава савесно извршавање дужности из радног односа;</p>
			<p class="Basic-Paragraph">5) проверава однос према странкама, непосредном руководиоцу, као и према другим лицима запосленим у сектору, као и поступање сагласно етичком кодексу понашања;</p>
			<p class="Basic-Paragraph">6) оствари увид у инспекцијске предмете и извештаје, укључујући и оне који су унети у информациони систем који користи тржишна инспекција;</p>
			<p class="Basic-Paragraph">7) обави разговор са подносиоцем представке и инспектором, односно службеним лицем инспекције на које се представка односи и његовим непосредним руководиоцем;</p>
			<p class="Basic-Paragraph">8) узме изјаву од контролисаног субјекта, непосредног руководиоца и других запослених, као и других лица.</p>
			<p class="clan">Члан 10.</p>
			<p class="Basic-Paragraph">Контролисани субјекат, односно његов непосредни руководилац у обавези је да инспектору унутрашње контроле, поред предмета из вршења инспекцијског надзора, предочи и стави на располагање сву другу документацију, као што су радни циљеви, налози претпостављеног, евиденције доласка, односно одласка са посла и осталу релевантну документацију.</p>
			<p class="clan">Члан 11. </p>
			<p class="Basic-Paragraph">Инспектор унутрашње контроле сачињава записник о извршеној унутрашњој контроли, који садржи:</p>
			<p class="Basic-Paragraph">1) назив органа;</p>
			<p class="Basic-Paragraph">2) број и датум налога;</p>
			<p class="Basic-Paragraph">3) место, дан и час када се радња предузимала;</p>
			<p class="Basic-Paragraph">4) навођење радњи које су предузете, њихов ток и садржину;</p>
			<p class="Basic-Paragraph">5) податке о предмету вршења унутрашње контроле;</p>
			<p class="Basic-Paragraph">6) лична имена инспектора унутрашње контроле, контролисаног субјекта и других присутних лица;</p>
			<p class="Basic-Paragraph">7) навођење докумената, односно исправа у које је остварен увид, изјаве контролисаног субјекта и његовог непосредног руководиоца, као и опис и садржину других доказа који су изведени у поступку (увиђај, сведоци и др.);</p>
			<p class="Basic-Paragraph">8) чињенично стање утврђено у контроли;</p>
			<p class="Basic-Paragraph">9) време завршетка вршења унутрашње контроле;</p>
			<p class="Basic-Paragraph">10) потпис инспектора унутрашње контроле и контролисаног субјекта;</p>
			<p class="Basic-Paragraph">11) прилоге записнику, који чине његов саставни део.</p>
			<p class="Basic-Paragraph">Записник представља доказ о току и садржини предузетих радњи и датих изјава.</p>
			<p class="Basic-Paragraph">Инспектор унутрашње контроле и контролисани субјекат потписују сваку страну записника.</p>
			<p class="Basic-Paragraph">Контролна листа, потписана од стране инспектора унутрашње контроле и контролисаног субјекта, је прилог и саставни део записника.</p>
			<p class="Basic-Paragraph">Прилог и саставни део записника су и копије докумената, односно исправа и други докази, на основу којих је утврђено чињенично стање констатовано записником.</p>
			<p class="Basic-Paragraph">Записник се сачињава у три истоветна примерка, од којих два примерка задржава инспектор унутрашње контроле, а један контролисани субјекат.</p>
			<p class="clan">Члан 12.</p>
			<p class="Basic-Paragraph">Инспектор унутрашње контроле је у обавези да сачини налаз стања о извршеној унутрашњој контроли и резултатима рада контролисаног субјекта у року од пет радних дана након извршене унутрашње контроле.</p>
			<p class="Basic-Paragraph">У зависности од садржине налога и утврђеног чињеничног стања констатованог записником, инспектор унутрашње контроле, у налазу, за сваки од елемената провере из члана 9. овог правилника и за све елементе укупно, утврђује степен усклађености поступања контролисаног субјекта, који исказује као:</p>
			<p class="Basic-Paragraph">1) нарочито висок;</p>
			<p class="Basic-Paragraph">2) висок;</p>
			<p class="Basic-Paragraph">3) задовољавајући;</p>
			<p class="Basic-Paragraph">4) низак;</p>
			<p class="Basic-Paragraph">5) незадовољавајући.</p>
			<p class="Basic-Paragraph">Инспектор унутрашње контроле налаз доставља контролисаном субјекту и његовом непосредном руководиоцу.</p>
			<p class="Basic-Paragraph">Налаз, поред елемената из члана 11. овог правилника, чини прилог и саставни је део предмета унутрашње контроле. </p>
			<p class="clan">Члан 13.</p>
			<p class="Basic-Paragraph">Контролисани субјекат има право да стави примедбе на налаз у року од пет дана од дана пријема налаза. Контролисани субјекат примедбе доставља инспектору унутрашње контроле.</p>
			<p class="Basic-Paragraph">Инспектор унутрашње контроле у обавези је да, у року од пет радних дана од дана пријема примедби, изврши оцену свих примедби и писано образложење на све стављене примедбе достави свом непосредном руководиоцу.</p>
			<p class="Basic-Paragraph">Ако су примедбе основане, инспектор унутрашње контроле може да измени претходни налаз и да ту одлуку посебно образложи, као и да измењени налаз достави контролисаном субјекту и свом непосредном руководиоцу.</p>
			<p class="clan">Члан 14.</p>
			<p class="Basic-Paragraph">Инспектор унутрашње контроле овлашћен је и дужан да предложи одговарајуће мере, у складу са налазом.</p>
			<p class="Basic-Paragraph">Инспектор унутрашње контроле у обавези д је а предложи једну или више мера у случају налаза „незадовољавајући”, које су усмерене ка унапређењу рада, односно отклањању незаконитог и неправилног рада у вршењу послова инспекцијског надзора од стране контролисаног субјекта у циљу спречавање понављања уочених пропуста.</p>
			<p class="Basic-Paragraph">Мере које је инспектор унутрашње контроле овлашћен да предложи јесу: </p>
			<p class="Basic-Paragraph">1) додатна обука контролисаног субјекта, са предлогом начина обуке;</p>
			<p class="Basic-Paragraph">2) континуирана едукација у одређеним областима надзора;</p>
			<p class="Basic-Paragraph">3) препорука непосредном руководиоцу да, у одређеном временском периоду, ангажује контролисаног субјекта на мање сложеним пословима инспекцијског надзора;</p>
			<p class="Basic-Paragraph">4) упућивање контролисаног субјекта на заједничко вршење инспекцијског надзора са тржишним инспектором, чији је степен усклађености поступања „нарочито висок”, „висок” или „задовољавајући”;</p>
			<p class="Basic-Paragraph">5) друге примерене мере.</p>
			<p class="Basic-Paragraph">Поступање сагласно предложеним мерама, односно акту надлежног лица којим се обезбеђује спровођење мера, обавезује контролисаног субјекта и непосредног руководиоца.</p>
			<p class="Basic-Paragraph">Извештај инспектора унутрашње контроле узима се у обзир код кварталног, односно годишњег оцењивања контролисаног субјекта.</p>
			<p class="clan">Члан 15.</p>
			<p class="Basic-Paragraph">Ако приликом вршења унутрашње контроле, инспектор унутрашње контроле уочи такве незаконитости, односно неправилности, које чине повреду радне дужности, прекршај или кривично дело, дужан је да о томе, без одлагања, ради даљег поступања, обавести руководиоца унутрашње контроле.</p>
			<p class="Basic-Paragraph">Унутрашња контрола инспекције иницира покретање одговарајућих поступака за утврђивање одговорности контролисаног субјекта: дисциплински, прекршајни и кривични поступак.</p>
			<p class="clan">Члан 16.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-24/2018-06</p>
			<p class="potpis">У Београду, 1. августa 2018. године</p>
			<p class="potpis">Министар,</p>
			<p class="potpis"><span class="bold">Расим Љајић, </span>с.р.</p>
	</div>

