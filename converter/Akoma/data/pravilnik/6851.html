

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 13. став 3. и члана 54. став 6. Закона о биомедицински потпомогнутој оплодњи („Службени гласник РСˮ, бр. 40/17 и 113/17 – др. закон),</p>
			<p class="Basic-Paragraph">Министар здравља доноси</p>
			<p class="odluka-zakon">ПРАВИЛНИК</p>
			<p class="odluka-zakon">о условима за обављање делатности увоза и извоза репродуктивних ћелија, као и начин провере услова квалитета и безбедности</p>
			<p class="centar">"Службени гласник РС", број 27 од 12. априла 2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се услови за обављање делатности увоза и извоза репродуктивних ћелија, као и начин провере испуњавања услова квалитета и безбедности које мора да задовољава Банка репродуктивних ћелија (у даљем тексту: Банка) из које се извозе репродуктивне ћелије, као и Банка из које се увозе.</p>
			<p class="clan">Члан 2.</p>
			<p class="Basic-Paragraph">Увоз, односно извоз репродуктивних ћелија у смислу овог правилника подразумева делатност биомедиицнски потпомогнуте оплодње (у даљем тексту: БМПО) која се спроводи из медицински оправданих разлога у складу са савременим стандардима квалитета и безбедности у поступку обављања БМПО.</p>
			<p class="Basic-Paragraph">Увоз, односно извоз репродуктивних ћелија може обављати Банка која има одобрење за обављање делатности увоза, односно извоза.</p>
			<p class="Basic-Paragraph">Утврђивање услова за обављање делатности увоза, односно извоза заснива се на објективној процени у погледу испуњености високог степена стандарда квалитета и безбедности који се односе се на:</p>
			<p class="Basic-Paragraph">1) организацију и управљање,</p>
			<p class="Basic-Paragraph">2) објекте и просторије,</p>
			<p class="Basic-Paragraph">3) људске ресурсе – кадар,</p>
			<p class="Basic-Paragraph">4)  медицинску и немедицинску опрему, мерне и друге инструменте, медицинске и немедицинске потрошне материјале који се користе у поступку БМПО,</p>
			<p class="Basic-Paragraph">5) вођење документације,</p>
			<p class="Basic-Paragraph">6) контролу квалитета и безбедности.</p>
			<p class="clan">Члан 3.</p>
			<p class="Basic-Paragraph">Банка има следеће стандарде квалитета и безбедности који се односе на организацију и управљање: </p>
			<p class="Basic-Paragraph">1. Именовано одговорно лице са квалификацијама из медицинских, биолошких научних области са најмање две године радног искуства и обавезама и одговорностима у складу са законом;</p>
			<p class="Basic-Paragraph">2. Одговарајућу организациону структуру и Стандардне оперативне процедуре (СОП) за потребе увоза и извоза;</p>
			<p class="Basic-Paragraph">3. Доктора медицине именованог из тима за поступке БМПО у циљу пружања савета и надзора медицинских услуга установе;</p>
			<p class="Basic-Paragraph">4. Примењује документовани систем управљања квалитетом у Банци;</p>
			<p class="Basic-Paragraph">5. Одговарајући квалитет и безбедности репродуктивних ћелија у складу са њиховом предвиђеном употребом, како би се ризици у вези са употребом и руковањем идентификовали и смањили на минимум;</p>
			<p class="Basic-Paragraph">6. Закључен писмени уговор са трећом страном, која је способна да задовољи стандарде квалитета, а којим се прецизно наводе услови односа и одговорности као и детаљи поступака;</p>
			<p class="Basic-Paragraph">7. Успостављен документовани систем под надзором одговорне особе, којим се потврђује да репродуктивне ћелије задовољавају одговарајуће спецификације у погледу квалитета и безбедности за њихово издавање и дистрибуцију;</p>
			<p class="Basic-Paragraph">8. У случају престанка делатности, склопљен уговор, СОП и поступци гарантују поступак следивости у вези са квалитетом и безбедношћу како самог процеса тако и репродуктивних ћелија;</p>
			<p class="Basic-Paragraph">9. Уведен документовани систем (СОП) који обезбеђује идентификацију сваке репродуктивне ћелије у свим фазама увоза и извоза.</p>
			<p class="clan">Члан 4.</p>
			<p class="Basic-Paragraph">Стандарди квалитета и безбедности који се односе на објекат Банке су:</p>
			<p class="Basic-Paragraph">1. Одговарајуће просторије за обављање увоза и извоза у складу са прописаним стандардима;</p>
			<p class="Basic-Paragraph">2. Делатност се обавља у радним условима са одређеним квалитетом осветљења, квалитетом ваздуха и степеном чистоће радних површина како би се опасност од контаминације свела на минимум, укључујући и унакрсну контаминацију. Услови радне средине морају бити дефинисани у складу са прописаним стандардима о чему Банка води уредну документацију. Ефикасност тих мера треба да се валидира и контролише. Код обраде репродуктивних ћелија у ламинарној комори, захтева се квалитет ваздуха у коме број честица и број микробних колонија одговара најмање класи Ц, а за остали радни простор класи Д у смислу броја честица и микробних колонија.</p>
			<p class="Basic-Paragraph">3. Складиштење које обухвата релевантне параметре као што је температура, влажност или квалитет ваздуха. Критичне параметре (нпр. температура ваздуха и концентрација кисеоника у ваздуху у просторији за складиштење, нивои течног азота у резервоарима, влажност и квалитет ваздуха) контролише, прати и евидентира како би се доказала усклађеност са одређеним условима складиштења. Простор за складиштење обезбеђује јасно раздвајање и диференцијацију репродуктивних ћелија за издавање, репродуктивних ћелија док су у карантину, репродуктивних ћелија које су одбијене, како би се спречила њихова замена или међусобна контаминација. </p>
			<p class="Basic-Paragraph">4. СОП-е за осигурање заштите и контролу приступа како самој Банци тако и складишном простору, СОП-е чишћења и одржавања, одлагања отпада и за реаговање у ванредним ситуацијама.</p>
			<p class="clan">Члан 5.</p>
			<p class="Basic-Paragraph">Банка има следеће стандарде квалитета и безбедности који се односе на људске ресурсе и кадар:</p>
			<p class="Basic-Paragraph">1. Прописан број запослених, који су стручно оспособљени за извођење радних задатака, који се оцењује у одговарајућим временским размацима који су одређени у систему квалитета;</p>
			<p class="Basic-Paragraph">2. Јасне, документоване и ажуриране описе послова који су заједно са надлежностима и одговорностима прецизно дефинисани у уговору запосленог са Банком;</p>
			<p class="Basic-Paragraph">3. Обезбеђено континуирано оспособљавање и усавршавање које је документовано. Запослени који су стручни у обављању послова, поседују одговарајуће знање и разумевање поступака и начела који се односе на њихове задатке.</p>
			<p class="clan">Члан 6.</p>
			<p class="Basic-Paragraph">Стандарди квалитета и безбедности који се односе на медицинску и немедицинску опрему, мерне и друге инструменте, медицинске и немедицинске потрошне материјале који се користе у поступку рада Банке су следећи:</p>
			<p class="Basic-Paragraph">1. Сва опрема и материјали обликују се и одржавају у складу с наменом за коју су предвиђени и морају се смањити на минимум сваку опасност за примаоца, односно запослене;</p>
			<p class="Basic-Paragraph">2. Сва критична опрема и технички уређаји идентификују се и валидирају, редовно прегледају и превентивно одржавају у складу с упутствима произвођача. Ако опрема или материјали утичу на критичне параметре обраде или складиштења (као што су температура, број честица, нивои микробиолошке контаминације), идентификују се и дефинишу као критичне контролне тачке (ККТ) предмет су контроле, праћења, евидентирања као и успостављања корективних мера како би се откриле неправилности и недостаци и осигурало одржавање критичних параметара у оквиру прихватљивих граница у сваком тренутку. Сву опрему са критичном мерном функцијом треба калибрисати на расположиви стандард, уколико постоји.</p>
			<p class="Basic-Paragraph">Потрошни материјали за поступке БМПО задовољавају највише стандарде по питању квалитета израде (тест не-ембриотоксичности /МЕА/ за судове за културу, средства за манипулацију ћелијама и медијуме, тест незапаљивости и тест нецитотоксичности /LАL/ за остали потрошни материјал; медицинска средства класе I или II, са „СЕ” ознаком, за аспирационе игле и катетере за трансфер са „CE” ознаком; CО2 или смеша гасова за биоинкубаторе високе медицинске класе).</p>
			<p class="Basic-Paragraph">Неопходно је да су средства за одржавање хигијене лабораторије одобрена и у складу са стандардима добре клиничке праксе и науке;</p>
			<p class="Basic-Paragraph">3. Поседовање документације о тестирању приликом инсталације и валидирања пре употребе нове и поправљене опреме;</p>
			<p class="Basic-Paragraph">4. Уредна евиденција о редовном одржавању, сервисирању, чишћењу, дезинфекцији и санитарном прегледу критичне опреме;</p>
			<p class="Basic-Paragraph">5. Доступност поступака за функционисање свих делова критичне опреме уз детаљна упутства за поступање у случају неправилности или квара;</p>
			<p class="Basic-Paragraph">6. У поступцима увоза и извоза, детаљно су описане спецификације за све критичне материјале и реагенсе. </p>
			<p class="clan">Члан 7.</p>
			<p class="Basic-Paragraph">Стандарди квалитета и безбедности Банке који се односе на документацију су:</p>
			<p class="Basic-Paragraph">1. Успостављен систем који јасно уређује документацију, исправну евиденцију и регистре и одобрене стандардне оперативне процедуре (СОП), који су евидентирани и документовани у складу са стандардима. Систем обезбеђује да посао буде стандардизован и све фазе следиве тј. означавање, прихватљивост даваоца, прикупљање, обраду, чување, складиштење, превоз, дистрибуцију или одлагање, укључујући аспекте који се односе на контролу и осигурање квалитета и безбедности;</p>
			<p class="Basic-Paragraph">2. За сваку критичну тачку морају се идентификовати, пратити и документовати критичне границе;</p>
			<p class="Basic-Paragraph">3. Све измене докумената Банке прегледају се, датиране, одобрене, документована и одмах спроведене од стране овлашћених запослених;</p>
			<p class="Basic-Paragraph">4. Банка има утврђен поступак за контролу докумената како би се осигурала историја прегледа и измена докумената и тиме осигурала употреба искључиво исправних верзија докумената;</p>
			<p class="Basic-Paragraph">5. Евиденција Банке је доказано поуздана и веродостојно представља резултате;</p>
			<p class="Basic-Paragraph">6. Документација је читљива и неизбрисива, а може бити ручно записана или пренесена у неки други систем;</p>
			<p class="Basic-Paragraph">7. Осигурава приступ подацима у складу са законом;</p>
			<p class="Basic-Paragraph">8. Документација задовољава захтеве у погледу поверљивости. Приступ регистрима и подацима ограничен је на запослене које је овластило одговорно лице.</p>
			<p class="clan">Члан 8.</p>
			<p class="Basic-Paragraph">Стандарди квалитета и безбедности Банке који се односе на контролу квалитета су:</p>
			<p class="Basic-Paragraph">1. Успостављен систем ревизије и то најмање сваке друге године ради провере усклађености с одобреним протоколима и захтевима. Резултати и корективне радње документују се;</p>
			<p class="Basic-Paragraph">2. Документација о одступању од захтеваних стандарда квалитета и безбедности, што укључује одлуку о могућим превентивним и корективним мерама;</p>
			<p class="Basic-Paragraph">3. Документација о превентивним и корективним мерама;</p>
			<p class="Basic-Paragraph">4. Банка репродуктивних ћелија уводи процедуре за преглед ефикасности система управљања квалитетом како би се осигурало његово континуирано и систематско унапређење.</p>
			<p class="clan">Члан 9. </p>
			<p class="Basic-Paragraph">У погледу захтева за издавање дозволе увоза, односно извоза репродуктивних ћелија, поступака утврђивања испуњености услова, поступака одузимања дозволе за обављање увоза, односно извоза репродуктивних ћелија, као и поступка доношење решења о издавању, односно одузимању дозволе за обављање увоза, односно извоза примењује се Закон о биомедицински потпомогнутој оплодњи. </p>
			<p class="clan">Члан 10.</p>
			<p class="Basic-Paragraph">Увоз репродуктивних ћелија може се извршити уколико се не могу обезбедити у Републици Србији, и то из Банке која задовољава услове квалитета и безбедности у складу са важећим међународним стандардима, у складу са законом.</p>
			<p class="clan">Члан 11.</p>
			<p class="Basic-Paragraph">Управа за биомедицину предузима све неопходне мере контроле и проверу испуњености услова квалитета и безбедности из члана 10. овог правилника, у складу са законом.</p>
			<p class="Basic-Paragraph">У поступку провере узимају се у обзир испуњеност важећих међународних стандарда за обављање поступака БМПО, у складу са законом. </p>
			<p class="Basic-Paragraph">Поступак контроле и провере испуњавања квалитета и безбедности обухвата увид у документацију и евиденцију у вези са стандардима квалитета и безбедности Банке, као и у додатне информације неопходне за сваки појединачни случај увоза репродуктивних ћелија. </p>
			<p class="Basic-Paragraph">На основу извршене провере о испуњености услова из члана 10. овог правилника, овлашћено лице Управе за биомедицину припрема извештај.</p>
			<p class="Basic-Paragraph">На основу извештаја овлашћеног лица о испуњености услова из става 3. овог члана директор Управе за биомедицину, ценећи оправданост увоза, издаје дозволу, у складу са законом, за сваки појединачни случај увоза репродуктивних ћелија. </p>
			<p class="clan">Члан 12.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-156/2019-21</p>
			<p class="potpis">У Београду, 25. марта 2019. године</p>
			<p class="potpis">Министар,</p>
			<p class="potpis">асс. др <span class="bold">Златибор Лончар,</span> с.р.</p>
	</div>

