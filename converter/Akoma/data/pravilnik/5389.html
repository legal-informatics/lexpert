


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 37. став 2. и члана 40. став 3. Закона о заштити и одрживом коришћењу рибљег фонда („Службени гласник РС”, број 128/14),</p>
				<p>Министар пољопривреде и заштите животне средине доноси</p>
				<p class="odluka-zakon">ПРАВИЛНИК</p>
				<p class="odluka-zakon">о начину, алатима и средствима којима се обавља привредни риболов, као и о начину, алатима, опреми и средствима којима се обавља рекреативни риболов</p>
				<p class="centar">"Службени гласник РС", бр. 9 од 10. фебруара 
				2017, 34 од 4. маја 2018.</p>
				<p class="clan">Члан 1.</p>
				<p>Овим правилником ближе се прописују начин, алати и средства којима се обавља привредни риболов, као и начин, алати, опрема и средства којима се обавља рекреативни риболов.</p>
				<p class="clan">Члан 2.</p>
				<p>Привредни риболов обавља се мрежарским, удичарским и самоловним алатима и средствима.</p>
				<p>За обављање привредног риболова не могу се користити мрежарски алати (обруч, кошара, завеса или дрљача) и удичарски алати (грабуља, трокрака удица, самица и пампурски струк).</p>
				<p class="bold">Мрежарски алати и средства за привредни риболов</p>
				<p class="clan">Члан 3.</p>
				<p>Мрежарски алати деле се на стајаће и повлачеће.</p>
				<p>Стајаћи мрежарски алати су стајаће мреже. Стајаће мреже које се користе у периоду летњег рачунања времена имају страну окаца најмање 50 mm у сувом стању, односно 46 mm у влажном стању, а у периоду зимског рачунања времена имају страну окаца најмање 40 mm у сувом стању, односно 37 mm у влажном стању.</p>
				<p>Повлачећи мрежарски алати су повлачеће и поклапајуће мреже.</p>
				<p>Повлачеће мреже које се користе у периоду летњег рачунања времена имају страну окаца најмање 50 mm у сувом стању, односно 46 mm у влажном стању, а у периоду зимског рачунања времена имају страну окаца најмање 40 mm у сувом стању, односно 37 mm у влажном стању и користе се без додатних помагала за лов рибе повлачењем по дну.</p>
				<p>Поклапајуће мреже које се користе у периоду летњег рачунања времена имају страну окаца најмање 50 mm у сувом стању, односно 46 mm у влажном стању, а у периоду зимског рачунања времена имају страну окаца најмање 40 mm у сувом стању, односно 37 mm у влажном стању, осим сачме која има страну окаца најмање 30 mm у сувом, односно 28 mm у влажном стању.</p>
				<p>Лов живих мамаца за привредни риболов обавља се помоћним мрежарским средствима (рогач, черенац и сачма).</p>
				<p>Страна окаца мрежарских алата и помоћних мрежарских средстава у сувом стању одређује се мерењем размака од 11 чворова и дељењем добијеног броја са десет. При мерењу окаца мрежарских алата и помоћних мрежарских средстава у влажном стању дозвољава се смањење размака за 5%.</p>
				<p class="bold">Удичарски алати и средства за привредни риболов</p>
				<p class="clan">Члан 4.</p>
				<p>Удичарски алати за привредни риболов су струкови који могу имати од десет до 100 удица. </p>
				<p>Начин излова рибе бућком обавља се помоћу удичарског алата главног канапа са једном једнокраком удицом и једног штапа са једном једнокраком удицом и средства бућка.</p>
				<p class="bold">Самоловни алати</p>
				<p class="clan">Члан 5.</p>
				<p>Самоловни алати су бубњеви или вршке и сенкери. Самоловни алати имају страну окаца најмање 50 mm у сувом стању, односно 46 mm у влажном стању. Пречник првог обруча бубњева или вршки и сенкера не може бити већи од 1,4 m.</p>
				<p>Сенкери који се користе у периоду од 1. децембра до 1. марта имају страну окаца најмање 30 mm у сувом стању, односно 28 mm у влажном стању.</p>
				<p>Страна окаца самоловних алата у сувом стању одређује се мерењем размака од 11 чворова и дељењем добијеног броја са десет. При мерењу окаца самоловних алата у мокром стању дозвољава се смањење размака за 5%.</p>
				<p class="bold">Начин обављања привредног риболова</p>
				<p class="clan">Члан 6.</p>
				<p>Стајаћи мрежарски алати и самоловни алати, не користе се у периоду од 1. априла до 31. маја, осим сенкера, који се у овом периоду могу користити на реци Дунав од 1075 до 863 km и реци Тиси од 60 до 0 km.</p>
				<p>Стајаћи мрежарски алати користе се у времену од 17,00 до 8,00 часова у периоду летњег рачунања времена, а у периоду зимског рачунања времена користе се без временског ограничења.</p>
				<p>Стајаћи мрежарски алати и самоловни алати, осим бубња, не могу се користити на растојању мањем од 30 m од обале риболовне воде, укључујући и обале речних ада.</p>
				<p>Стајаћи мрежарски алати и самоловни алати, не могу се користити на риболивним водама или њиховим деловима, који су Програмом управљања рибарским подручјем одређен као посебна станишта риба на растојању мањем од 200 m од границе посебног станишта риба, узводно, низводно и ка матици реке.</p>
				<p>Није дозвољена употреба свих алата за привредни риболов на реци Дунав од 863 km до 860 km.</p>
				<p>Привредни рибар може имати највише 30 алата.</p>
				<p class="clan">Члан 7.</p>
				<p>Постављање мрежарских алата у риболовну воду врши се до 1/2 ширине исте. Мрежарски алат са супротне обале водотока реке или друге риболовне воде (канала, мртваја, рукаваца, бара и сл.) не поставља се истовремено.</p>
				<p class="clan">Члан 8.</p>
				<p>Алати којима се обавља привредни риболов морају бити видно обележени плочицом која садржи серијски број дозволе привредног рибара и редни број алата.</p>
				<p class="bold">Алати, опрема и средства за рекреативни риболов</p>
				<p class="clan">Члан 9.</p>
				<p>Рекреативни риболов обавља се са обале риболовне воде одређене за рекреативни риболов без употребе чамаца и других сличних пловидбених објеката и направа, осим на риболовним водама река Дунав, Сава и Тиса на којима је дозвољена употреба чамаца за обављање рекреативног риболова.</p>
				<p>Изузетно, чамац као помоћно средство за обављање рекреативног риболова на риболовној води може се употребити само ако је корисник рибарског подручја (у даљем тексту: корисник) његову употребу предвидео привременим програмом управљања рибарским подручјем или програмом управљања рибарским подручјем.</p>
				<p class="bold">Начин обављања рекреативног риболова</p>
				<p class="clan">Члан 10.</p>
				<p>Рекреативни риболов обавља се удичарским алатима, тако да риболовац може користити највише три штапа са по две удице на сваком штапу.</p>
				<p>Изузетно од става 1. овог члана приликом риболова вештачким мамцима риболовац може користити два вештачка мамца који укупно не могу имати више од три удице.</p>
				<p>Лов живих мамаца за рекреативни риболов обавља се помоћним мрежарским средством, черенцем са величином окаца од 10 mm и димензија 100 х 100 cm, осим на риболовним водама чија је ширина мања од 2 m.</p>
				<p class="v2-clan-left-1">Начин излова рибе бућком у 
				рекреативном риболову обавља се помоћу удичарског алата главног 
				канапа са једном једнокраком удицом и једног штапа са једном 
				једнокраком удицом и средства бућка, при чему није дозвољено 
				задржати уловљену рибу, која се одмах враћа у воду.</p>
				<p class="v2-clan-left-1">Помоћно средство бућка може се 
				користити за рекреативни риболов на риболовним водама река 
				Дунав, Сава и Тиса, сваке суботе и недеље у периоду од 15. јула 
				до 15. септембра.</p>
				<p>Помоћно средство бућка може се користити за спортски риболов приликом одржавања риболовно-туристичких манифестација.</p>
				<p>Помоћна опрема сонар може се користити на свим риболовним водама уколико то корисник није забранио привременим програмом управљања рибарским подручјем или програмом управљања рибарским подручјем.</p>
				<p><span class="hide-change">*Службени гласник РС, број 34/2018</span></p>
				<p class="clan">Члан 11.</p>
				<p>Рекреативни риболов свих врста пастрмки, младице Hucho hucho и липљана Thymallus thymallus обавља се само вештачким риболовним мамцем.</p>
				<p>Није дозвољено коришћење система са воденом куглом и тиролским дрвцетом у лову свих врста пастрмки, младице Hucho hucho и липљана Thymallus thymallus.</p>
				<p>Као живи мамац за рекреативни риболов не могу се користити алохтоне врсте риба.</p>
				<p class="clan">Члан 12.</p>
				<p>Даном ступања на снагу овог правилника престаје да важи Правилник о начину, алатима и средствима којима се обавља привредни риболов, као и о начину, алатима, опреми и средствима којима се обавља рекреативни риболов („Службени гласник РС”, број 42/16), а одредбе члана 3. ст. 2, 4. и 5. Правилника о начину, алатима и средствима којима се обавља привредни риболов, као и о начину, алатима, опреми и средствима којима се обавља рекреативни риболов („Службени гласник РС”, број 73/10) престају да важе 31. децембра 2017. године.</p>
				<p class="clan">Члан 13.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, осим одредаба члана 3. ст. 2, 4. и 5. овог правилника које се примењују од 1. јануара 2018. године. </p>
				<p class="potpis">Број 119-01-149/2015-17</p>
				<p class="potpis">У Београду, 20. јануара 2017. године</p>
				<p class="potpis">Министар, </p>
				<p class="potpis"><span class="bold">Бранислав Недимовић,</span> с.р.</p>
	</div>

