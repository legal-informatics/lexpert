


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 28. став 2. и члана 34. став 3. Закона о жичарама за транспорт лица („Службени гласник РС”, број 38/15),</p>
				<p>Mинистар грађевинарства, саобраћаја и инфраструктуре по прибављеној сагласности министра за рад, запошљавање, борачка и социјална питања доноси</p>
				<p class="odluka-zakon">ПРАВИЛНИК</p>
				<p class="odluka-zakon">о пословима, радном времену и трајању смене запослених који у раду жичара обављају послове извршних радника</p>
				<p class="centar">"Службени гласник РС", број 106 од 24. 
				новембра 2017.</p>
				<p class="clan">Члан 1.</p>
				<p>Овим правилником ближе се уређују послови које у раду жичара обавља извршни радник, радно време и трајање смене зависно од организације и учесталости саобраћаја, врсте послова, услова рада и других услова који утичу на психичку и телесну способност извршних радника.</p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) радно време у смени је радно време код којег извршни радник по распореду радног времена започиње или завршава своје послове у одређено доба дана или ноћи;</p>
				<p>2) ноћно радно време је време између 22 сата увече и шест сати ујутро наредног дана;</p>
				<p>3) прекид рада у току смене је прекид рада према распореду рада.</p>
				<p class="clan">Члан 3.</p>
				<p>Послове, њихов обим као и број извршних радника одређује управљач жичаре у договору са техничким лицем, зависно о типу постројења и његовим посебностима као и упутствима произвођача. </p>
				<p class="clan">Члан 4.</p>
				<p>Техничко лице или његов заменик увек су присутни на радном месту или доступни на подручју жичаре за коју одговарају.</p>
				<p class="clan">Члан 5.</p>
				<p>Техничко лице и/или његов заменик предузимају мере, у оквиру свог делокруга, којима се осигурава спровођење Закона о жичарама за транспорт лица и других прописа из области безбедности и здравља на раду, заштите од пожара и заштите животне средине и прописа у области рада, а нарочито предузимају све потребне мере и радње да:</p>
				<p>1) се на послове не распореди радник који није оспособљен за безбедан и здрав рад;</p>
				<p>2) се на послове са повећаним ризиком не распореди радник за којег на прописан начин није утврђено да испуњава тражене захтеве, односно да се радник који тражене захтеве не испуњава не задржи на пословима са повећаним ризиком;</p>
				<p>3) искључи из употребе жичару, погон и уређаје уколико не постоје услови за безбедан рад, предузме мере из свог делокруга којима се осигурава спровођење одредби Закона о жичарама за транспорт лица и других прописа из области безбедности и здравља на раду, заштите од пожара и заштите животне средине;</p>
				<p>4) радници раде у складу са одредбама Закона о жичарама за транспорт лица правилника донетих на основу њега, других прописа о безбедности и здрављу на раду, заштите од пожара и заштите животне средине те упутстава произвођача жичара, погона и уређаја;</p>
				<p>5) радници користе прописана лична заштитна средства;</p>
				<p>6) осигура довољан број радника оспособљених за евакуацију и спашавање као и за пружање прве помоћи, у складу са Планом заштите и спасавања у ванредним ситуацијама, те да им стави на располагање сву потребну опрему.</p>
				<p>Непоступање у складу са одредбама из става 1. овог члана од стране радника, сматра се непоштовањем радне дисциплине, у ком случају техничко лице и/или његов заменик може против радника покренути поступак за утврђивање његове одговорности и радника привремено удаљити са рада у складу са законом којим се уређује рад.</p>
				<p class="clan">Члан 6.</p>
				<p>Техничко лице или његов заменик, у оквиру својих радних задатака посебно:</p>
				<p>1) одлучује о отварању и затварању постројења за јавност у складу с распоредом вожње и условима рада;</p>
				<p>2) доноси предлог плана рада, одржавања и контроле постројења;</p>
				<p>3) прилагођава број извршних радника радним захтевима;</p>
				<p>4) примењује упутства и прописе који се односе на рад и одржавање постројења;</p>
				<p>5) осигурава целокупном погонском особљу потребну документацију, важеће прописе, правилнике, техничка упутства и сл.;</p>
				<p>6) спроводи радње потребне да извршни радници имају потребну стручност и знања за провођење поверених задатака.</p>
				<p class="clan">Члан 7.</p>
				<p>Руководилац постројења, у оквиру својих радних задатака посебно:</p>
				<p>1) извршава задатке које му је поверило техничко лице распоређујући га на одговарајуће место;</p>
				<p>2) дужан је да се придржава прописаних упутстава и захтева;</p>
				<p>3) проверава исправност стања повереног им постројења;</p>
				<p>4) брине о безбедности и здрављу на раду;</p>
				<p>5) даје потребна упутства другим извршним радницима на постројењу;</p>
				<p>6) одговара за рад извршних радника и примењује правила безбедности и здравља на раду;</p>
				<p>7) контролише услове вожње и брине о возилима и о другим техничким условима на траси.</p>
				<p class="clan">Члан 8.</p>
				<p>Извршни радник поступа у складу са прописима и упутствима у погледу безбедности људи и имовине. </p>
				<p>У случају сумње о начину поступања према појединим одредбама, извршни радник се обраћа технички одговорном лицу за жичару, његовом заменику или руководиоцу постројења. </p>
				<p>Остали извршни радници треба да извршавају послове у складу са:</p>
				<p>1) упутствима за рад на радним местима на које су распоређени;</p>
				<p>2) налозима техничких лица и/или њихових заменика и/или руководиоца постројења.</p>
				<p class="clan">Члан 9.</p>
				<p>При планирању распореда радног времена управљач жичаре (у даљем тексту: послодавац) узима у обзир опште принципе прилагођавања рада и организације рада извршном раднику с циљем осигурања заштите његовог здравља и безбедности, као и безбедности рада жичаре, у складу са законом којим се уређује рад и законом којим се уређује безбедност и здравље на раду.</p>
				<p>Трајање и распоред радног времена тј. времена које извршни радник проведе у обављању послова у једној смени и одмор између две узастопне смене извршног радника, одређује се у зависности од организације промета, врсте послова, врсте жичаре, те других услова који утичу на здравље и радну способност извршног радника за сигурно обављање послова, у складу са законом којим се уређује рад и законом којим се уређује безбедност и здравље на раду.</p>
				<p>О дневном и недељном распореду радног времена одлучује послодавац.</p>
				<p>Послодавац може да изврши прерасподелу радног времена у складу са законом којим се уређује рад.</p>
				<p>Послодавац мора обавестити извршног радника на жичари о распореду или промени распореда радног времена најмање седам дана унапред осим у случајевима ванредних догађаја али не у року краћем од 48 часова унапред. </p>
				<p class="clan">Члан 10.</p>
				<p>Смена извршног радника је укупно време од доласка радника на посао до одласка с посла, када је радник на располагању послодавцу и извршава своје радне обавезе из уговора о раду.</p>
				<p>Радно време у смени извршног радника обухвата: </p>
				<p>1) време припреме за особље жичаре;</p>
				<p>2) време рада у смени;</p>
				<p>3) одмор у току дневног рада;</p>
				<p>4) време прекида до два сата током трајања смене рачунајући и време чекања;</p>
				<p>5) режијска вожња, ако је радно место удаљено и једини приступ је омогућен путем жичаре или другим превозним средствима;</p>
				<p>6) време проведено у обавезном дежурству.</p>
				<p>Време припреме за особље жичаре је време које је проведено за преузимање и/или предају и/или затварање жичаре.</p>
				<p>Време рада у смени је време, у којем радник ради и извршава своје радне обавезе из уговора о раду у складу са захтевима и налозима послодавца.</p>
				<p>Одмор у току дневног рада је време одмора које послодавац мора омогућити раднику за време трајања смене, у складу са законом којим се уређује рад.</p>
				<p>Време прекида рада до два сата током трајања смене рачуна се у радно време. У времену прекида рада радник не ради, али мора бити на располагању послодавцу. У ово време прекида рада урачунато је и време чекања, односно време од јављања на посао по распореду до стварног почетка рада у случају кашњења почетка рада жичаре, у којем је извршни радник на располагању за обављање других послова.</p>
				<p>Режијска вожња ради преузимања радног места је путовање одређено распоредом рада или по налогу послодавца из места где је радник евидентирао долазак на посао или из места где је одређено време већ радио свој посао, у друго место ради наставка рада.</p>
				<p>Време проведено у обавезном дежурству је време предвиђено распоредом рада, али није одређено које ће послове извршни радник обављати. Због времена проведеног у обавезном дежурству послодавац не може продужити радно време из члана 12. овог правилника.</p>
				<p class="clan">Члан 11.</p>
				<p>У случају отказа рада жичаре, послодавац ће извршном раднику евидентирати време трајања смене предвиђене распоредом рада у складу са чланом 11. став 2. тачка 4) овог правилника.</p>
				<p>Отказ рада жичаре по предвиђеном распореду може наступити у случају квара жичаре или услед временских неприлика које не дозвољавају покретање жичаре из сигурносних разлога.</p>
				<p class="clan">Члан 12.</p>
				<p>Радно време извршног радника у смени не сме трајати дуже од 11 сати.</p>
				<p>Радно време извршног радника који управља жичаром за превоз особа у једној смени не сме трајати дуже од десет сати.</p>
				<p class="clan">Члан 13.</p>
				<p>Извршни радник може радити ноћу, у складу са законом којим се уређује рад.</p>
				<p class="clan">Члан 14.</p>
				<p>Одмор између две узастопне смене извршног радника траје најмање дванаест сати.</p>
				<p class="clan">Члан 15.</p>
				<p>Послодавац за све извршне раднике води евиденцију радног времена са следећим подацима:</p>
				<p>1) сат и минут почетка смене;</p>
				<p>2) сат и минут завршетка смене;</p>
				<p>3) укупно време трајања смене и време прекида који је трајао дуже од два сата који не улази у радно време;</p>
				<p>4) збир сати проведених на раду у календарском месецу;</p>
				<p>5) збир сати ноћног рада у календарском месецу.</p>
				<p>За извршног радника који управља жичаром, поред података из става 1. овог члана евиденција мора садржати следеће податке:</p>
				<p>1) сат и минут почетка рада жичаре;</p>
				<p>2) сат и минут завршетка рада жичаре;</p>
				<p>3) укупно време од почетка до завршетка рада жичаре.</p>
				<p>Евиденцију води техничко лице или његов заменик.</p>
				<p>Послодавац води евиденцију у писаном и у електронском облику.</p>
				<p>Евиденцију радног времена послодавац чува најмање две године након истека временског периода на коју се односи.</p>
				<p>За извршне раднике, којима је радно време једнако распоређено са почетком од шест сати и са завршетком до двадесет сати, најмање пет радних дана у недељи, послодавац води посебну евиденцију о почетку, завршетку и трајању рада у складу са ст. 1. и 2. овог члана. </p>
				<p class="clan">Члан 16.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-134/2016-04</p>
				<p class="potpis">У Београду, 8. новембра 2017. године</p>
				<p class="potpis">Министар, </p>
				<p class="potpis">проф. др <span class="bold">Зорана З. Михајловић,</span> с.р.</p>
	</div>

