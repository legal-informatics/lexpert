


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
			<p>На основу члана 518. став 3. тачка 1) и тачка 4) Закона о извршењу и обезбеђењу („Службени гласник РС”, бр. 106/15 и 106/16 – аутентично тумачење) и члана 36. став 1. тачка 1) и тачка 4) Статута Коморе јавних извршитеља („Службени гласник РС”, број 105/16), </p>
			<p>Извршни одбор Коморе јавних извршитеља, уз претходно прибављено мишљење Скупштине Коморе јавних извршитеља, на седници одржаној 3. новембра 2017. године, доноси</p>
			<p class="odluka-zakon">ПРАВИЛНИК</p>
			<p class="odluka-zakon">о одређивању уписнине и чланарине Коморе јавних извршитеља </p>
			<p class="auto-style1">"Службени гласник РС", број 13 од 14. 
			фебруара 2018.</p>
			<p class="clan">Члан 1.</p>
			<p>Овим правилником прописује се начин одређивања и плаћања уписнине и чланарине у Комори јавних извршитеља (у даљем тексту: Комора). </p>
			<p class="clan">Члан 2.</p>
			<p>Из средстава од уписнина и чланарина финансирају се обавезе Коморе дефинисане Законом о извршењу и обезбеђењу (у даљем тексту: Закон) и другим прописима и општим актима Коморе. </p>
			<p>Средства остварена наплатом уписнине и чланарине, као обавезе јавног извршитеља утврђене Законом,  користе се за следеће намене:</p>
			<p>1. обезбеђивање накнаде за рад и накнаде трошкова чланова органа Коморе;</p>
			<p>2. обезбеђивање накнаде за рад и накнаде трошкова чланова радних тела Коморе;</p>
			<p>3. организовање стручних семинара и редовне стручне обуке за јавне извршитеље;</p>
			<p>4. обезбеђивање накнаде за ангажовање екстерних саветника у складу са потребама струке;</p>
			<p>5. обезбеђивање одржавања информационог система;</p>
			<p>6. обезбеђивање функционисања Стручне службе Коморе и </p>
			<p>7. oстале намене утврђене законским и другим прописима.</p>
			<p>Висину уписнине и чланарине одређује одлуком Извршни одбор, уз претходно прибављено мишљење Скупштине Коморе.</p>
			<p>Извршни одбор може донети одлуку о промени висине уписнине и/или чланарине, уколико за то постоје оправдани економски односно финансијски разлози, уз претходно прибављено мишљење Скупштине Коморе.</p>
			<p class="clan">Члан 3.</p>
			<p>Висина уписнине се одређује у номиналном износу једнаком за све јавне извршитеље.</p>
			<p>Уписнина се одређује у еврима, а плаћа у динарској противвредности по средњем курсу Народне банке Србије на дан уплате. </p>
			<p>Јавни извршитељ уписнину плаћа само једном, у року одређеном решењем Коморе о отпочињању делатности. </p>
			<p>Сваки јавни извршитељ дужан је да плати уписнину Комори као услов за почетак обављања делатности јавног извршитеља.</p>
			<p>Јавни извршитељ коме је престала делатност на лични захтев и који је из тог разлога брисан из Именика јавних извршитеља, дужан је да у случају новог именовања за јавног извршитеља, плати уписнину пре отпочињања делатности. </p>
			<p>Јавни извршитељ коме је изречена дисциплинска мера привремене забране обављања делатности јавног извршитеља и јавни извршитељ који је удаљен са дужности, није дужан да након истека мере односно удаљења поново плати уписнину.</p>
			<p class="clan">Члан 4.</p>
			<p>Чланарина се састоји од непроменљивог дела и дела чија висина зависи од бројности предмета јавног извршитеља (у даљем тексту: променљиви део чланарине). </p>
			<p>Висину непроменљивог дела чланарине одређује одлуком Извршни одбор за све јавне извршитеље у једнаком номиналном износу, уз претходно прибављено мишљење Скупштине Коморе.</p>
			<p>Месечни износ променљивог дела чланарине утврђује сваки јавни извршитељ самостално, тако што укупан број примљених предмета из претходног месеца, осим  предмета у којима је извршни поверилац ослобођен обавезе предујмљивања трошкова извршног поступка или поступка обезбеђења, множи са утврђеном висином износа променљивог дела чланарине по примљеном предмету.  Број примљених предмета из претходног месеца у којима је јавни извршитељ засновао надлежност за поступање на основу изјашњења поверилаца у чију корист је пре почетка рада извршитеља донето решење о извршењу, множи се са половином утврђеног износа променљивог дела чланарине по примљеном предмету.</p>
			<p>Висину номиналног износа променљивог дела чланарине одређује одлуком Извршни одбор, уз претходно прибављено мишљење Скупштине Коморе.</p>
			<p>Успешност спровођења поступка извршења или поступка обезбеђења не утиче на обавезу  плаћања променљивог дела чланарине  у утврђеном износу по примљеном предмету.</p>
			<p>Стручна служба Коморе ће вршити проверу тачности уплаћених износа на име променљивог дела чланарине на основу извештаја о броју примљених предмета из претходног месеца, који су јавни извршитељи дужни да доставе Комори до петог у текућем месецу.  Јавни извршитељи су дужни да износ променљивог дела чланарине за претходни месец плаћају од првог до петог у текућем месецу, са назнаком сврхе уплате на текући рачун Коморе.</p>
			<p>У случају утврђивања неподударности уплаћеног износа променљивог дела чланарине и износа утврђеног на основу података из извештаја о броју примљених предмета, јавном извршитељу ће бити наложено да плати недостајући износ разлике на име променљивог дела чланарине, са законском затезном каматом. </p>
			<p>Провера тачности достављених података о броју примљених предмета, вршиће се и у поступку надзора, који врши Комора над радом јавних извршитеља. </p>
			<p class="clan">Члан 5.</p>
			<p>Јавни извршитељи су дужни да непроменљиви део чланарине плаћају од првог до петог у месецу за текући  месец, са назнаком сврхе уплате на текући рачун Коморе.</p>
			<p>Јавни извршитељ коме је изречена дисциплинска мера привремене забране обављања делатности јавног извршитеља и јавни извршитељ који је удаљен са дужности, дужан је да плаћа чланарину за време трајања ове мере, односно исту ће у његово име и за његов рачун плаћати привремени заменик. </p>
			<p>Стручна служба Коморе и књиговодство воде евиденцију потраживања за чланарине (непроменљивог и променљивог дела) и евиденцију плаћених чланарина. </p>
			<p>Недостављање и неблаговремено достављање извештаја о броју примљених предмета, као и неплаћање и неблаговремено плаћање чланарине, биће санкционисано у складу са Законом и Статутом Коморе.</p>
			<p class="clan">Члан 6.</p>
			<p>Најмање једна трећина свих чланова Коморе може поднети Извршном одбору предлог за измену износа уписнине или чланарине, односно начина утврђивања променљивог дела чланарине уколико сматра да постоје оправдани економски, односно финансијски разлози за то.</p>
			<p>Предлог из става 1. овог члана подноси се у писаној форми и мора да садржи:</p>
			<p>1. износ уписнине или чланарине, односно начин утврђивања променљивог дела чланарине чија се измена предлаже;</p>
			<p>2. образложење економских односно финансијских разлога због којих се измене предлажу;</p>
			<p>3. оригиналне потписе потребног броја јавних извршитеља прописаног ставом 1. овог члана.</p>
			<p class="clan">Члан 7.</p>
			<p>О предлогу поднетом у складу са чланом 6. овог правилника, Извршни одбор Коморе одлучује и расправља на првој наредној седници.</p>
			<p>Извршни одбор Коморе може сазвати и посебну седницу ради расправљања и одлучивања о предлогу из члана 6. овог правилника.</p>
			<p>Одлука о предлогу из члана 6. овог правилника мора бити образложена, а у случају усвајања предлога за измену износа уписнине или чланарине, без одлагања достављена Скупштини Коморе ради прибављања мишљења.</p>
			<p class="clan">Члан 8.</p>
			<p>Овај правилник ступа на снагу по добијању сагласности министарства надлежног за правосуђе и објављује се у „Службеном гласнику Републике Србије”.&nbsp;</p>
			<p class="potpis">Број КУ 446/2018</p>
			<p class="potpis">У Београду, 2. фебруара 2018. године</p>
			<p class="potpis">За председника Извршног одбора,</p>
			<p class="potpis"><span class="bold">Миодраг Грујовић, </span>с.р.</p>
	</div>

