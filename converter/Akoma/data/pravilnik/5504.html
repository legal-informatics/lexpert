


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 56. став 1. Закона о заштити природе („Службени гласник РС”, бр. 36/09, 88/10 и 91/10 – исправка) и члана 16. Статута Јавног предузећа „Палић – Лудаш”,</p>
				<p>Надзорни одбор, на седници одржаној 28. фебруара 2014. године, доноси </p>
				<p class="odluka-zakon">&nbsp;</p>
				<p class="naslov">ПРАВИЛНИК</p>
				<p class="naslov" style="margin-top: 0">о унутрашњем реду и чуварској служби Предела изузетних одлика „Суботичка пешчара”</p><p class="clan" style="margin-top: 0">"Службени гласник РС", број 70 од 9. јула 2014.</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Правилником о унутрашњем реду и чуварској служби у Пределу изузетних одлика „Суботичка пешчара” (у даљем тексту: Правилник), уређују се правила за спровођење режима заштите Предела изузетних одлика „Суботичка пешчара” (у даљем тексту: Предео изузетних одлика), а нарочито:</p>
				<p>1) начин на који ће се понашати посетиоци, власници и корисници непокретности при кретању, боравку и обављању посла на заштићеном подручју; </p>
				<p>2) места, површине и објекти у којима се ограничава кретање или забрањује и ограничава обављање одређених радњи, као и трајање тих мера;</p>
				<p>3) биљне и животињске врсте које је забрањено уништавати, оштећивати или узнемиравати, као и врсте чије је коришћење, односно брање, сакупљање и излов ограничен;</p>
				<p>4) начин сарадње са физичким и правним лицима који по различитом основу користе или су заинтересовани за коришћење заштићеног подручја;</p>
				<p>5) услови заштите приликом научних истраживања и образовних активности; </p>
				<p>6) места и услови за одлагање отпада; </p>
				<p>7) начин одржавања уредности и чистоће заштићеног подручја;</p>
				<p>8) начин и организација чувања заштићеног подручја;</p>
				<p>9) опрема и средства неопходна за чување и одржавање;</p>
				<p>10) противпожарна заштита.</p>
				<p class="clan">Члан 2.</p>
				<p>Одредбе овог правилника односе се на лица која имају пребивалиште или бораве на подручју Предела изузетних одлика, власнике земљишта и других непокретности и правна и физичка лица која остварују право коришћења непокретности или коришћења природних добара на подручју Предела изузетних одлика кроз регистровану делатност, на посетиоце Предела изузетних одлика, као и на правна и физичка лица која обављају друге дозвољене активности или врше службене радње на подручју Предела изузетних одлика.</p>
				<p>Правна и физичка лица из става 1. овог члана дужна су да поштују режиме заштите на подручју Предела изузетних одлика „Суботичка пешчара”, прописане Уредбом о заштити Предела изузетних одлика „Суботичка пешчара” („Службени гласник РС”, бр. 127/03, 113/04) (у даљем тексту: Уредба).</p>
				<p class="clan">Члан 3.</p>
				<p>Правна или физичка лица из члана 2. овог правилника дужна су да се придржавају Закона о заштити природе (у даљем тексту: Закон), Уредбе и одредаба овог правилника, упутстава са информативних табли и других ознака, као и упутстава или налога чувара и других овлашћених лица Јавног предузећа „Палић – Лудаш” (у даљем тексту: Управљач).</p>
				<p class="clan">Члан 4.</p>
				<p>За коришћење природних вредности Предела изузетних одлика и услуга Управљача плаћа се накнада чланом 70. Закона.</p>
				<p>Обвезнике накнаде, њену висину и начин наплате прописује Управљач посебним актом, у складу са Законом.</p>
				<p class="clan">Члан 5. </p>
				<p>Управљач обезбеђује унутрашњи ред у Пределу изузетних одлика, у складу са Законом, Уредбом и овим правилником и то организовањем чуварске службе, сарадњом са локалним становништвом, јавним предузећима и установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 6.</p>
				<p>На подручју Предела изузетних одлика забрањен је боравак посетилаца без одобрења Управљача или пратње чувара на површинама у режиму I степена заштите (Јасеновачка шума, потез до карауле и северно тресетно језеро). </p>
				<p>На површинама у режиму II степена заштите забрањен је приступ посетиоцима осим под посебним условима (просторно и временски ограничено).</p>
				<p>Кретање на подручју Предела изузетних одлика дозвољено је по одређеним пољским путевима, означеним стазама и уређеним површинама: </p>
				<p>– Излетиште Тресетиште (ограђени део јужног језера и борова шума уз приступни пут),</p>
				<p>– Излетиште Мајдан (северни, северозападни и јужни део депресије и приступни пут),</p>
				<p>– Локалитет Храстовача са расадником и асфалтни пут,</p>
				<p>– Бициклистичка стаза из правца Келебије, преко Мајдана до Храстоваче, поред гатера према Палић.</p>
				<p>Изузетно се посетиоци и организоване групе посетилаца Предела изузетних одлика могу кретати и по деловима заштићеног подручја који нису одређени за кретање и боравак посетилаца уз претходно одобрење Управљача и у пратњи чувара-водича.</p>
				<p class="clan">Члан 7.</p>
				<p>На подручју Предела изузетних одлика кретање моторних возила дозвољено је по означеним пољским путевима а паркирање возила дозвољено је на означеним површинама излетишта.</p>
				<p>На подручју Предела изузетних одлика забрањена је вожња моторима и теренским возилима и као и организовање трка.</p>
				<p>Власници некретнина на подручју Предела изузетних одлика могу прилазити својим парцелама пољским путевима и паркирати упоред истих током вршења пољопривредних радова.</p>
				<p>У случају потребе возила Управљача, полиције, хитне помоћи могу да користе све пољске путеве.</p>
				<p class="clan">Члан 8.</p>
				<p>Камповање и логоровање на подручју Предела изузетних одлика може се организовати једино на местима посебно одређеним и уређеним за те намене у складу са чланом 6. (излетиште Тресетиште, излетиште Мајдан).</p>
				<p>Изузетно од одредбе става 1. овог члана, камповање или логоровање се може организовати уз пратњу чувара и одобрење Управљача на другом месту, у кратком трајању и за мањи број лица, а за потребе истраживачког рада и екотуризма.</p>
				<p>Забрањено је ложење ватре на отвореном огњишту, изван места одређених ст. 1. и 2. овог члана. </p>
				<p class="clan">Члан 9.</p>
				<p>Власници и корисници земљишта и других непокретности, дужни су да омогуће пролаз чуварима и другим овлашћеним лицима Управљача у вршењу службених радњи, као и лицима која са одобрењем Управљача обављају истраживачке и друге активности у Пределу изузетних одлика. </p>
				<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ <br>И ЖИВОТНЕ СРЕДИНЕ</p>
				<p class="clan">Члан 10.</p>
				<p>Лица која живе, бораве или обављају посао на подручју Предела изузетних одлика дужна су да примењују мере заштите природних, културних и других вредности и животне средине, у складу са Законом, Уредбом и овим правилником.</p>
				<p class="clan">Члан 11.</p>
				<p>На подручју Предела изузетних одлика на површинама у режиму II степена заштите забрањено је узнемиравање, уништавање и сакупљање врста заштићених као природне реткости и врста стављених под контролу коришћења промет.</p>
				<p>На подручју Предела изузетних одлика на површинама у режиму III степена заштите забрањено је узнемиравање, уништавање и сакупљање врста заштићених као природне реткости.</p>
				<p>Биљке заштићене Законом, Правилником о проглашењу и заштити заштићених и строго заштићених дивљих врста биљака и животиња и гљива („Службени гласник РС”, бр. 5/10 и 47/11) (у даљем тексту: Правилник о заштићеним врстама) као строго заштићене и заштићене врсте, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње заштићене Законом и Правилником о заштићеним врстама као строго заштићене и заштићене врсте, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Предела изузетних одлика примети и нађе примерке биљака и животиња из ст. 1. и 2. овог члана који су оштећени, односно рањени, болесни, немоћни или мртви, или примети појаве оштећења и уништавања станишта биљака и животиња, треба да о томе без одлагања обавести чувара или друго овлашћено лице Управљача, односно да тим лицима преда споменути нађени примерак биљке, односно животиње. Управљач води евиденцију о поднетим обавештењима, односно саставља записник у вези утврђеног стања по поднетом обавештењу или нађеном примерку биљке односно животиње.</p>
				<p>Управљач ће о налазима и обавештењима из става 5. овог члана обавестити Покрајински завод за заштиту природе и надлежног инспектора, односно предузети друге потребне радње у вези тих налаза и обавештења.</p>
				<p class="clan">Члан 12.</p>
				<p>Забрањено је остављати угинуле, заклане и убијене животиње и њихове делове, кланички отпад и месне прерађевине на подручју Предела изузетних одлика осим у склопу посебно организованог и уређеног хранилишта некрофагих врста птица уз претходно прибављене услове заштите природе и сагласност управљача.</p>
				<p class="clan">Члан 13.</p>
				<p>На подручју Предела изузетних одлика на површинама у III степену заштите забрањено је уношење нових алохтоних врста.</p>
				<p class="clan">Члан 14.</p>
				<p>Управљач ће на погодан начин јавно приказати, и учинити доступним свима који користе или по неком основу бораве на подручју Предела изузетних одлика, спискове врста дивље флоре и фауне из члана 11. са именима на српском и научном језику и другим неопходним информацијама значајним за њихово препознавање, заштиту и режим коришћења.</p>
				<p class="clan">Члан 15. </p>
				<p>Забрањено је оштећивање, уништавање, изношење и присвајање примерака биљака и животиња, минерала, кристалних творевина и фосилних остатака у складу са чланом 25. Закона.</p>
				<p class="clan">Члан 16. </p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју.</p>
				<p class="clan">Члан 17.</p>
				<p>За планиране објекте, радове и активности са могућим значајним утицајем на животну средину сходно члану 57. Закона неопходно је прибавити сагласност надлежног органа за заштиту животне средине у складу са Законом о стратешкој процени утицаја на животну средину и Законом о процени утицаја на животну средину.</p>
				<p class="clan">IV. ВРШЕЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 18.</p>
				<p>Пољопривредна делатност, односно обрада земљишта и гајење ратарских и воћарских култура на подручју Предела изузетних одлика врши се у складу са Уредбом и овим правилником.</p>
				<p>На површинама у II и III степену заштите није допуштено промена намене земљишта ради интензивнијег коришћења (претварање ливада и пашњака у обрадиво земљиште, претварање других врста пољопривредног земљишта у воћњаке и винограде).</p>
				<p>На површинама у II степену заштите забрањена је примена хемијских средстава и минералних ђубрива; кошење тешком механизацијом и у генеративном периоду биљака; испаша, осим у контролисаним условима (број, врста, начин).</p>
				<p>На површинама у III степену заштите забрањена је употреба земљишних хербицида осим хормоналних препарата који се употребљавају Сплит апликацијом;</p>
				<p class="clan">Члан 19. </p>
				<p>На подручју Предела изузетних одлика није допуштено паљење трске.</p>
				<p class="clan">Члан 20. </p>
				<p>Гајење, заштита и коришћење шума врши се у складу са Уредбом, Законом о шумама, другим прописима и овим правилником.</p>
				<p>Газдовање шумама и шумским земљиштем спроводи се према плану развоја шумских подручја, основи газдовања, годишњим плановима газдовања шумама и извођачким пројектима уз прибављене услове заштите природе.</p>
				<p class="clan">Члан 21.</p>
				<p>На подручју Предела изузетних одлика на површинама у II степену заштите забрањено је: пошумљавање травних и потенцијално травних површина, а на шумском земљишту пошумљавање чистина и осталих отворених површина, осим фрагментарно у циљу ревитализације станишта; пошумљавање алохтоним врстама; сеча храста лужњака, као и чиста сеча састојина или групација осталих аутохтоних врста.</p>
				<p>На подручју Предела изузетних одлика на површинама у III степену заштите забрањено је уношење нових алохтоних врста и пошумљавање травних и потенцијално травних површина.</p>
				<p>На подручју Предела изузетних одлика није дозвољена сеча и други облик уклањања или оштећивања репрезентативних стабала дрвећа и примерака заштићених, ретких и у другом погледу значајних врста дрвећа и жбуња.</p>
				<p class="clan">Члан 22.</p>
				<p>Коришћење вода врши се у складу са Законом, Уредбом и Правилником. </p>
				<p>На подручју Предела изузетних одлика забрањено је одвођење или превођење вода водотока Киреш, прокопавање канала и изградња заливних система.</p>
				<p>За одвођење воде и друге хидротехничке радове на подручју Предела изузетних одлика потребно је прибавити мишљење и услове Покрајинског завода за заштиту природе.</p>
				<p class="clan">Члан 23. </p>
				<p>Јавно водопривредно предузеће „Воде Војводине” дужно је да стави на увид Управљачу податке из катастара загађивача, водопривредних објеката и водних токова који се односе на подручје Предела изузетних одлика.</p>
				<p class="clan">Члан 24.</p>
				<p>На подручју Предела изузетних одлика није дозвољено извођење радова и активности које би нарушиле геоморфолошке одлике подручја (отварање нафтних бушотина, експлоатација гаса, отварање нових позајмишта песка, експлоатација тресета), обављање и других делатности и извођење радова којим се угрожавају вредности предела и нарушава интегритет простора (прекопавање, ископавање и други земљани радови).</p>
				<p class="clan">V. ЛОВ И РИБОЛОВ</p>
				<p class="clan">Члан 25.</p>
				<p>Активности лова на подручју Предела изузетних одлика врше се у складу са Уредбом, Законом о дивљачи и ловству и другим законским прописима, и овим правилником. </p>
				<p>На површинама у II степену заштите лов је забрањен по посебном програму просторно и временски ограничен.</p>
				<p>На површинама у III степену заштите лов је дозвољен. </p>
				<p>Корисник ловишта „Суботичке шуме” на подручју Предела изузетних одлика дужан је да о планираним и предузетим ловним активностима редовно извештава Управљача и прибави услове заштите природе за активности из става 3. овог члана. </p>
				<p>Управљач може наплатити накнаду кориснику ловишта за обављање активности лова на подручју Предела изузетних одлика у складу са Одлуком о накнадама.</p>
				<p class="clan">Члан 26.</p>
				<p>Активности риболова на подручју Предела изузетних одлика врше се у складу са Законом, Уредбом и овим правилником.</p>
				<p>На површинама у II степену заштите забрањен је привредни риболов и подизање рибњака.</p>
				<p>На површинама у III степену заштите забрањено је подизање рибњака.</p>
				<p class="clan">VI. СПОРТ, ТУРИЗАМ И РЕКРЕАЦИЈА</p>
				<p class="clan">Члан 27.</p>
				<p>На подручју Предела изузетних одлика могу се организовати спортска и друга такмичења уколико се тим активностима не оштећују или угрожавају природне вредности и квалитет животне средине.</p>
				<p>За такмичења из става 1. овог члана која се одвијају на подручју Предела изузетних одлика, организатор прибавља одобрење Управљача седам дана уочи догађаја и плаћа накнаду у складу Одлуком о накнадама.</p>
				<p>За планиране спортске активности код којих се основано претпоставља могућност утицаја на природне вредности Предела изузетних одлика и квалитет животне средине организатор прибавља и услове заштите природе.</p>
				<p class="clan">Члан 28.</p>
				<p>На подручју Предела изузетних одлика могу се обављати делатности туризма и рекреације у складу са Законом, Уредбом, Планом управљања и овим правилником.</p>
				<p>Услуге туристичког смештаја и угоститељске услуге на подручју Предела изузетних одлика могу пружати правна и физичка лица сходно Закону о туризму („Службени гласник РС”, бр. 36/09, 88/10, 99/11, 93/12), Уредби и овом правилнику.</p>
				<p class="clan">Члан 29. </p>
				<p>Посету Пределу изузетних одлика и разгледање његових вредности од стране туристичких група организатор туристичког путовања односно давалац туристичких или угоститељских услуга пријављује Управљачу седам дана уочи догађаја.</p>
				<p>Управљач организује вођење туристичких група из става 1. овог члана или издаје одобрење којим овлашћује друго правно или физичко лице да води посетиоце на начин, на места и у време који се наведеним одобрењем утврђују.</p>
				<p class="clan">Члан 30. </p>
				<p>За туристичку посету и разгледање Предела изузетних одлика плаћа се накнада.</p>
				<p>Обвезнике накнаде из става 1. овог члана, њену висину и начин наплате Управљач прописује Одлуком о накнадама у складу са чланом 70. Закона.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 31. </p>
				<p>Уређење простора на подручју Предела изузетних одлика врши се у складу са Законом о планирању и изградњи („Службени гласник РС”, бр. 72/09, 81/09 – исправка, 64/10 – одлука УС, 24/11, 121/12, 42/13 – одлука УС, 50/13 – одлука УС и 98/13 – одлука УС), Уредбом, Планом управљања и овим правилником.</p>
				<p>За просторне и урбанистичке планове који се односе на подручје Предела изузетних одлика у целости, или на њихове поједине делове, спроводи се поступак стратешке процене утицаја на животну средину у складу са законом, односно проверава потреба спровођења те процене у зависности од врсте и садржаја плана и могућих значајних утицаја на животну средину.</p>
				<p>Поступак стратешке процене из става 2. овог члана спроводи орган надлежан за доношење плана, уз прибављање одговарајућих услова, мишљења и сагласности и учешће јавности, у складу са Законом и Законом о стратешкој процени утицаја на животну средину („Службени гласник РС”, бр. 135/04 и 88/10).</p>
				<p class="clan">Члан 32.</p>
				<p>На подручју Предела изузетних одлика у II степену заштите забрањена је изградња грађевинских објеката и проширивање капацитета и промена инфраструктуре као и промена намене земљишта.</p>
				<p>На подручју Предела изузетних одлика у III степену заштите забрањено је уситњавање постојећих грађевинских парцела и повећање постојеће спратности објеката и изграђености.</p>
				<p>За објекте на подручју Предела изузетних одлика чија, реконструкција није забрањена Уредбом и Правилником, врши се процена утицаја на животну средину и утврђују мере заштите у складу са Законом и Законом о стратешкој процени утицаја на животну средину.</p>
				<p>Пре прибављања урбанистичких аката и одобрења за реконструкцију неопходно је да орган надлежан за послове урбанизма и изградње или инвеститор прибаве услове заштите природе које издаје Покрајински завод за заштиту природе и мишљење Управљача.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 33.</p>
				<p>Одржавање чистоће и управљање отпадом на подручју Предела изузетних одлика врши се у складу са Законом, Законом о управљању отпадом („Службени гласник РС”, бр. 36/09 и 88/10), Одлуком о одржавању чистоће града Суботице („Службени лист града Суботице”, бр. 56/12, 2/13 и 7/13 – исправка) и овим правилником.</p>
				<p class="clan">Члан 34.</p>
				<p>На подручју Предела изузетних одлика забрањено je свако хемијско и физичко загађивање, депоновање чврстог и течног отпада, испуштање отпадних и загађених вода.</p>
				<p>Корисници и посетиоци дужни су да сакупљају и одлажу отпатке ван Предела изузетних одлика или на местима која су посебно уређена и обележена за те намене.</p>
				<p class="clan">Члан 35.</p>
				<p>Власници и корисници непокретности дужни су да их одржавају у чистом и уредном стању.</p>
				<p>Корисници шума дужни са да одржавају шумски ред у складу са прописима у области шумарства и условима заштите природе. </p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 36.</p>
				<p>Управљач је дужан да на прописан начин обележи заштићено подручје таблама прописаног изгледа и садржаја које поставља на местима где јавни путеви улазе у Предео изузетних одлика, а границе обележи прописаним ознакама.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле, односно друге ознаке са информацијама о правилима унутрашњег реда.</p>
				<p>Управљач може постављати и друге табле и ознаке од значаја за спровођење режима заштите и презентацију вредности Предела изузетних одлика, као што су панои, билборди, посетилачке стазе, места за камповање и логоровање, хранилишта, места за отпатке и друге.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као ни њихово заклањање или маскирање другим објектима.</p>
				<p class="clan">Члан 37. </p>
				<p>На подручју Предела изузетних одлика није допуштено постављање информативних табли са називима правних и физичких лица и рекламних и других паноа без одобрења Управљача.</p>
				<p>За постављање службених табли и других ознака које су утврђене прописима у области саобраћаја и јавних путева, шумарства, водопривреде и енергетике потребно је одобрење Управљача.</p>
				<p>За постављање и држање табли и паноа из става 1. овог члана Управљач може наплатити накнаду у складу са посебним актом.</p>
				<p class="clan">Члан 38. </p>
				<p>Фотографисање и снимање видео и аудио записа и филмова на подручју Предела изузетних одлика је дозвољено.</p>
				<p>За радње из става 1. овог члана које се на подручју Предела изузетних одлика врше у комерцијалне сврхе потребно је прибавити одобрење Управљача који даје своју сагласност у року од седам дана и за њих се плаћа накнада на основу Одлуке о накнадама.</p>
				<p>Фотографије, видеозаписе и филмове који се снимају на подручју Предела изузетних одлика и публикују односно приказују јавности, физичко или правно лице које обавља или за чији рачун се обавља снимање дужно је да један примерак снимљеног материјала достави Управљачу.</p>
				<p>Са обавезом из става 3. овог члана поменута лица биће упозната приликом снимања, а уколико то није могуће сматраће се упозната доношењем овог правилника и његовим јавним објављивањем.</p>
				<p class="clan">X. ИСТРАЖИВАЧКИ И ОБРАЗОВНИ РАД</p>
				<p class="clan">Члан 39. </p>
				<p>На подручју Предела изузетних одлика могу се вршити научна и друга истраживања и образовне активности у природи у складу са Законом, Уредбом и овим правилником.</p>
				<p>Истраживања и образовне активности из става 1. овог члана допуштено је обављати на начин да се у већој мери не оштете или униште значајне природне вредности као и да се не загади животна средина.</p>
				<p class="clan">Члан 40.</p>
				<p>За истраживања која се врше на подручју Предела изузетних одлика потребно је прибавити одобрење Управљача.</p>
				<p class="clan">Члан 41.</p>
				<p>За геолошка и биолошка истраживања и истраживања из пољопривреде, педологије, хидрологије, енергетике и животне средине на подручју Предела изузетних одлика потребно је поред Законом прописане дозволе надлежног министарства прибавити одобрење Управљача и услове заштите природе које издаје Покрајински завод за заштиту природе. </p>
				<p>Истраживања у области просторног и урбанистичког планирања, демографије и културних добара потребно је благовремено пријавити Управљачу.</p>
				<p>Истраживања из става 2. овог члана не могу започети пре него што Управљач потврди пријем пријаве истраживања. Пријава истраживања мора садржати релевантне податке о врсти, циљу, садржају, времену трајања, извођачу и броју учесника истраживања. У пријави се могу навести и услуге, односно помоћ која се очекује од Управљача.</p>
				<p>Управљач ће у року не дужем од седам дана обавестити подносиоца пријаве да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда, односно евентуално упутити подносиоца захтева на прибављање услова заштите природе или одобрења уколико се ради о стаништима заштићених и строго заштићених врста.</p>
				<p class="clan">Члан 42.</p>
				<p>Образовне активности на подручју Предела изузетних одлика као што су школа у природи, теренска настава и стручне екскурзије потребно је благовремено пријавити Управљачу и може се одвијати само у пратњи чувара-водича.</p>
				<p>Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.</p>
				<p class="clan">Члан 43.</p>
				<p>Захтев за издавање одобрења за истраживања из члана 41. нарочито садржи: назив и адресу институције, имена руководиоца и учесника истраживања, назив и укупно трајање пројекта, време почетка и завршетка теренских радова за које се издаје одобрење, главне методе и технике истраживања, податке о узорцима и примерцима живе и неживе природе чије је узимање планирано, места и објекте на којима се истраживање врши. </p>
				<p>Одобрење за истраживања поред података из става 1. овог члана садржи и посебне услове и мере заштите природе и животне средине који се при истраживању морају поштовати, односно примењивати.</p>
				<p>У року од 15 дана по завршетку теренских истраживачких радова и образовних активности, подносилац захтева за одобрење односно подносилац пријаве за истраживања и образовне активности, дужан је да Управљачу достави кратак извештај о току и главним видљивим резултатима спроведених истраживања и образовних активности.</p>
				<p>Ономе ко благовремено не поднесе извештај из става 3. овог члана Управљач може ускратити одобрење за наредна истраживања односно обавештење и услуге за обављање образовних активности.</p>
				<p>По завршетку елабората односно публиковању резултата о извршеним истраживањима носилац истраживања односно подносилац захтева за одобрење или подносилац пријаве дужан ја да обавести Управљача у року од 15 дана као и да тај елаборат или публиковани рад достави Управљачу.</p>
				<p class="clan">XI. ЧУВАРСКА СЛУЖБА</p>
				<p class="clan">Члан 44.</p>
				<p>Ради обезбеђења унутрашњег реда на подручју Предела изузетних одлика, Управљач организује чуварску службу.</p>
				<p>Чуварску службу чине: чувар – водич, чувар и координатор службе који има овлашћења да организује послове службе, води одговарајуће евиденције и подноси извештаје о раду (месечне, периодичне и годишње) руководиоцу сектора заштите природе, или другом овлашћеном лицу.</p>
				<p>Послове чуварске службе у својству овлашћених лица непосредно обављају чувар и координатор чуварске службе (у даљем тексту: чувар).</p>
				<p>Услове које морају испуњавати лица из става 3. овог члана, број тих лица и друга питања од значаја за њихов радни статус и начин обављања послова утврђује Управљач актом о систематизацији послова и радних места.</p>
				<p>Организовање чуварске службе врши се у складу са одредбама Закона.</p>
				<p class="clan">Члан 45.</p>
				<p>Под обезбеђењем унутрашњег реда у Пределу изузетних одлика, подразумева се заштита и очување земљишта, вегетације, фауне и вода од свих видова загађивања и оштећења, као и заштита, чување и обнављање ознака и информативних табли, чување посетилачке инфраструктуре и заштита од пожара. </p>
				<p class="clan">Члан 46.</p>
				<p>Служба чувања је организована по чуварским зонама.</p>
				<p>Чуварске зоне у смислу овог правилника, чине делови Предела изузетних одлика сачињени од логичних просторних целина, по конфигурацији терена, станишним приликама, представља компактну природну целину, у којој се успешно обезбеђује контрола, унутрашњи ред и заштита.</p>
				<p>Организација чувања може се организовати и на други начин у зависности од потреба, ефикасности и економичности рада службе и то патролним радом, стационарним контролама или комбиновањем напред наведених метода, односно другом применом теренског рада.</p>
				<p class="clan">Члан 47.</p>
				<p>Величина чуварске зоне је различита и зависи од конфигурације терена, приступачности, прегледности и нарочито од степена угрожености одређених подручја Предела изузетних одлика.</p>
				<p class="clan">Члан 48.</p>
				<p>Када чувар у вршењу чуварског надзора у Пределу изузетних одлика затекне лице које чини радњу супротну одредбама Закона, Уредбе и овог правилника или кад постоји основана претпоставка да је учињено кривично дело или прекршај, овлашћен је и дужан да: </p>
				<p>1) прати кретање и активности посетилаца и легитимише лица која затекне у заштићеном подручју;</p>
				<p>2) изврши преглед свих врста возила, пловних објеката и товара;</p>
				<p>3) изврши сваки преглед, осим станова и других просторија, за чији преглед је потребан судски налог;</p>
				<p>4) привремено одузме предмете којима је извршен прекршај или кривично дело и предмете који су настали, или прибављени извршењем таквог дела, као и да ове предмете, без одлагања, преда Управљачу ради чувања;</p>
				<p>5) лице без личних исправа, затечено у вршењу недозвољених радњи, приведе надлежном органу унутрашњих послова;</p>
				<p>6) затражи успостављање претходног стања, односно нареди мере за спречавање и уклањање штетних последица;</p>
				<p>7) сарађује са власницима и корисницима права на некретнинама у Пределу изузетних одлика ради заштите;</p>
				<p>8) сарађује са корисницима природних ресурса у Пределу изузетних одлика и координира заједничке акције у циљу заштите и рационалног коришћења природних ресурса;</p>
				<p>9) прати стање биљних и животињских врста, као и других вредности Предела изузетних одлика; </p>
				<p>10) пружа помоћ посетиоцима Предела изузетних одлика и локалном становништву.</p>
				<p>О свим предузетим радњама, а посебно у случају када уочене радње могу представљати прекршај, кривично дело, привредни преступ, када је причињена штета, када је извршено заузеће имовине, чувар саставља записник.</p>
				<p class="clan">Члан 49.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уноси:</p>
				<p>– ближи подаци о извршиоцима разних недозвољених радњи (име и презиме, име оца, адреса, запослење и други подаци за идентификацију),</p>
				<p>– начин извршења радње,</p>
				<p>– подаци о сведоцима и други расположиви докази које је могуће прибавити,</p>
				<p>– подаци о евентуалној штети, а посебно количине, броја комада, пречници, врсте и друго.</p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p class="clan">Члан 50.</p>
				<p>О привремено одузетим предметима из члана 48. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, односно за враћање у природу или збрињавање примерака привремено одузетих животињских или биљних врста.</p>
				<p>О привремено одузетим предметима Управљач води регистар са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 51.</p>
				<p>Чувар заштићеног подручја поред овлашћења из члана 48. овог правилника, посебно је дужан да:</p>
				<p>1. Потпуно и детаљно познаје теренске прилике у зонама које чува, а нарочито спољне и унутрашње границе Предела изузетних одлика.</p>
				<p>2. Спречава бесправну пашу, недозвољено обрађивање земљишта, прекомерну употребу хемијских средстава, бесправно подизање објеката, лов.</p>
				<p>3. Редовно обилази, чува и надгледа површине Предела изузетних одлика у контроли коришћења, мониторингу стања као и да надгледа и чува уређаје и објекте Управљача (опрема посетилачких стаза, информативне табле итд.).</p>
				<p>4. Предузима и контролише спровођење превентивних мера за заштиту Предела изузетних одлика од пожара.</p>
				<p>5. Благовремено обавештава надлежни инспекцијски орган о утврђеним незаконитим радњама на заштићеном подручју преко стручне службе предузећа.</p>
				<p>6. Учествује у раду других служби на реону по потреби и учествује у заједничким прегледима и патролама других овлашћених служби и органа.</p>
				<p>7. Води теренски дневник – свакодневно у њега уноси податке, а за случај инспекцијске контроле ставља дневник на увид.</p>
				<p>8. Чува и обнавља граничне знаке, информативне табле, путоказе и друге ознаке.</p>
				<p>9. Носи службено одело, легитимацију.</p>
				<p class="clan">Члан 52.</p>
				<p>Као службено лице Управљача, на терену, са овлашћењима која су му прописана, чувар стручно, ауторитативно и одговорно поступа у свим радњама за које је овлашћен.</p>
				<p>Поступање чувара у свим случајевима мора бити у складу са јавним овлашћењима која има, водећи при том посебно рачуна о правилном представљању и угледу Управљача.</p>
				<p class="clan">Члан 53.</p>
				<p>У пословима заштите екосистема, чувар је дужан да свакодневно прати и евидентира договорене податке, (температура, влажност, ветрови, цветање одређених биљних врста, појава одређених врста фауне и др.).</p>
				<p>Подаци се уносе у теренски дневник и одговарајућим евиденцијама достављају Управљачу.</p>
				<p>Чувар природе у Пределу изузетних одлика обавља и друге стручне радње у складу са потребама службе, разним стручним анализама и прикупљањима података.</p>
				<p>Чувар природе у Пределу изузетних одлика обавља и послове на реализацији и организацији активних мера заштите (сечење подраста, кошење, уклањање инвазивних врста).</p>
				<p class="clan">Члан 54.</p>
				<p>За све уочене појаве којима се на разне начине угрожава државна имовина, противправним присвајањима, оштећењима или ометањима, чувар је дужан да поступа хитно и без одлагања.</p>
				<p class="clan">Члан 55.</p>
				<p>Као службено лице на терену чувар Предела изузетних одлика учествује у пријему посета при обиласку туристичких група и других посетилаца, даје им информације и потребне податке и по потреби води посете дуж одговарајућих траса.</p>
				<p>У туристичким и информативним пословима чувар је дужан да познаје све битне карактеристике Предела изузетних одлика, ради правилног представљања, значајне природне, културне, историјске вредности, као и друге карактеристике од значаја за правилну презентацију подручја Предела изузетних одлика.</p>
				<p class="clan">Члан 56.</p>
				<p>Чувар заштићеног подручја мора имати легитимацију са којом доказује идентитет, статус службеног лица и овлашћења у складу са Законом.</p>
				<p>Легитимацију чувару издаје Управљач у складу са законом. Изглед службене легитимације чувара прописује надлежни министар.</p>
				<p>О издатим легитимацијама управљач води посебну евиденцију.</p>
				<p class="clan">Члан 57.</p>
				<p>Чувар дужан је да при предузимању радњи из члана 48. овог правилника претходно покаже легитимацију чувара Предела изузетних одлика.</p>
				<p class="clan">Члан 58.</p>
				<p>Лице које је престало да врши службу чувања, дужно је да легитимацију у року од три дана од дана престанка службе, врати Управљачу.</p>
				<p>Враћену легитимацију из става 1. овог члана, Управљач је дужан поништити и тај податак унети у евиденцију из члана 56. став 3.</p>
				<p class="clan">Члан 59.</p>
				<p>У случају губитка или нестанка легитимације чувар је дужан да о овоме одмах обавести Управљача.</p>
				<p>Изгубљена или нестала легитимација оглашава се неважећом у „Службеном гласнику РС” и брише се из евиденције о издатим легитимацијама а чувару се издје нова легитимација.</p>
				<p class="clan">Члан 60.</p>
				<p>Чувар обавља службу у униформи. Униформа је у складу са посебним Правилником надлежног Министарства.</p>
				<p>Чуварима поред униформе припадају и друга средства заштите која су предвиђена посебним актом.</p>
				<p class="clan">Члан 61.</p>
				<p>Чувар Предела изузетних одлика може бити опремљен средствима и то:</p>
				<p>– средствима везе,</p>
				<p>– превозним средствима (теренско возило или мотор),</p>
				<p>– опрема уз превозна средства,</p>
				<p>– батеријске лампе или акумулаторске светиљке,</p>
				<p>– фотоапаратима,</p>
				<p>– другом опремом неопходном за успешно обављање послова.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 62.</p>
				<p>Поред деловања у ванредним ситуацијама, управљач континуирано обавља активности у циљу спровођења мера противпожарне заштите у сарадњи са осталим корисницима простора.</p>
				<p>Реализује се: свакодневно праћење климатских услова и стања горивог материјала у циљу процене текуће опасности од појаве пожара, организовано је осматрање и обавештавање о појави пожара током пожарних сезона, на изузетно угроженим деловима Предела изузетних одлика – као што депресије са трском или велике површине под травнатом вегетацијом – обавља се појачан сезонски надзор, локалитети излетишта се налазе под контролом употребе и ложења ватре, заштита од пожара реализује се у сарадњи са противпожарном службом Шумске управе Суботица, пољочуварском службом јединице локалне самоуправе град Суботица као и са Ватрогасном службом Министарства унутрашњих послова ПУ Суботица.</p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 63.</p>
				<p>Надзор над применом овог правилника врши надлежно Министарство.</p>
				<p class="clan">Члан 64.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног Министарства.</p>
				<p class="auto-style1">Број 118-XVI-4/2014</p>
				<p class="auto-style1">Председник Надзорног одбора,</p>
				<p class="auto-style1"><span class="bold">Ненад Новаковић, </span>с.р.</p>
	</div>

