

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 30. Закона о изменама и допунама Закона о заложном праву на покретним стварима уписаним у регистар („Службени гласник РС”, број 31/19),</p>
			<p class="Basic-Paragraph">Министар привреде доноси</p>
			<p class="odluka-zakon">ПРАВИЛНИК</p>
			<p class="odluka-zakon">о садржини Регистра заложног права на покретним стварима и правима и документацији потребној за регистрацију</p>
			<p class="centar">"Службени гласник РС", број 71 од 4. октобра 2019.</p>
			<p class="clan">I. УВОДНЕ ОДРЕДБЕ</p>
			<p class="bold">Предмет</p>
			<p class="clan">Члан 1.</p>
			<p class="Basic-Paragraph">Овим правилником ближе се уређује садржина Регистра заложног права на покретним стварима и правима (у даљем тексту: Регистар) и документација потребна за регистрацију или брисање података из Регистра.</p>
			<p class="bold">Предмет регистрације</p>
			<p class="clan">Члан 2.</p>
			<p class="Basic-Paragraph">Предмет регистрације су уговорно заложно право на покретним стварима и правима са и без предаје предмета залоге у државину повериоцу, судско заложно право које настаје у складу са законом који уређује поступак извршења и обезбеђења, законско заложно право које настаје у складу са законом који уређује порески поступак и друга заложна права настала у складу са посебним прописима, а која су по закону предмет регистрације (у даљем тексту: заложно право).</p>
			<p class="Basic-Paragraph">Предмет регистрације је и задржавање права својине из уговора о продаји покретних ствари са задржавањем права својине ради обезбеђења продавчевог потраживања до исплате цене у потпуности (у даљем тексту: уговор о продаји).</p>
			<p class="clan">II. САДРЖИНА РЕГИСТРА</p>
			<p class="bold">Подаци које Регистар садржи</p>
			<p class="clan">Члан 3.</p>
			<p class="Basic-Paragraph">Регистар садржи податке о:</p>
			<p class="Basic-Paragraph">1) тачном времену пријема пријаве за регистрацију (дан, час и минут);</p>
			<p class="Basic-Paragraph">2) врсти заложног права (уговорно заложно право са и без предаје предмета залоге у државину повериоца, судско, законско заложно право);</p>
			<p class="Basic-Paragraph">3) субјектима заложног права, и то податке о заложном повериоцу, односно трећем лицу које је поверилац овластио да предузима правне радње ради заштите и намирења обезбеђеног потраживања, залогодавцу и дужнику, када дужник и залогодавац нису исто лице (у даљем тексту: субјект заложног права);</p>
			<p class="Basic-Paragraph">4) предмету заложног права:</p>
			<p class="Basic-Paragraph">(1) за индивидуално одређен предмет заложног права – податке којима се ближе одређује покретна ствар или право које је предмет залоге,</p>
			<p class="Basic-Paragraph">(2) за покретне ствари одређене по врсти – количину или број, место где се ствари налазе и/или други податак на основу којих се ове ствари могу разликовати од других ствари исте врсте,</p>
			<p class="Basic-Paragraph">(3) за збир покретних ствари, укључујући и инвентар – опис и место где се ствари налазе;</p>
			<p class="Basic-Paragraph">5) правном основу заложног права (назив уговора, акта и/или одлуке надлежног органа, датум сачињавања);</p>
			<p class="Basic-Paragraph">6) новчаном потраживању које се обезбеђује заложним правом, које може бити опредељено у домаћој и/или страној валути, и то основни и максимални износ обезбеђеног потраживања, а за будуће или условно потраживање, највиши износ главног потраживања до ког заложно право обезбеђује условна или будућа потраживања.</p>
			<p class="Basic-Paragraph">Регистар садржи и податке о уговору о продаји, и то:</p>
			<p class="Basic-Paragraph">1) датум закључења уговора о продаји;</p>
			<p class="Basic-Paragraph">2) податке о уговорним странама из уговора о продаји, и то купцу и продавцу (у даљем тексту: субјект уговора о продаји);</p>
			<p class="Basic-Paragraph">3) податке којима се ближе одређује покретна ствар која је предмет уговора о продаји;</p>
			<p class="Basic-Paragraph">4) датум када је купопродајна цена исплаћена у потпуности.</p>
			<p class="Basic-Paragraph">Ако је субјект из става 1. тачка 3) и става 2. тачка 2) овог члана домаће физичко лице, Регистар садржи податке о имену, презимену, јединственом матичном броју грађана, адреси пребивалишта, односно боравишта, а ако је страно физичко лице податке о имену, презимену, броју пасоша, земљи издавања и адреси пребивалишта, односно боравишта лица.</p>
			<p class="Basic-Paragraph">Ако је субјект из става 1. тачка 3) и става 2. тачка 2) овог члана домаће правно лице, Регистар садржи податке о пословном имену, односно називу и матичном броју, а ако је страно правно лице, пословно име, односно назив, ознаку под којом се води у страном регистру, назив тог регистра и адресу седишта лица.</p>
			<p class="Basic-Paragraph">Регистар може садржати и друге податке од значаја за регистровано заложно право: податке о власнику, односно држаоцу покретне ствари која је предмет заложног права, ако залогодавац није власник, односно држалац ствари, постојању ограничења у погледу коришћења или располагања предметом заложног права и друге податке од значаја за регистровано право.</p>
			<p class="bold">Измене и допуне регистрованих података</p>
			<p class="clan">Члан 4.</p>
			<p class="Basic-Paragraph">Регистар садржи и податке о свим променама података из члана 3. овог правилника.</p>
			<p class="bold">Забележбе у Регистру</p>
			<p class="clan">Члан 5.</p>
			<p class="Basic-Paragraph">У Регистар се региструју следеће врсте забележби:</p>
			<p class="Basic-Paragraph">1) забележба о започетом поступку намирења;</p>
			<p class="Basic-Paragraph">2) забележба спора по тужби за брисање регистрованог заложног права или другог спора у вези са регистрованим заложним правом, односно уговором о продаји;</p>
			<p class="Basic-Paragraph">3) забележба података о чињеницама и документима који су од значаја за правни промет, а у вези су са регистрованим залогом, односно регистрованим уговором о продаји.</p>
			<p class="clan">III. РЕГИСТРАЦИЈА ПОДАТАКА И БРИСАЊЕ ПОДАТАКА ИЗ РЕГИСТРА</p>
			<p class="bold">Подношење регистрационе пријаве</p>
			<p class="clan">Члан 6.</p>
			<p class="Basic-Paragraph">Регистрациона пријава (у даљем тексту: пријава) подноси се на прописаном обрасцу.</p>
			<p class="Basic-Paragraph">Уз уредно попуњену пријаву прилажу се:</p>
			<p class="Basic-Paragraph">1) документ који представља правни основ за регистрацију или брисање података, у складу са овим правилником;</p>
			<p class="Basic-Paragraph">2) други одговарајући документ из кога се могу утврдити подаци који су прописани чланом 3. овог правилника;</p>
			<p class="Basic-Paragraph">3) доказ о уплати прописаног износа накнаде за вођење поступка регистрације.</p>
			<p class="bold">Регистрација уговорног заложног права</p>
			<p class="clan">Члан 7.</p>
			<p class="Basic-Paragraph">За регистрацију уговорног заложног права са и без предаје предмета залоге у државину повериоца прилаже се следећа документација:</p>
			<p class="Basic-Paragraph">1) уговор о залози или други одговарајући правни основ који има све законом прописане битне елементе уговора о залози;</p>
			<p class="Basic-Paragraph">2) изјава залогодавца да пристаје да поверилац упише заложно право у Регистар, ако поверилац подноси регистрациону пријаву, при чему изјава мора бити оверена од стране лица или органа надлежног за оверу потписа, уколико је залогодавац физичко лице;</p>
			<p class="Basic-Paragraph">3) извод из надлежног регистра за правно лице, уколико оно није регистровано у регистру који води Агенција за привредне регистре, односно извод надлежног страног регистра за субјект заложног права који је страно правно лице, односно други одговарајући документ из кога се са сигурношћу могу утврдити подаци из члана 3. став 4. овог правилника;</p>
			<p class="Basic-Paragraph">4) доказ о идентитету за физичко лице које је субјект заложног права, уколико пријаву подноси физичко лице (фотокопија личне карте за домаће физичко лице, односно фотокопија пасоша за страно физичко лице);</p>
			<p class="Basic-Paragraph">5) друга документација из које се могу утврдити подаци који су предмет регистрације.</p>
			<p class="Basic-Paragraph">Уговор о залози мора бити оверен од стране лица или органа надлежног за оверу потписа, рукописа и преписа, када је предмет залоге удео или када је то посебним законом предвиђено.</p>
			<p class="bold">Регистрација судског заложног права</p>
			<p class="clan">Члан 8.</p>
			<p class="Basic-Paragraph">За регистрацију судског заложног права прилаже се следећа документација:</p>
			<p class="Basic-Paragraph">1) решење о извршењу донето у складу са законом којим се регулише поступак извршења и обезбеђења и/или записник о попису и процени покретних ствари;</p>
			<p class="Basic-Paragraph">2) одлука којом је изречена мера којом се стиче заложно право у складу са законом који уређује поступак извршења и обезбеђења;</p>
			<p class="Basic-Paragraph">3) друга одлука суда и/или јавног извршитеља подобна за упис судског заложног права.</p>
			<p class="bold">Регистрација законског заложног права</p>
			<p class="clan">Члан 9.</p>
			<p class="Basic-Paragraph">За регистрацију законског заложног права у поступку принудне наплате прилаже се следећа документација:</p>
			<p class="Basic-Paragraph">1) решење надлежног органа пореске управе којим се налаже упис заложног права у Регистар, и/или друга одлука подобна за регистрацију законског заложног права донета у складу са законом којим се уређује порески поступак;</p>
			<p class="Basic-Paragraph">2) записник о попису и процени покретних ствари.</p>
			<p class="Basic-Paragraph">За регистрацију законског заложног права установљавањем привремене мере у пореском поступку прилаже се следећа документација:</p>
			<p class="Basic-Paragraph">1) решење надлежног органа пореске управе којим се установљава привремена мера;</p>
			<p class="Basic-Paragraph">2) записник о попису и процени покретних ствари.</p>
			<p class="Basic-Paragraph">За регистрацију законског заложног права у поступку одлагања плаћања пореског дуга прилаже се следећа документација:</p>
			<p class="Basic-Paragraph">1) записник о усаглашеном стању пореског дуга или споразум надлежног органа и пореског обвезника или други документ из кога се несумњиво може утврдити да постоји сагласност страна за заснивање заложног права на покретним стварима пореског обвезника ради обезбеђења наплате пореског дуга;</p>
			<p class="Basic-Paragraph">2) записник о попису и процени покретних ствари или други документ којим је извршена процена покретних ствари.</p>
			<p class="Basic-Paragraph">За регистрацију законског заложног права у поступку обезбеђења плаћања пореског дуга од стране другог лица (пореског јемца) прилаже се следећа документација:</p>
			<p class="Basic-Paragraph">1) споразум надлежног органа и пореског јемца;</p>
			<p class="Basic-Paragraph">2) записник о попису и процени покретних ствари или други документ којим је извршена процена покретних ствари.</p>
			<p class="bold">Регистрација заложног права насталог у складу са посебним прописима</p>
			<p class="clan">Члан 10.</p>
			<p class="Basic-Paragraph">За регистрацију заложног права насталог у складу са посебним прописима прилаже се одговарајућа документација предвиђена тим прописима.</p>
			<p class="bold">Регистрација података из уговора о продаји</p>
			<p class="clan">Члан 11.</p>
			<p class="Basic-Paragraph">За регистрацију података из уговора о продаји прилаже се следећа документација:</p>
			<p class="Basic-Paragraph">1) уговор о продаји закључен у складу са законом који уређује облигационе односе;</p>
			<p class="Basic-Paragraph">2) изјава купца ствари да пристаје да продавац упише уговор у регистар ако продавац подноси регистрациону пријаву, при чему изјава мора бити оверена од стране лица или органа надлежног за оверу потписа, уколико је купац физичко лице;</p>
			<p class="Basic-Paragraph">3) извод из надлежног регистра за правно лице, ако оно није регистровано у регистру који води Агенција за привредне регистре, односно извод из надлежног страног регистра ако је субјект уговора о продаји страно правно лице, односно други одговарајући документ из кога се са сигурношћу могу утврдити подаци из члана 3. став 4. овог правилника;</p>
			<p class="Basic-Paragraph">4) доказ о идентитету за физичко лице које је субјект уговора о продаји, ако пријаву подноси физичко лице (фотокопија личне карте за домаће физичко лице, односно фотокопија пасоша за страно физичко лице);</p>
			<p class="Basic-Paragraph">5) друга документација из које се могу утврдити подаци који су предмет регистрације.</p>
			<p class="bold">Регистрација измене и/или допуне регистрованих података</p>
			<p class="clan">Члан 12.</p>
			<p class="Basic-Paragraph">За регистрацију нових података, измену постојећих или брисање неких од регистрованих података прилаже се следећа документација:</p>
			<p class="Basic-Paragraph">1) анекс уговора и/или други уговор или документ у складу са законом ако је предмет регистрације уговорно заложно право;</p>
			<p class="Basic-Paragraph">2) анекс уговора о продаји и/или други уговор или документ у складу са законом ако је предмет регистрације задржавање права својине из уговора о продаји;</p>
			<p class="Basic-Paragraph">3) одлука надлежног државног органа којом се врши измена одлуке која је била основ за регистрацију или други одговарајући акт или документ ако су предмет регистрације судско или законско заложно право;</p>
			<p class="Basic-Paragraph">4) други одговарајући документ из кога се са сигурношћу може утврдити да је дошло до промене регистрованих података.</p>
			<p class="Basic-Paragraph">Ако се регистрација измене и/или допуне регистрованих података врши на основу анекса уговора из члана 7. став 2. овог правилника, анекс уговора мора бити оверен.</p>
			<p class="bold">Регистрација забележбе</p>
			<p class="clan">Члан 13.</p>
			<p class="Basic-Paragraph">За регистрацију забележбе да је започет поступак намирења прилаже се следећа документација:</p>
			<p class="Basic-Paragraph">1) обавештење заложног повериоца о намери да своје доспело потраживање намири из вредности предмета заложног права;</p>
			<p class="Basic-Paragraph">2) изјава заложног повериоца или други документ из ког се може утврдити датум доспелости обезбеђеног потраживања.</p>
			<p class="Basic-Paragraph">За регистрацију забележбе спора прилаже се тужба са пријемним печатом суда или други одговарајући документ из кога се на несумњив начин може утврдити да се пред судом води спор у вези са заложним правом, покретном ствари или правом које је предмет залоге, односно регистрованим задржавањем права својине из уговора о продаји.</p>
			<p class="Basic-Paragraph">За регистрацију забележбе података о чињеницама и документима који су од значаја за правни промет прилаже се документација из које се са сигурношћу може утврдити постојање чињенице, односно документа чија се регистрација тражи.</p>
			<p class="bold">Брисање регистроване забележбе</p>
			<p class="clan">Члан 14.</p>
			<p class="Basic-Paragraph">За брисање забележбе да је започео поступак намирења прилаже се анекс уговора о залози или други одговарајући документ из кога се може на несумњив начин утврдити да је поверилац одустао од намирења потраживања, и да постоји сагласност воља да се продужи рок доспелости обезбеђеног потраживања.</p>
			<p class="Basic-Paragraph">Уколико је уговор о залози на основу кога је извршена регистрација заложног права оверен, документ из става 1. овог члана који се прилаже ради брисања регистроване забележбе да је започео поступак намирења, мора бити оверен од стране лица или органа надлежног за оверу потписа, рукописа и преписа.</p>
			<p class="Basic-Paragraph">За брисање забележбе спора прилаже се правноснажна одлука суда или поравнање којим је предметни спор окончан.</p>
			<p class="Basic-Paragraph">За брисање забележбе података и докумената од значаја за правни промет прилаже се одговарајућа одлука државног органа или други документ из кога се може утврдити да је дошло до промене околности или докумената који су условили регистрацију забележбе.</p>
			<p class="bold">Брисање регистрованог заложног права</p>
			<p class="clan">Члан 15.</p>
			<p class="Basic-Paragraph">За брисање регистрованог заложног права, у зависности од разлога за брисање, прилаже се следећа документација:</p>
			<p class="Basic-Paragraph">1) изјава или други акт којим заложни поверилац потврђује да му је дужник исплатио дуг, да је предмет залоге продат у поступку вансудског намирења или да је његово потраживање на други начин престало;</p>
			<p class="Basic-Paragraph">2) изјава заложног повериоца да се одриче заложног права, а ако изјаву даје  треће лице које је поверилац овластио да предузима правне радње ради заштите и намирења обезбеђеног потраживања, уз изјаву се прилаже и посебно овлашћење повериоца за давање такве изјаве ако овакво овлашћење није садржано у уговору на основу ког је заложно право регистровано;</p>
			<p class="Basic-Paragraph">3) документ из кога проистиче да је заложни поверилац стекао право својине на предмету заложног права;</p>
			<p class="Basic-Paragraph">4) документ из кога проистиче да су се својство заложног повериоца и својство дужника стекли у истом лицу;</p>
			<p class="Basic-Paragraph">5) документ из кога проистиче да је предмет залоге пропао;</p>
			<p class="Basic-Paragraph">6) одлука суда, јавног извршитеља или другог државног органа у складу са законом, односно други одговарајући доказ да је регистровано заложно право престало, односно да је престало потраживање које је обезбеђено регистрованим заложним правом;</p>
			<p class="Basic-Paragraph">7) правноснажна одлука суда којом се утврђује да је уговор на основу ког је извршена регистрација података раскинут, односно поништен;</p>
			<p class="Basic-Paragraph">8) други одговарајући документ у складу са законом.</p>
			<p class="Basic-Paragraph">Ако је заложни поверилац физичко лице, а пријаву за брисање података о заложном праву подноси залогодавац, изјаве из става 1. тач. 1) и 2) овог члана морају бити оверене од стране лица или органа надлежног за оверу потписа.</p>
			<p class="bold">Брисање уговора о продаји</p>
			<p class="clan">Члан 16.</p>
			<p class="Basic-Paragraph">За брисање уговора о продаји прилаже се следећа документација:</p>
			<p class="Basic-Paragraph">1) изјава којом продавац потврђује да му је купац исплатио цену у потпуности;</p>
			<p class="Basic-Paragraph">2) правноснажна одлука суда којом се утврђује да је уговор раскинут, односно поништен;</p>
			<p class="Basic-Paragraph">3) други одговарајући документ у складу са законом.</p>
			<p class="Basic-Paragraph">Ако је продавац физичко лице, а пријаву за брисање уговора подноси купац, изјава из става 1. тачка 1) мора бити оверена од стране лица или органа надлежног за оверу потписа.</p>
			<p class="bold">Регистрација или брисање података по службеној дужности</p>
			<p class="clan">Члан 17.</p>
			<p class="Basic-Paragraph">Поступак за регистрацију или брисање података по службеној дужности се покреће када суд, јавни извршитељ или други државни орган достави одлуку, решење или други одговарајући акт који представља правни основ за регистрацију или брисање података из Регистра и ако је посебним законом предвиђено да се регистрација или брисање података врши по службеној дужности.</p>
			<p class="bold">Сагласност надлежног органа као услов за регистрацију</p>
			<p class="clan">Члан 18.</p>
			<p class="Basic-Paragraph">Ако је посебним законом као услов за успостављање заложног права прописана дозвола, сагласност или други акт надлежног органа, уз пријаву, поред документације која је прописана овим правилником, прилаже се и одговарајућа дозвола, сагласност, односно други акт надлежног органа.</p>
			<p class="bold">Документација која се прилаже уз пријаву</p>
			<p class="clan">Члан 19.</p>
			<p class="Basic-Paragraph">Документација која се прилаже уз пријаву мора бити у оригиналу, овереном препису или фотокопији овереној од стране лица или органа надлежног за оверу потписа.</p>
			<p class="Basic-Paragraph">Ако се уз пријаву прилаже документ на страном језику, он мора бити легализован у складу са законом и уз њега мора бити приложен превод овлашћеног судског тумача.</p>
			<p class="bold">Подношење електронске пријаве </p>
			<p class="clan">Члан 20. </p>
			<p class="Basic-Paragraph">Попуњавање и подношење електронске пријаве врши се путем корисничке апликације за пријем електронске пријаве којом се обезбеђује пријем електронских докумената.</p>
			<p class="Basic-Paragraph">Потписивање електронске пријаве и докумената, као и овера електронских докумената, врши се у складу са законом којим се уређује поступак регистрације у Агенцији за привредне регистре. </p>
			<p class="clan">IV. ОБЈАВЉИВАЊЕ ДОКУМЕНАТА</p>
			<p class="clan">Члан 21.</p>
			<p class="Basic-Paragraph">У Регистру се објављују:</p>
			<p class="Basic-Paragraph">1) обавештење повериоца о намери да своје доспело потраживање намири из предмета заложног права;</p>
			<p class="Basic-Paragraph">2) обавештење о месту и времену одржавања вансудске продаје;</p>
			<p class="Basic-Paragraph">3) документ који садржи детаљне податке о предмету залоге (спецификација и сл.).</p>
			<p class="Basic-Paragraph">Уз захтев за објављивање документа прилаже се документ из става 1. овог члана и доказ о уплати прописаног износа накнаде.</p>
			<p class="clan">V. ПРЕСТАНАК ВАЖЕЊА ПРОПИСА</p>
			<p class="clan">Члан 22.</p>
			<p class="Basic-Paragraph">Даном ступања на снагу овог правилника престаје да важи Правилник о садржини регистра заложног права на покретним стварима и правима и документацији потребној за регистрацију („Службени гласник РС”, број 31/13).</p>
			<p class="clan">VI. ЗАВРШНА ОДРЕДБА</p>
			<p class="clan">Члан 23.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, осим одредаба чл. 2, 3, 4, 5, 6, 7, 11. и 12, члана 13. ст. 2. и 3, члана 14. ст. 3. и 4, чл. 15, 16, 17. и 18, у делу који се односи на уговорно заложно право на покретним стварима и правима са предајом у државину повериоца и уговор о продаји покретних ствари са задржавањем права својине, као и одредаба члана 20. којимa је уређено подношење електронске пријаве, које се примењују од 1. јануара 2021. године.</p>
			<p class="potpis">Број 110-00-123/2019-10</p>
			<p class="potpis">У Београду, 24. септембра 2019. године</p>
			<p class="potpis">Министар,</p>
			<p class="potpis"><span class="bold">Горан Кнежевић,</span> с.р.</p>
	</div>

