


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>&nbsp;</p>
				<p>На основу члана 167. став 4. тачка 3) Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14 – аутентично тумачење и 112/15), </p>
				<p>Министар финансија доноси</p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК</p>
				<p class="naslov">о стручном оспособљавању и усавршавању у Министарству финансија – Пореска управа</p>
				<p class="auto-style1">"Службени гласник РС", број 17 од 29. фебруара 
				2016.</p>
				<p class="naslov">&nbsp;</p>
				<p class="clan">I. УВОДНА ОДРЕДБА</p>
				<p class="clan">Члан 1.</p>
				<p>Овим правилником уређује се стручно оспособљавање и усавршавање, облици, утврђивање потреба и доношење програма, организација активности, непосредни носиоци и друга питања у области стручног оспособљавања и усавршавања пореских службеника у Министарству финансија – Пореска управа (у даљем тексту: ПУ).</p>
				<p class="clan">II. СТРУЧНО ОСПОСОБЉАВАЊЕ И УСАВРШАВАЊЕ ПОРЕСКИХ СЛУЖБЕНИКА</p>
				<p class="bold">Облици стручног оспособљавања и усавршавања</p>
				<p class="clan">Члан 2.</p>
				<p>Стручно оспособљавање и усавршавање пореских службеника остварује се кроз основно, континуирано и кроз друге облике стручног оспособљавања и усавршавања.</p>
				<p class="bold">Основно стручно оспособљавање – основна обука</p>
				<p class="clan">Члан 3.</p>
				<p>Основно стручно оспособљавање спроводи се кроз систем основних обука са циљем да порески службеници стекну вештине и знања потребна за обављање послова у ПУ, а реализује се у складу са плановима и програмима стручног оспособљавања прилагођеног потребама и могућностима пореских службеника и ПУ.</p>
				<p class="bold">Континуирано стручно усавршавање</p>
				<p class="clan">Члан 4.</p>
				<p>Континуирано стручно усавршавање пореских службеника је организован процес учења и оспособљавања по посебним плановима и програмима, усмереним ка усавршавању, специјализацији и допуњавању знања, вештина, способности потребних за обављање радних задатака. Континуирано стручно усавршавање означава и активности којима порески службеник из свакодневног искуства и различитих утицаја и извора из радног окружења стиче знања и вештине и прихвата вредносне ставове.</p>
				<p class="clan">Члан 5.</p>
				<p>Под стручним оспособљавањем и усавршавањем, у смислу чл. 3. и 4. овог правилника подразумевају се и:</p>
				<p>1) учешће пореских службеника на обукама за развој потребних знања, вештина и способности које су неопходне да би се успешно реализовали послови из надлежности ПУ (информатичке обуке, обуке за стицање лидерских вештина, вештина пословне комуникације, тимског рада, управљање стресом и сл., као и страни језици);</p>
				<p>2) учешће на стручним и научним скуповима (симпозијумима, конгресима, конференцијама и сл.), обукама, семинарима, саветовањима, и другим облицима стручног оспособљавања и усавршавања у организацији институција из земље и иностранства, чији су садржаји од интереса за активности ПУ.</p>
				<p class="bold">Други облици стручног оспособљавања</p>
				<p class="clan">Члан 6.</p>
				<p>У оквиру ПУ, организују се и други облици стручног оспособљавања, са циљем стицања неопходних знања и вештина за обављање послова, као што су: обука на радном месту, менторство, трибине, округли столови, E-learning и сл.</p>
				<p class="bold">Активности у стручном оспособљавању и усавршавању <br>пореских службеника</p>
				<p class="clan">Члан 7.</p>
				<p>Активности у стручном оспособљавању и усавршавању пореских службеника у смислу овог правилника су:</p>
				<p>1) стручно оспособљавање пореских службеника кроз основну обуку;</p>
				<p>2) стручно усавршавање пореских службеника кроз континуиране обуке којима се унапређују знања, вештине и способности ради личног и професионалног развоја и повећања ефикасности ПУ;</p>
				<p>3) процена стеченог нивоа знања и вештина пореских службеника о оспособљености за обављање послова из делокруга рада ПУ;</p>
				<p>4) израда програма и штампа приручника за извођење основне обуке, израда и штампа материјала за континуиране обуке као и публиковање радова у стручним и научним часописима у земљи и иностранству;</p>
				<p>5) каријерно вођење, праћење и развијање пореских службеника.</p>
				<p class="clan">III. ПРОГРАМИ СТРУЧНОГ ОСПОСОБЉАВАЊА <br>И УСАВРШАВАЊА</p>
				<p class="bold">Програм стручног оспособљавања и усавршавања</p>
				<p class="clan">Члан 8.</p>
				<p>Стручно оспособљавање и усавршавање пореских службеника реализују се према Програму стручног оспособљавања и усавршавања пореских службеника (у даљем тексту: Програм).</p>
				<p>Програм се усваја после израде финансијског плана за наредну годину, а најкасније до краја децембра текуће године.</p>
				<p class="clan">Члан 9.</p>
				<p>Програм садржи следеће информације које се односе на активности стручног оспособљавања и усавршавања:</p>
				<p>1) назив организатора;</p>
				<p>2) назив коорганизатора;</p>
				<p>3) назив теме;</p>
				<p>4) циљ;</p>
				<p>5) задатак;</p>
				<p>6) циљна група – порески службеници којима је намењена обука;</p>
				<p>7) број полазника у групи и укупан број полазника;</p>
				<p>8) метод реализације;</p>
				<p>9) садржај;</p>
				<p>10) време трајања;</p>
				<p>11) време извођења;</p>
				<p>12) место извођења;</p>
				<p>13) непосредне извршиоце (предаваче, тренере и др.);</p>
				<p>14) потребна средства и помагала за реализацију;</p>
				<p>15) планиране трошкове реализације;</p>
				<p>16) начин провере стеченог знања;</p>
				<p>17) да ли се издаје или не сертификат за успешно реализовану активност.</p>
				<p class="bold">Утврђивање потреба за стручним оспособљавањем и усавршавањем и доношење Програма</p>
				<p class="clan">Члан 10.</p>
				<p>Програм стручног оспособљавања и усавршавања пореских службеника у ПУ доноси директор ПУ на предлог унутрашње јединице ПУ која је, у складу са Унутрашњим уређењем и систематизацијом радних места у Министарству финансија – ПУ образована за послове стручног оспособљавања и усавршавања (у даљем тексту: УЈ за стручно оспособљавање и усавршавање).</p>
				<p>Утврђивање потреба за стручним оспособљавањем и усавршавањем пореских службеника врши УЈ за за стручно оспособљавање и усавршавање.</p>
				<p>Потреба за стручним оспособљавањем и усавршавањем пореских службеника у ПУ утврђује се на основу:</p>
				<p>1) потреба ПУ услед промене прописа из делокруга рада ПУ;</p>
				<p>2) стратешких циљева корпоративне стратегије ПУ;</p>
				<p>3) плана рада ПУ за годину за коју се доноси Програм;</p>
				<p>4) предлога руководиоца основних и осталих функција у ПУ;</p>
				<p>5) исказане потребе пореских службеника за стручним оспособљавањем и усавршавањем.</p>
				<p>Метод утврђивања потреба из става 3. тачка 4) овог члана је интервју са највишим руководиоцима пореских функција према акту министра финансија којим се уређује унутрашње уређење и систематизација радних места у ПУ, а метод утврђивања потреба став 3. тачка 5) овог члана је анкета пореских службеника у ПУ.</p>
				<p>Програм се доноси на годишњем нивоу.</p>
				<p>Програм се објављује на сајту ПУ.</p>
				<p class="bold">Измене годишњег Програма</p>
				<p class="clan">Члан 11.</p>
				<p>Програм стручног оспособљавања и усавршавања може се изменити и допунити у току године у случају:</p>
				<p>1) индентификованих додатних потреба за обукама ако су последица промена законских и подзаконских прописа или промена пословних процеса;</p>
				<p>2) у случају промена у буџету – део наменских средстава опредељен за обуку.</p>
				<p>Измене годишњег Програм стручног оспособљавања и усавршавања пореских службеника у ПУ доноси директор ПУ на предлог УЈ за стручно оспособљавање и усавршавање.</p>
				<p class="bold">Обуке ван годишњег Програма</p>
				<p class="clan">Члан 12.</p>
				<p>Уколико се укаже потреба за додатном обуком услед измена пореских прописа или увођења нових пословних процеса у ПУ, која није планирана, може се реализовати додатна обука. Таква обука може се реализовати под условом да су обезбеђена буџетска средства, или за исту нису потребна додатна буџетска средства.</p>
				<p class="bold">Програм стручног оспособљавања – основна обука</p>
				<p class="clan">Члан 13.</p>
				<p>Основна обука обухвата:</p>
				<p>1) примену процесних закона у области опорезивања;</p>
				<p>2) примену Закона о порезу на додату вредност;</p>
				<p>3) примену Закона о порезу на добит правних лица;</p>
				<p>4) примену Закона о порезу на доходак;</p>
				<p>5) примену Закона о акцизама;</p>
				<p>6) примену Закона о порезу на имовину;</p>
				<p>7) примену Закона о доприносима за обавезно социјално осигурање;</p>
				<p>8) примену осталих пореских закона.</p>
				<p>Основна обука може да садржи модуле у зависности од тога да ли полазници први пут заснивају радни однос (приправници) или су први пут засновали радни однос у ПУ, а претходно су стекли радно искуство код послодавца чија делатност није у области државне управе.</p>
				<p>Основна обука из става 2. овог члана додатно се прилагођава степену стручне спреме, звању и радном месту полазника.</p>
				<p class="bold">Програм стручног усавршавања – континуиране обуке</p>
				<p class="clan">Члан 14.</p>
				<p>Програм континуираног стручног усавршавања доноси се за сваку годину и то на бази претходно извршене анализе потреба за обукама.</p>
				<p>Анализа потреба за обукама врши се прикупљањем информација и података о потребама за обукама поступком који је уређен чланом 10. став 3. овог правилника.</p>
				<p class="clan">IV. ОРГАНИЗАЦИЈА АКТИВНОСТИ И НЕПОСРЕДНИ НОСИОЦИ СТРУЧНОГ ОСПОСОБЉАВАЊА И УСАВРШАВАЊА</p>
				<p class="bold">Носиоци стручног оспособљавања и усавршавања</p>
				<p class="clan">Члан 15.</p>
				<p>Носилац организације и извођења послова стручног оспособљавања и усавршавања је УЈ за стручно оспособљавање и усавршавање.</p>
				<p class="bold">Лица која учествују у спровођењу Програма стручног <br>усавршавања</p>
				<p class="clan">Члан 16.</p>
				<p>Програме стручног оспособљавања и усавршавања реализују порески службеници у ПУ, као и стручњаци из области значајних за рад ПУ (у даљем тексту: реализатори обуке).</p>
				<p class="bold">Учесници у обезбеђивању и унапређивању квалитета стручног оспособљавања и усавршавања пореских службеника</p>
				<p class="clan">Члан 17.</p>
				<p>У обезбеђивању, праћењу и унапређивању квалитета стручног оспособљавања и усавршавања пореских службеника учествују УЈ за стручно оспособљавање и усавршавање, унутрашња јединица у чијој су надлежности људски ресурси, директор ПУ, Служба за управљање кадровима и друге организације, установе и службе у складу са законом.</p>
				<p class="clan">Члан 18.</p>
				<p>Задатак УЈ за стручно оспособљавање и усавршавање, као носиоца организације и извођења стручних обука и усавршавања је да:</p>
				<p>1) изврши анализу потреба за стручним оспособљавањем и усавршавањем;</p>
				<p>2) утврди предлог Програма стручног оспособљавања и усавршавања пореских службеника;</p>
				<p>3) води евиденције о пореским службеницима који су едуковани у систему стручног оспособљавања и усавршавања;</p>
				<p>4) води евиденцију о реализаторима програма стручног оспособљавања и усавршавања;</p>
				<p>5) припрема и реализује активности везане за спровођење стручног оспособљавања и усавршавања;</p>
				<p>6) прати, анализира и сачињава извештаје о планираним и реализованим активностима везаним за стручне обуке и усавршавање;</p>
				<p>7) прати развој и евалуацију реализатора програма стручних обука и усавршавања;</p>
				<p>8) даје предлоге, препоруке и мишљења о предлозима да се запослени стручно оспособљавају и усавршавају ван система стручног оспособљавања и усавршавања ПУ;</p>
				<p>9) сарађује са струковним удружењима, коморама, образовним и другим институцијама у циљу развијања и унапређења компентенција пореских службеника.</p>
				<p class="clan">V. ЕВИДЕНЦИЈЕ И СЕРТИФИКАТИ</p>
				<p class="bold">Евиденције</p>
				<p class="clan">Члан 19.</p>
				<p>У УЈ за стручно оспособљавање и усавршавање воде се евиденције о:</p>
				<p>1) пријављенима за похађање обука и полазницима обука;</p>
				<p>2) лицима радно ангажованим у УЈ која се бави обукама и стручним усавршавањем пореских службеника;</p>
				<p>3) остваривању плана обука;</p>
				<p>4) успеху, односно резултату провере знања.</p>
				<p class="bold">Евиденције о полазнику</p>
				<p class="clan">Члан 20.</p>
				<p>Евиденције о полазнику садрже податке о његовом идентитету – лични подаци, нивоу и врсти досадашњег стручног оспособљавања и усавршавања, као и податке о препорученом потребном стручном оспособљавању и усавршавању.</p>
				<p>Лични подаци о полазнику су подаци који се воде у кадровској евиденцији Пореске управе.</p>
				<p>Подаци о образовном статусу полазника су: подаци о пријавама за обуке, подаци о завршеним обукама, подаци о стеченим компетенцијама, подаци о неоправданим изостанцима са обука на које се пријавио.</p>
				<p>Подаци о препорученим обукама обухватају податке о називу обука које руководилац организационе јединице препоручио за пореског службеника.</p>
				<p class="bold">Евиденције о лицима радно ангажованим у УЈ за стручно оспособљавање и усавршавање пореских службеника</p>
				<p class="clan">Члан 21.</p>
				<p>Евиденције о лицима која су радно ангажована у УЈ за стручно оспособљавање и усавршавање пореских службеника обухватају следеће податке: личне податке; датум стицања сертификата оспособљености за обављање одређене активности у УЈ за стручно оспособљавање и усавршавање; назив институције која је издала сертификат; назив образовне активности за коју је оспособљен; назив активности у којој учествује и коју спроводи; време реализације образовне активности.</p>
				<p class="bold">Потврде и сертификати</p>
				<p class="clan">Члан 22.</p>
				<p>О похађању програма стручног усавршавања ПУ је у обавези да полазницима изда одговарајућу потврду, а уколико је по програму било предвиђено да се по завршетку програма врши провера знања полазника, полазницима који су са успехом завршили проверу знања издаје се одговарајуће уверење (сертификат).</p>
				<p>За издавање потврде неопходно је за једнодневне и дводневне обуке присуство током читавог трајања обуке док је за све обуке у трајању дужем од два дана могућ оправдан изостанак од највише један дан.</p>
				<p>За издавање сертификата потребна је осим испуњавања претходних услова и успешна провера стечених знања и вештина.</p>
				<p class="clan">VI. ЗАВРШНА ОДРЕДБА</p>
				<p class="clan">Члан 23.</p>
				<p>Овај правилник ступа на снагу осам дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">Број 110-00-476/2016-08</p>
				<p class="auto-style2">У Београду, 25. фебруара 2016. године</p>
				<p class="auto-style2">Министар,</p>
				<p class="auto-style2">др <span class="bold">Душан Вујовић, </span>с.р.</p>
	</div>

