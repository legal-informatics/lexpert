


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 280. став 10. Закона о безбедности саобраћаја на путевима („Службени гласник РС”, бр. 41/09 и 53/10), 
	</p>
	<p>Министар здравља доноси</p>
	<p>&nbsp;</p>
	<p class="odluka-zakon" style="line-height: 150%; margin-top: 0; margin-bottom: 0">ПРАВИЛНИК</p>
	<p class="naslov" style="line-height: 150%; margin-top: 0">о условима које морају испуњавати здравствене установе које врше анализу крви, урина и/или других телесних материја у циљу утврђивања садржаја алкохола и/или психоактивних супстанци у организму које су забрањене за употребу пре и за време вожње</p>
	<p class="naslov" style="line-height: 150%; margin-top: 0">
	<span style="font-weight: 400">"Службени гласник РС", број 76 од 12. октобра 
	2011.</span></p>
	<p class="naslov" style="line-height: 150%; margin-top: 0">&nbsp;</p>
	<p class="clan">Члан 1.</p>
	<p>Овим правилником прописују се услови које у погледу стручних кадрова, опреме и других услова морају испуњавати здравствене установе које врше анализу крви, урина и/или других телесних материја у циљу утврђивања садржаја алкохола и/или других психоактивних супстанци у организму, које су забрањене за употребу пре и за време вожње, као и начин узимања наведених узорака сходно правилима струке.</p>
	<p class="clan">Члан 2.</p>
	<p>Анализу крви, урина и/или других телесних материја у циљу утврђивања садржаја алкохола и/или психоактивних супстанци у организму врши здравствена установа која: 
	</p>
	<p>1) у погледу стручног кадра има најмање једног специјалисту токсиколошке хемије или медицинске биохемије или клиничке биохемије;</p>
	<p>2) има обезбеђену следећу опрему:</p>
	<p>– биохемијски анализатор;</p>
	<p>– гасни хроматограф;</p>
	<p>– течни хроматограф са детекцијом на масеном спектрометру;</p>
	<p>– другу неопходну лабораторијску опрему и потрошни материјал за обављање анализе. 
	</p>
	<p>Здравствена установа мора имати стандардизовану методологију и контролисану опрему за квантитативно одређивање садржаја алкохола и/или психоактивних супстанци у организму.</p>
	<p>Анализу крви, урина и/или других телесних материја у циљу утврђивања садржаја алкохола и/или психоактивних супстанци у организму може вршити само здравствена установа која у складу са законом добије овлашћење за то од министарства надлежног за послове здравља.</p>
	<p class="clan">Члан 3.</p>
	<p>Анализа узорака крви, урина и других телесних материја ради утврђивања садржаја алкохола и/или психоактивних супстанци може се обављати стандардизованом ензимском методом, методом гасне хроматографије или другом научно признатом методом.</p>
	<p>Суперанализа добијеног резултата може се вршити само у референтној лабораторији, поновљеном анализом узорка. 
	</p>
	<p class="clan">Члан 4. </p>
	<p>Анализа узорака крви, урина и других телесних материја ради утврђивања утврђивања садржаја психоактивних супстанци (кокаин, опијати, THC, бензодиазепини, амфетамин и метадон) обавља се прелиминарним тестовима, а уколико је резултат позитиван, масеном спектрометријом или другим научно признатим методама. 
	</p>
	<p class="clan">Члан 5.</p>
	<p>Узимање крви, урина и/или других телесних материја обавља се у здравственој установи под контролом здравственог радника.</p>
	<p>Узимање крви и/или других телесних материја за анализу на садржај алкохола и/или психоактивних супстанци, клинички преглед и испуњавање обрасца врши лекар. 
	</p>
	<p>Узимање телесних материја за анализу може вршити и медицинска сестра – техничар под надзором лекара.</p>
	<p>Узорак крви за анализу, у количини од 20 ml, узима се венепункцијом уз услов да се место убода не чисти етанолом или другим алкохолима, већ искључиво безалкохолним дезинфекционим средствима или физиолошким раствором. 
	</p>
	<p>Крв се узима у два вакутајнера, по 10 ml, са хепарином. Узорци се чувају на + 40ºC. Један узорак узима се у рад у наредна 24 часа. Други узорак чува се замрзнут у наредних шест месеци, а најдуже годину дана.</p>
	<p>За анализу утврђивања присуства садржаја психоактивних супстанци у урину и/или другим телесним материјама, узорак урина (у количини од најмање 40 ml) и/или друге телесне материје узима се у хемијски чисту и стерилну посуду која је херметички затворена. Узимају се два узорка, по 20 ml, од којих се један даје на анализу у наредна 24 часа, а други се замрзнут чува у наредних шест месеци.</p>
	<p class="clan">Члан 6.</p>
	<p>Извештаје о резултатима анализе узорака крви, урина и/или других телесних материја у циљу утврђивања садржаја алкохола и/или психоактивних супстанци, здравствена установа доставља лицу чији су узорци анализирани. 
	</p>
	<p class="clan">Члан 7. </p>
	<p>Даном ступања на снагу овог правилника престаје да важи Правилник о условима које морају да испуњавају здравствене организације и органи унутрашњих послова који врше анализу крви и урина или анализу крви, ради утврђивања алкохолисаности возача и других учесника у саобраћају и поступак за узимање и транспортовање крви или крви и урина („Службени гласник СРС”, број 37/75).</p>
	<p class="clan">Члан 8.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="line-height: 150%; margin-top: 0">Број 110-00-219/2011-02</p>
	<p class="potpis" style="line-height: 150%; margin-top: 0">У Београду, 22. септембра 2011. године</p>
	<p class="potpis" style="line-height: 150%; margin-top: 0">Министар,</p>
	<p class="potpis" style="line-height: 150%; margin-top: 0">проф. др 
	<span class="bold">Зоран Станковић, </span>с.р.</p>

