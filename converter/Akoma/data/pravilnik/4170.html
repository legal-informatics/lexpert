


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 38. став 4. Закона о полицији („Службени гласник РС”, број 6/16),</p>
				<p>Министар унутрашњих послова доноси</p>
				<p class="odluka-zakon">ПРАВИЛНИК </p>
				<p class="odluka-zakon">о начину одузимања и враћања задржаног службеног оружја и муниције, службене значке и службене легитимације</p>
				<p class="centar">"Службени гласник РС", број 54 од 31. маја 
				2017. </p>
				<p class="clan">Члан 1.</p>
				<p>Овим правилником уређује се начин одузимања и враћања задржаног службеног оружја и муниције, службене значке и службене легитимације полицијском службенику, по наступању и престанку разлога за привремену спреченост за рад због болести из групе душевних болести и поремећаја. </p>
				<p class="clan">Члан 2.</p>
				<p>Под појмом болести из групе душевних болести и поремећаја, у смислу овог правилника, подразумевају се болести прописане Међународном класификацијом болести – MKB 10, које обухватају болести са шифром F00 – F99, (у даљем тексту: душевне болести и поремећаји понашања).</p>
				<p class="clan">Члан 3.</p>
				<p>Полицијски службеник коме је на лекарском прегледу одлуком надлежне здравствене установе утврђена привремена спреченост за рад због болести из групе душевних болести и поремећаја понашања, дужан је да без одлагања, службено оружје и муницију, службену значку и службену легитимацију преда непосредном руководиоцу.</p>
				<p class="clan">Члан 4. </p>
				<p>Ако полицијски службеник не поступи у складу са чланом 3. овог правилника, непосредни руководилац је, одмах по сазнању за привремену спреченост за рад због болести из члана 2. овог правилника, дужан да ступи у контакт са полицијским службеником и обавести га о месту и времену одузимања службеног оружја и муниције, службене значке и службене легитимације.</p>
				<p>Непосредни руководилац предузеће, у складу са законом, све потребне мере ради одузимања службеног оружја и муниције, службене значке и службене легитимације и по потреби ангажовати и полицијске службенике из своје организационе јединице, а ако сматра неопходним, предузети мере ради ангажовања запослених и из других организационих јединица (психологе и друга стручна лица), ради спровођења мера без ризика по безбедност полицијских службеника и других лица. </p>
				<p class="clan">Члан 5.</p>
				<p>Непосредни руководилац који је од полицијског службеника преузео, одузео, односно вратио полицијском службенику службено оружје и муницију, службену значку и службену легитимацију дужан је да о томе изда потврду.</p>
				<p class="clan">Члан 6.</p>
				<p>Службено оружје и муниција, службена значка и службена легитимација које су преузете, односно одузете од полицијског службеника, чуваће се у просторији намењеној за складиштење, односно чување службеног оружја и муниције, односно на месту безбедном за чување службеног оружја и муниције, службене значке и службене легитимације.</p>
				<p class="clan">Члан 7.</p>
				<p>О престанку привремене спречености за рад полицијски службеник је дужан да одмах обавести непосредног руководиоца.</p>
				<p>Ако је у извештају надлежне здравствене установе о привременој спречености за рад, привремена спреченост за рад закључена због престанка болести из групе душевних болести и поремећаја понашања која носи шифру F15.1-4; F17.1-4; F32.0; F430; F43.2; F45 0-9; F480; F50.0-9; F52.0-9 и F54 непосредни руководилац ће, на дан почетка рада, полицијском службенику вратити службено оружје и муницију, службену значку и службену легитимацију.</p>
				<p class="clan">Члан 8.</p>
				<p>Ако је у извештају надлежне здравствене установе привремена спреченост за рад, закључена због болести из групе душевних болести и поремећаја понашања, која није наведена у члану 7. став 2. овог правилника, непосредни руководилац ће даном почетка рада полицијског службеника иницирати поступак његовог упућивања на ванредни лекарски преглед и оцену радне способности и предлог доставити организационој јединици Министарства надлежној за здравље запослених и безбедност на раду.</p>
				<p>По окончању поступка из става 1. овог члана, непосредни руководилац поступа у складу са извештајем надлежне здравствене установе.</p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">01 број 6576/16-13</p>
				<p class="potpis">У Београду, 29. маја 2017. године</p>
				<p class="potpis">Министар,</p>
				<p class="potpis">др <span class="bold">Небојша Стефановић,</span> с.р.</p>
	</div>

