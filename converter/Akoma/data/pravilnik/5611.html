


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 78. став 10. Закона о јавним набавкама („Службени гласник РС”, број 124/12) и члана 44. Закона о поступку регистрације у Агенцији за привредне регистре („Службени гласник РС”, број 99/11),</p>
	<p>Министар финансија и привреде доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ПРАВИЛНИК</p>
	<p class="naslov" style="margin-top: 0">о садржини Регистра понуђача и документацији која се подноси уз пријаву за регистрацију понуђача</p>
	<p class="naslov" style="margin-top: 0"><span style="font-weight: 400">
	"Службени гласник РС", број 75 од 25. августа 2013.</span></p>
	<p class="naslov">&nbsp;</p>
	<p class="clan">I. ОСНОВНЕ ОДРЕДБЕ</p>
	<p class="bold">Предмет</p>
	<p class="clan">Члан 1.</p>
	<p>Овим правилником уређује се садржина Регистра понуђача (у даљем тексту: Регистар) и документација која се подноси уз пријаву за регистрацију понуђача.</p>
	<p class="bold">Субјекти регистрације</p>
	<p class="clan">Члан 2.</p>
	<p>Регистар се води као јединствена, централна и електронска база података у који се, у складу са законом, региструју предузетници и правна лица (у даљем тексту: понуђачи) који испуњавају услове за упис у Регистар.</p>
	<p class="bold">Предмет регистрације</p>
	<p class="clan">Члан 3.</p>
	<p>У Регистар се региструје упис понуђача, промена података о понуђачима и брисање понуђача и забележбе података о понуђачима које су од значаја за правни промет.</p>
	<p>У Регистру се региструје и датум регистрације понуђача, односно датум промене података о понуђачу и датум брисања понуђача. 
	</p>
	<p class="bold">Подаци у регистру</p>
	<p class="clan">Члан 4.</p>
	<p>Регистар садржи законом прописане податке о понуђачу и то:</p>
	<p>1) матични/регистарски број;</p>
	<p>2) порески идентификациони број; </p>
	<p>3) пословно име и адреса седишта; </p>
	<p>4) лично име и ЈМБГ, односно број пасоша и земља издавања, име законског заступника понуђача ако је законски заступник физичко лице, пословно име и матични број законског заступника понуђача ако је заступник правно лице. 
	</p>
	<p class="bold">Саставни део Регистра</p>
	<p class="clan">Члан 5.</p>
	<p>Поред података из члана 4. овог правилника, Регистар садржи и документе на основу којих је извршена регистрација.</p>
	<p class="clan">II. РЕГИСТРАЦИОНЕ ПРИЈАВЕ</p>
	<p class="bold">Регистрациона пријава уписа понуђача</p>
	<p class="clan">Члан 6.</p>
	<p>Уз регистрациону пријаву уписа понуђача (у даљем тексту: пријава), прилаже се: 
	</p>
	<p>1) извод из регистра надлежног органа или други одговарајући доказ да је понуђач регистрован код надлежног органа;</p>
	<p>2) доказ о матичном броју;</p>
	<p>3) потврда о пореском идентификационом броју;</p>
	<p>4) уверење из казнене евиденције да понуђач и његов законски заступник није осуђиван за неко од кривичних дела као члан организоване криминалне групе, да није осуђиван за кривична дела против привреде, кривична дела против животне средине, кривично дело примања или давања мита и кривично дело преваре;</p>
	<p>5) потврда привредног суда да понуђачу – правном лицу није изречена мера забране обављања делатности;</p>
	<p>6) потврда прекршајног суда да понуђачу није изречена мера забране вршења делатности;</p>
	<p>7) потврда надлежног пореског органа да је понуђач измирио доспеле обавезе јавних прихода (порези и доприноси);</p>
	<p>8) потврда надлежног пореског органа локалне самоуправе да је понуђач измирио доспеле обавезе јавних прихода.</p>
	<p>Ако се правно лице налази у поступку приватизације, уместо доказа из става 1. тач. 7) и 8) овог члана, правно лице прилаже потврду Агенције за приватизацију да се налази у поступку приватизације. 
	</p>
	<p>Уз пријаву подноси се и доказ о уплати прописане накнаде, у складу са законом.</p>
	<p class="bold">Регистрациона пријава промене регистрованих података о понуђачу</p>
	<p class="clan">Члан 7.</p>
	<p>Уз регистрациону пријаву промене регистрованих података о понуђачу који није уписан у један од регистара који води Агенција за привредне регистре, прилаже се документација која представља основ за насталу промену.</p>
	<p>Промена података из члана 4. тач. 1)–3) овог правилника о понуђачу који је уписан у Регистар који води Агенција за привредне регистре врши се аутоматски преузимањем података од надлежног регистра. 
	</p>
	<p>Уз пријаву промене законског заступника понуђача (члан 4. тачка 4) овог правилника) прилаже се и уверење из казнене евиденције за законског заступника из члана 6. став 1. тачка 4) овог правилника.</p>
	<p>Уз регистрационе пријаве из ст. 1 и 3. овог члана подноси се и доказ о уплати прописане накнаде, у складу са законом.</p>
	<p class="bold">Регистрациона пријава брисања понуђача</p>
	<p class="clan">Члан 8.</p>
	<p>Брисање понуђача из Регистра на основу захтева понуђача врши се на основу пријаве брисања из регистра.</p>
	<p>Брисање понуђача из Регистра који је уписан у регистар који води Агенција за привредне регистре врши се аутоматски преузимањем података од надлежног регистра. 
	</p>
	<p>Брисање понуђача из Регистра по службеној дужности врши се на основу достављања доказа од стране надлежног органа да понуђач више не испуњава услове из документације прописане чланом 6. став 1. тач. 4)–8) и чланом 6. став 2. овог правилника.</p>
	<p>Уз регистрационе пријаве из ст. 1, 2. и 3. овог члана подноси се и доказ о уплати прописане накнаде, у складу са законом.</p>
	<p class="bold">Регистрациона пријава поновног уписа понуђача у Регистар</p>
	<p class="clan">Члан 9.</p>
	<p>Уз регистрациону пријаву поновног уписа понуђача у Регистар прилаже се документација из члана 6. овог правилника, као и доказ о уплати прописане накнаде, у складу са законом.</p>
	<p class="bold">Регистрациона пријава забележбе</p>
	<p class="clan">Члан 10.</p>
	<p>Уз пријаву чињеница од значаја за правни промет ради регистрације и објаве преко интернет стране Агенције за привредне регистре, прилаже се документација којом се те чињенице утврђују, као и доказ о уплати прописане накнаде, у складу са законом.</p>
	<p class="clan">III. ЗАВРШНА ОДРЕДБА</p>
	<p class="bold">Ступање на снагу</p>
	<p class="clan">Члан 11. </p>
	<p>Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује 1. септембра 2013. године.</p>
	<p>&nbsp;</p>
	<p class="potpis" style="margin-top: 0">Број 110-00-364/2013-01</p>
	<p class="potpis" style="margin-top: 0">У Београду, 20. августа 2013. године</p>
	<p class="potpis" style="margin-top: 0">Министар,</p>
	<p class="potpis" style="margin-top: 0"><span class="bold">Млађан Динкић, 
	</span>с.р.</p>

