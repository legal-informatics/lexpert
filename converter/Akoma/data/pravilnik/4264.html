


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 81. став (5) Закона о странцима („Службени гласник РС”, број 24/18),</p>
			<p class="Basic-Paragraph">Министар унутрашњих послова доноси</p>
			<p class="odluka-zakon">ПРАВИЛНИК </p>
			<p class="odluka-zakon">о ближим условима и начину спровођења принудног удаљења странца из Републике Србије</p>
			<p class="centar">"Службени гласник РС", број 69 од 14. септембра 
			2018.</p>
			<p class="clan">Члан 1.</p>
			<p class="Basic-Paragraph">Овим правилником уређују се ближи услови и начин спровођења принудног удаљења странца из Републике Србије.</p>
			<p class="clan">Члан 2.</p>
			<p class="Basic-Paragraph">Странац ће се принудно удаљити ако не постоје озбиљне потешкоће везане за његово психичко, физичко или здравствено стање, ако му је утврђен идентитет и ако је могуће извршити његов превоз до земље порекла. </p>
			<p class="Basic-Paragraph">Странац се обавештава о спровођењу принудног удаљења и упозорава да је у његовом интересу да сарађује са полицијским службеницима који спроводе принудно удаљење и да његово противљење неће довести до отказивања његовог принудног удаљења. </p>
			<p class="clan">Члан 3.</p>
			<p class="Basic-Paragraph">Приликом спровођења принудног удаљења полицијски службеници дужни су да поштују достојанство и интегритет странца који се принудно удаљава. </p>
			<p class="clan">Члан 4.</p>
			<p class="Basic-Paragraph">Принудно удаљење странца спроводи се на основу решења о враћању странца или решења о отказу боравка странца које доносе организационе јединице Министарства унутрашњих послова, Дирекције полиције – ван седишта, које обављају послове у вези са кретањем и боравком странаца (у даљем тексту: надлежни орган).</p>
			<p class="clan">Члан 5.</p>
			<p class="Basic-Paragraph">Принудно удаљење странца спроводе полицијски службеници надлежног органа или полицијски службеници прихватилишта за странце у складу са својим овлашћењима.</p>
			<p class="clan">Члан 6.</p>
			<p class="Basic-Paragraph">Приликом извршења принудног удаљења странац мора поседовати важећу путну исправу или другу исправу прописану за прелазак државне границе, осим ако другачије није прописано међународним уговором. </p>
			<p class="Basic-Paragraph">Ако странац не поседује исправу из става 1. овог члана, полицијски службеници прихватилишта за странце код дипломатско-конзуларног преставништва државе чији је странац држављанин прибављају путни лист за повратак странца у земљу порекла.</p>
			<p class="Basic-Paragraph">Ако се путни лист не може прибавити на начин из става 2. овог члана, странцу који се принудно удаљава може се издати путни лист за странца у циљу извршења принудног удаљења, ако полицијски службеници надлежног органа или прихватилишта за странце добију сагласност земље порекла странца који се принудно удаљава да ће бити примљен у земљу порекла са овом исправом.</p>
			<p class="clan">Члан 7.</p>
			<p class="Basic-Paragraph">Странац се принудно удаљава до међународног граничног прелаза Републике Србије одређеног за прелазак државне границе у друмском или ваздушном саобраћају.</p>
			<p class="clan">Члан 8.</p>
			<p class="Basic-Paragraph">Пре извршења принудног удаљења странца преко међународног граничног прелаза за ваздушни саобраћај, полицијски службеници прихватилишта за странце,  за странца који се принудно удаљава обезбеђују авионску карту ка земљи порекла и друге документе потребне за спровођење принудног удаљења.</p>
			<p class="Basic-Paragraph">Ако се принудно удаљење странца врши на начин из става 1. овог члана, полицијски службеници прихватилишта за странце најмање два сата пре полетања ваздухоплова доводе странца на међународни гранични прелаз за ваздушни саобраћај, у циљу спровођења мера које се односе на регистрацију, сигурносну проверу пре лета и укрцавање у ваздухоплов. </p>
			<p class="clan">Члан 9.</p>
			<p class="Basic-Paragraph">Ако се странац принудно удаљава на начин из члана 8. овог правилника, а из безбедносних разлога је неопходно присуство полицијских службеника у ваздухоплову, принудно удаљење спроводе полицијски службеници који су прошли специјалну обуку за извршење принудног удаљења. </p>
			<p class="Basic-Paragraph">Број полицијских службеника који спроводе принудно удаљење из става 1. овог члана одређује се у сваком појединачном случају, након анализе потенцијалних ризика, а оптималан број треба да буде најмање једнак броју лица чије принудно удаљење се спроводи. </p>
			<p class="Basic-Paragraph">Полицијски службеници који спроводе принудно удаљење из става 1. овог члана нису наоружани.</p>
			<p class="clan">Члан 10.</p>
			<p class="Basic-Paragraph">Сматра се да је принудно удаљење извршено када странац напусти територију Републике Србије преко граничног прелаза из члана 7. овог правилника, односно када напусти ваздухоплов и ступи на тло земље порекла, односно земље у коју се удаљава.</p>
			<p class="clan">Члан 11.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 3. октобра 2018. године.</p>
			<p class="potpis">Број 01-8816/18-3</p>
			<p class="potpis">У Београду, 12. септембра 2018. године</p>
			<p class="potpis">Министар,</p>
			<p class="potpis">др <span class="bold">Небојша Стефановић,</span> с.р.</p>
	</div>

