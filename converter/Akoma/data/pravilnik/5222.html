


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 30. Закона о привредним коморама („Службени гласник РС”, број 112/15) и члана 65. Статута Привредне коморе Србије („Службени гласник РС”, број 39/16), </p>
				<p>Скупштина Привредне коморе Србије, на седници одржаној 18. децембра 2017. године, доноси</p>
				<p class="odluka-zakon">ПРАВИЛНИК</p>
				<p class="odluka-zakon">о Суду части при Привредној комори Србије</p>
				<p class="centar">"Службени гласник РС", број 114 од 20. 
				децембра 2017.</p>
				<p class="clan">I. ОПШТЕ ОДРЕДБЕ</p>
				<p class="clan">Члан 1.</p>
				<p>Суд части при Привредној комори Србије (у даљем тексту: Суд части) утврђује одговорност и изриче мере због повреде добрих пословних обичаја и пословног морала, у складу са Законом о привредним коморама и другим законима.</p>
				<p class="clan">Члан 2.</p>
				<p>Суд части је у вршењу функције независан и самосталан у одлучивању.</p>
				<p class="clan">Члан 3.</p>
				<p>Суд части утврђује одговорност и изриче мере у поступку против чланова Привредне коморе Србије и других привредних субјеката (у даљем тексту: привредни субјекат), који послују на територији Републике Србије, а против којих се подноси захтев због повреда добрих пословних обичаја и пословног морала.</p>
				<p>Суд части је надлежан да утврђује и повреде добрих пословних обичаја и пословног морала које учине страни привредни субјекти имају регистрован огранак, односно представништво код органа надлежног за регистрацију привредних субјеката.</p>
				<p>Суд части не одлучује у потрошачким споровима.</p>
				<p class="clan">Члан 4.</p>
				<p>Седиште Суда части је у Београду, Ресавска 13–15.</p>
				<p>Суд части има свој печат, који садржи назив Суда части, са ознаком седишта.</p>
				<p>Суд части заседа у свом седишту.</p>
				<p class="clan">Члан 5.</p>
				<p>Привредна комора Србије (у даљем тексту: Комора) може образовати одељења Суда части при регионалним привредним коморама и привредној комори главног града.</p>
				<p>Одељење Суда части надлежно је да суди у поступку против чланова Коморе чије је седиште на подручју регионалне привредне коморе и привредне коморе главног града при којој је образовано одељење Суда части.</p>
				<p class="clan">Члан 6.</p>
				<p>Одлуку о образовању одељења Суда части доноси Управни одбор Коморе.</p>
				<p>Одељења Суда части у свом називу, поред назива Суда части, садрже и скраћени назив привредне коморе при којој су образована, са ознаком адресе.</p>
				<p>Одељење Суда части има свој печат, који садржи назив одељења Суда части, са ознаком адресе.</p>
				<p class="clan">II. ОРГАНИЗАЦИЈА И САСТАВ СУДА ЧАСТИ</p>
				<p class="bold">1. Председник и заменик председника Суда части </p>
				<p class="clan">Члан 7.</p>
				<p>Председника и заменика председника Суда части бира Управни одбор Коморе.</p>
				<p>Председник и заменик председника Суда части бирају се на четири године и могу бити поново бирани.</p>
				<p class="clan">Члан 8.</p>
				<p>Председник Суда части представља Суд части, одређује судију појединца и утврђује састав већа, одлучује о изузећу судија, разматра представке у вези са радом Суда части, одобрава обрачун трошкова у вези са радом Суда части и врши друге послове утврђене овим правилником.</p>
				<p class="clan">Члан 9.</p>
				<p>Заменик председника Суда части обавља послове председника Суда части у случају његовог одсуства или спречености и обавља друге послове које му повери председник Суда части.</p>
				<p class="bold">2. Судије Суда части</p>
				<p class="clan">Члан 10.</p>
				<p>Судије Суда части бира Управни одбор Коморе, на четири године и могу бити поново бирани.</p>
				<p>За судије могу бити бирана лица са положеним правосудним испитом, односно испитом изједначеним са правосудним испитом, као и лица за звањем наставника на високошколској установи из области права.</p>
				<p class="clan">Члан 11.</p>
				<p>У првостепеном поступку одлучује судија појединац.</p>
				<p>У другостепеном поступку одлучује веће састављено од троје судија, од којих је један председник већа.</p>
				<p class="bold">3. Стручна служба Суда части</p>
				<p class="clan">Члан 12.</p>
				<p>Стручна служба Суда части прима поднеске, стара се о вођењу евиденција Суда части, даје потребна обавештења странкама, стара се о обезбеђивању услова за одржавање расправе и седница већа, учествује у припремању анализа и извештаја Суда части, обавља стручне и административне послове за потребе Суда части, врши обрачун трошкова у вези са радом Суда части и обавља друге послове којима се обезбеђују услови за рад Суда части.</p>
				<p class="clan">III. СТРАНКЕ У ПОСТУПКУ</p>
				<p class="clan">Члан 13.</p>
				<p>Странке у поступку су тужилац Суда части (у даљем тексту: Тужилац) и привредни субјекат. </p>
				<p class="clan">Члан 14.</p>
				<p>Тужилац прима пријаве о учињеним повредама, подноси захтев за утврђивање повреде добрих пословних обичаја и пословног морала (у даљем тексту: захтев), заступа захтев пред Судом части, изјављује приговор на првостепену одлуку Суда части и врши друге радње предвиђене овим правилником.</p>
				<p>Тужилац је независан и самосталан у покретању поступка.</p>
				<p class="clan">Члан 15.</p>
				<p>У поступку пред Судом части привредни субјекат заступа законски заступник или лице које он овласти (у даљем тексту: пуномоћник).</p>
				<p class="clan">IV. ИЗУЗЕЋЕ СУДИЈЕ</p>
				<p class="clan">Члан 16.</p>
				<p>Судија ће бити изузет од судијске дужности у одређеном предмету ако постоје околности које доводе у сумњу његову непристрасност.</p>
				<p class="clan">Члан 17.</p>
				<p>У случају да постоји неки од разлога за изузеће, судија је дужан да прекине сваки рад на том предмету и о томе обавести председника Суда части. </p>
				<p>Изузеће могу тражити и странке.</p>
				<p>Странке могу поднети захтев за изузеће до почетка расправе, а ако су за разлог за изузеће сазнале касније, захтев подносе одмах по сазнању, а најкасније до доношења одлуке.</p>
				<p>Странка је дужна да у захтеву наведе околности због којих сматра да постоји неки од разлога за изузеће.</p>
				<p class="clan">Члан 18.</p>
				<p>Пре доношења решења о изузећу на захтев странке, затражиће се писана изјава судије чије се изузеће тражи, а по потреби спровешће се и друге радње.</p>
				<p>О изузећу судије одлучује председник Суда части. </p>
				<p>Против решења којим се захтев за изузеће усваја није дозвољен приговор.</p>
				<p>Решење којим се захтев за изузеће одбија може се побијати само приговором на одлуку Суда части.</p>
				<p class="clan">Члан 19.</p>
				<p>У случају изузећа судије, као и спречености судије да обавља дужност судије, председник Суда части одредиће новог судију.</p>
				<p class="clan">V. ЈЕЗИК ПОСТУПКА, ПОДНЕСЦИ И ДОСТАВЉАЊЕ</p>
				<p class="clan">Члан 20.</p>
				<p>Поступак пред Судом части води се на српском језику и ћириличком писму. </p>
				<p>Ако је у одељењу Суда части у службеној употреби и језик националне мањине, поступак се може водити на том језику, у складу са законом којим се уређује службена употреба језика и писама. </p>
				<p class="clan">Члан 21.</p>
				<p>Пријава, захтев, одговор на захтев, приговор и други поднесци подносе се у писаном облику.</p>
				<p>Поднесци из става 1. овог члана морају бити разумљиви и садржати све што је потребно да би се по њима могло поступати.</p>
				<p class="clan">Члан 22.</p>
				<p>Достављање поднесака привредном субјекту врши се на адресу седишта привредног субјекта, односно посебну адресу за пријем поште, регистровану код органа надлежног за регистрацију привредних субјеката, на начин којим се може обезбедити податак да је поднесак достављен. </p>
				<p>Привредни субјекат је дужан да о промени адресе седишта, односно посебне адресе за пријем поште, обавести Суд части одмах по извршеној промени.</p>
				<p>Ако је привредни субјекат одредио пуномоћника, поднесци се упућују на адресу пуномоћника.</p>
				<p>Ако достављање није могуће у складу са ст. 1. или 3. овог члана, достављање ће се вршити истицањем поднеска на огласној табли Коморе.</p>
				<p>Достављање се сматра извршеним по истеку осам дана од дана истицања поднеска на огласној табли Коморе.</p>
				<p>Достављање се сматра извршеним ако привредни субјекат или његов пуномоћник одбију пријем поднеска.</p>
				<p class="clan">VI. ЈАВНОСТ ПОСТУПКА</p>
				<p class="clan">Члан 23.</p>
				<p>Поступак пред Судом части је јаван.</p>
				<p>Јавност се може искључити у току целог поступка или у делу поступка на захтев привредног субјекта, у циљу заштите пословне тајне, у складу са посебним законом.</p>
				<p class="clan">VII. ПОКРЕТАЊЕ ПОСТУПКА</p>
				<p class="bold">1. Пријава</p>
				<p class="clan">Члан 24.</p>
				<p>Пријава о извршеној повреди добрих пословних обичаја и пословног морала се подноси тужиоцу Суда части.</p>
				<p>Пријава садржи:</p>
				<p>1. пословно име и адресу седишта привредног субјекта против кога се подноси пријава;</p>
				<p>2. опис повреде у погледу начина, времена и места извршења и остале околности потребне да се повреда што тачније одреди;</p>
				<p>3. име, адресу и потпис подносиоца пријаве.</p>
				<p class="clan">Члан 25.</p>
				<p>Тужилац ће одбацити пријаву ако пријављена радња не садржи обележје повреде добрих пословних обичаја и пословног морала и ако је за покретање поступка наступила застарелост. </p>
				<p>Тужилац ће обавестити подносиоца пријаве у року од 15 дана о одбацивању пријаве. </p>
				<p class="clan">Члан 26.</p>
				<p>Тужилац може покренути поступак и ако на било који начин сазна да је учињена повреда из надлежности Суда части.</p>
				<p class="bold">2. Захтев</p>
				<p class="clan">Члан 27.</p>
				<p>Поступак пред Судом части покреће се захтевом који подноси тужилац.</p>
				<p>Захтев треба да садржи:</p>
				<p>1. означење Суда части;</p>
				<p>2. пословно име и адресу седишта привредног субјекта;</p>
				<p>3. опис повреде у погледу начина, времена и места извршења и остале околности потребне да се повреда што тачније одреди;</p>
				<p>4. доказе које треба извести на расправи;</p>
				<p>5. потпис тужиоца.</p>
				<p class="bold">3. Рок за покретање поступка</p>
				<p class="clan">Члан 28.</p>
				<p>Захтев се може поднети у року од шест месеци од сазнања за учињену повреду и учиниоца, а најкасније у року од једне године од дана када је повреда учињена.</p>
				<p class="clan">Члан 29.</p>
				<p>Председник Суда части у року од 15 дана од дана пријема захтева одређује судију појединца и утврђује састав већа.</p>
				<p class="clan">VIII. ПРВОСТЕПЕНИ ПОСТУПАК </p>
				<p class="bold">1. Припремање расправе</p>
				<p class="clan">Члан 30.</p>
				<p>Припремање расправе обухвата претходно испитивање захтева, достављање захтева на одговор привредном субјекту и заказивање расправе.</p>
				<p class="clan">Члан 31.</p>
				<p>Суд части ће решењем одбацити захтев:</p>
				<p>1. ако је поднет неблаговремено;</p>
				<p>2. ако је не садржи елементе у складу са овим правилником;</p>
				<p>3. ако Суд части није надлежан да по њему поступа;</p>
				<p>4. ако је поступак због исте повреде према истом учиниоцу већ покренут или окончан.</p>
				<p>Против решења из става 2. овог члана, може се изјавити приговор већу у року од 15 дана.</p>
				<p class="clan">Члан 32.</p>
				<p>Захтев се доставља привредном субјекту са позивом да у року од осам дана поднесе Суду части одговор на захтев.</p>
				<p>Ако привредни субјекат не одговори на захтев, или одбије да учествује у поступку пред Судом части, поступак се наставља према одредбама овог правилника.</p>
				<p class="bold">2. Расправа</p>
				<p class="clan">Члан 33.</p>
				<p>Суд части одређује дан и час одржавања расправе, водећи рачуна да између достављања позива и дана расправе странкама остане довољно времена да се припреме, а најмање осам дана.</p>
				<p class="clan">Члан 34.</p>
				<p>Суд части отвара расправу, утврђује да ли су дошла сва позвана лица и да ли су лица која нису дошла уредно позвана.</p>
				<p>Ако привредни субјекат није дошао, а нема доказа да је уредно позван, Суд части доноси решење да се расправа не одржи и заказује нову расправу.</p>
				<p>Суд части може одлучити да се расправа одржи иако постоје услови за одлагање расправе због недоласка привредног субјекта, ако би се према доказима који се налазе у списима могла донети одлука којом се утврђује да привредни субјекат није одговоран за повреду добрих пословних обичаја и пословног морала.</p>
				<p>Одсуство уредно позваног привредног субјекта или тужиоца није сметња за одржавање расправе.</p>
				<p class="bold">3. Руковођење расправом</p>
				<p class="clan">Члан 35.</p>
				<p>Суд части руководи расправом и стара се да се на расправи изнесу сви докази и утврде чињенице, које су битне за утврђивање постојања повреде и доношење одлуке.</p>
				<p>Суд части може да доноси закључке о управљању поступком које сматра потребним за ефикасно вођење поступка.</p>
				<p class="clan">Члан 36.</p>
				<p>Суд части стара се о одржавању реда за време расправе и заштити угледа Суда части и учесника у поступку.</p>
				<p>Ако привредни субјекат, тужилац, сведок, вештак, или друго лице које присуствује расправи омета ред или не поштује наређења судије појединца за одржавање реда, Суд части ће га опоменути. </p>
				<p>Ако опоменуто лице настави са ометањем реда, Суд части ће га удаљити са расправе.</p>
				<p class="bold">4. Одлагање расправе</p>
				<p class="clan">Члан 37.</p>
				<p>Расправа се може одложити ради прибављања нових доказа. У решењу којим се одлаже расправа, када је то могуће, одредиће се дан и час када ће се одржати нова расправа.</p>
				<p>Странке могу до завршетка расправе предлагати да се утврде нове чињенице и прибаве нови докази.</p>
				<p>Суд части може одлучити да се изведу докази који нису предложени или од којих је предлагач одустао.</p>
				<p class="clan">Члан 38.</p>
				<p>Ако после одлагања, расправа буде настављена пред другим судијом појединцем, расправа мора почети изнова, али се искази сведока и вештака могу само прочитати, о чему одлучује судија појединац.</p>
				<p class="bold">5. Доказивање</p>
				<p class="clan">Члан 39.</p>
				<p>Доказивање представља утврђивање свих чињеница за које Суд части сматра да су важне за правилно одлучивање.</p>
				<p>Суд части утврђује чињенице на основу: изјава странака, исправа, саслушања сведока, вештачења, као и свих других средстава којима се утврђују чињенице.</p>
				<p class="clan">Члан 40.</p>
				<p>Ако привредни субјекат предложи извођење доказа, дужан је да по налогу Суда части унапред положи износ потребан за подмирење трошкова који ће настати поводом извођења доказа.</p>
				<p class="italik">1) Сведоци</p>
				<p class="clan">Члан 41.</p>
				<p>За сведоке се могу позвати лица за која је вероватно да ће дати обавештење о повреди која је предмет расправе или о другим чињеницама које се утврђују у поступку.</p>
				<p class="clan">Члан 42.</p>
				<p>Сведоци се испитују понаособ и без присуства осталих сведока. </p>
				<p>После општих питања, сведок се позива да изнесе све што му је о предмету познато, затим ће му се постављати питања ради проверавања, допуне и разјашњења. </p>
				<p>Није дозвољено постављати таква питања у којима је већ садржано како би требало одговорити.</p>
				<p>Сведок ће се увек питати откуд му је познато оно о чему сведочи.</p>
				<p>Сведоци се могу суочити, ако се њихови искази не слажу у погледу важних чињеница.</p>
				<p class="italik">2) Вештачење</p>
				<p class="clan">Члан 43.</p>
				<p>Суд части ће извести доказе вештачењем, када је за утврђивање или оцену неке чињенице у поступку потребно прибавити налаз и мишљење од лица које располаже потребним стручним знањем.</p>
				<p class="clan">Члан 44.</p>
				<p>Вештачење врше вештаци из редова сталних судских вештака. </p>
				<p>Вештачење се може поверити и научној или стручној установи.</p>
				<p class="clan">Члан 45.</p>
				<p>Суд части одређује оквире вештачења и рокове за писмено подношење налаза и мишљења вештака.</p>
				<p class="clan">Члан 46.</p>
				<p>На изузеће вештака примењују се одредбе овог правилника о изузећу судије.</p>
				<p class="bold">6. Измена захтева, спајање и обустављање поступка</p>
				<p class="clan">Члан 47.</p>
				<p>Ако Суд части дозволи прекид расправе ради припремања измене захтева, одредиће рок у коме тужилац мора поднети нови захтев.</p>
				<p>Нови захтев доставља се привредном субјекту са позивом да у року од осам дана поднесе одговор на захтев.</p>
				<p>Ако тужилац у остављеном року не поднесе захтев, Суд части ће наставити расправу на основу ранијег захтева.</p>
				<p class="clan">Члан 48.</p>
				<p>Уколико се пред Судом части воде одвојени поступци против истог привредног субјекта за више повреда, председник Суда части може одлучити да спроведе јединствени поступак и донесе једна одлука.</p>
				<p>Против решења којим је одређено спајање поступака или којим је одбијен предлог за спајање поступака није дозвољен приговор.</p>
				<p class="clan">Члан 49.</p>
				<p>Суд части обуставиће поступак ако тужилац одустане од захтева, ако наступи застарелост или ако привредни субјекат престане да постоји.</p>
				<p class="bold">7. Записник</p>
				<p class="clan">Члан 50.</p>
				<p>О току расправе води се записник.</p>
				<p>Записник садржи битне податке о садржини предузетих радњи на расправи.</p>
				<p>Записник сачињава записничар по гласном казивању судије појединца.</p>
				<p>Записник потписују судија појединац, привредни субјекат, тужилац и записничар.</p>
				<p>Странке имају право да прегледају записник и прилоге, да стављају примедбе у погледу садржине и траже његову исправку.</p>
				<p>Уколико захтевају, странкама ће се после завршетка расправе дати копија записника.</p>
				<p class="clan">Члан 51.</p>
				<p>Изузетно, кад околности то захтевају, Суд части може уз пристанак странака одлучити да се расправа тонски снима.</p>
				<p>Уколико је направљен тонски снимак расправе, судија појединац ће у року од 15 дана после одржане расправе сачинити сумарни записник у коме ће навести основне податке о одржаној расправи, предмету поступка и донетој одлуци.</p>
				<p>Аудио снимак на којем је забележен цео ток расправе остаје у списима предмета.</p>
				<p class="clan">IX. ОДЛУКЕ</p>
				<p class="clan">Члан 52.</p>
				<p>Суд части доноси одлуку на основу доказа који су изведени током поступка.</p>
				<p>Суд части је дужан да савесно оцени сваки доказ појединачно и у вези са осталим доказима и да на основу такве оцене изведе закључак да ли је нека чињеница утврђена.</p>
				<p>Приликом изрицања мера, Суд части ће узети у обзир околности конкретног случаја које могу утицати на изрицање строже или блаже мере, а нарочито тежину повреде и њене последице.</p>
				<p class="clan">Члан 53.</p>
				<p>Донету одлуку Суд части саопштава странкама, одмах по закључењу расправе.</p>
				<p>Изузетно, у сложенијим случајевима, Суд части може одлучити да не саопштава одлуку, већ да је достави странкама у писаном отправку, најкасније у року од 30 дана од дана закључене расправе.</p>
				<p class="clan">Члан 54.</p>
				<p>Писано израђена одлука садржи: увод, изреку, образложење и поуку о праву на приговор.</p>
				<p>Увод одлуке садржи: означење Суда части, име и презиме судије појединца, означење странака, предмет поступка, дан закључења расправе, као и дан када је одлука донета.</p>
				<p>Изрека одлуке садржи: пословно име привредног субјекта, одлуку којом се утврђује да ли је привредни субјекат учинио повреду добрих пословних обичаја и пословног морала, чињенични опис повреде, време, место и начин како је повреда учињена, врсту изречене мере, као и одлуку о трошковима поступка.</p>
				<p>У образложењу одлуке Суд части износи разлоге за сваку тачку одлуке.</p>
				<p class="clan">Члан 55.</p>
				<p>Судија појединац израђује и потписује одлуку.</p>
				<p>Писани отправак одлуке доставља се странкама у року од 30 дана од дана закључене расправе.</p>
				<p class="clan">X. МЕРЕ </p>
				<p class="clan">Члан 56.</p>
				<p>Због повреде добрих пословних обичаја и пословног морала, могу се изрећи следеће мере:</p>
				<p>1. опомена;</p>
				<p>2. јавна опомена са објављивањем на Управном одбору Коморе;</p>
				<p>3. јавна опомена са објављивањем на интернет страници Коморе.</p>
				<p>Изузев мера из става 1. овог члана, Суд части може изрећи и друге мере које су му законским прописима стављене у надлежност.</p>
				<p class="clan">Члан 57.</p>
				<p>Суд части може изрећи и заштитне мерe, утврђене посебним законом.</p>
				<p class="clan">ХI. ДРУГОСТЕПЕНИ ПОСТУПАК</p>
				<p class="bold">1. Изјављивање приговора</p>
				<p class="clan">Члан 58.</p>
				<p>Против првостепене одлуке странке у поступку могу изјавити приговор Суду части у року од 15 дана од дана пријема одлуке.</p>
				<p>Приговор треба да садржи: </p>
				<p>1. означење побијане одлуке;</p>
				<p>2. разлоге за приговор;</p>
				<p>3. образложење приговора;</p>
				<p>4. изјаву да ли се првостепена одлука побија у целини или делимично;</p>
				<p>5. потпис подносиоца приговора.</p>
				<p>Приговор против одлуке одлаже извршење првостепене одлуке.</p>
				<p class="clan">Члан 59.</p>
				<p>Првостепена одлука се може побијати због повреде поступка прописаног овим правилником, због погрешно или непотпуно утврђеног чињеничног стања, због погрешне примене материјалног права, због изречене мере, односно заштитне мере за повреду добрих пословних обичаја и пословног морала, као и одлуке о трошковима поступка.</p>
				<p class="clan">Члан 60.</p>
				<p>Приговор се подноси Суду части у два примерка.</p>
				<p>Неблаговремене и непотпуне приговоре одбацује решењем судија појединац.</p>
				<p class="clan">Члан 61.</p>
				<p>Примерак приговора доставља се другој страни која може у року од осам дана од дана пријема приговора поднети Суду части одговор на приговор. </p>
				<p>Приговор и одговор на приговор, са свим списима, судија појединац доставља већу.</p>
				<p class="bold">2. Одлучивање о приговору</p>
				<p class="clan">Члан 62.</p>
				<p>О приговору одлучује веће, на седници.</p>
				<p>Одлуке већа су коначне и извршне.</p>
				<p class="clan">Члан 63.</p>
				<p>Веће испитује првостепену одлуку у делу у коме се побија приговором и у границама разлога наведених у приговору пазећи, по службеној дужности, на повреду поступка и на правилну примену материјалног права.</p>
				<p class="clan">Члан 64.</p>
				<p>Решавајући по приговору веће може да:</p>
				<p>1) одбаци приговор ако не садржи елементе у складу са овим правилником;</p>
				<p>2) одбије приговор као неоснован и потврди првостепену одлуку;</p>
				<p>3) усвоји приговор и преиначи првостепену одлуку.</p>
				<p>Ако је приговор изјављен само у корист привредног субјекта, првостепена одлука се не може изменити на његову штету.</p>
				<p class="clan">Члан 65.</p>
				<p>Веће ће одлуком усвојити приговор и преиначити првостепену одлуку ако нађе да је:</p>
				<p>1. учињена повреда поступка или да је чињенично стање погрешно, односно непотпуно утврђено</p>
				<p>2. чињенично стање правилно утврђено, али да је погрешно примењено материјално право и погрешно изречена мера за повреду добрих пословних обичаја и пословног морала или заштитна мера.</p>
				<p>У случају из става 1. тачка 1. овог члана, веће ће заказати нову расправу и извести све радње и расправити сва спорна питања, у складу са одредбама овог правилника којим се уређује првостепени поступак.</p>
				<p>На новој расправи странке могу износити нове чињенице и предлагати нове доказе.</p>
				<p class="clan">Члан 66.</p>
				<p>Писано израђена одлука већа садржи: увод, изреку и образложење.</p>
				<p>Увод садржи: означење суда, састав већа, означење странака, означење побијане одлуке, ко је поднео приговор, дан када је одлука донета.</p>
				<p>Изрека садржи: исказ да ли је побијана одлука потврђена или преиначена и како је одлучено о трошковима поступка.</p>
				<p>Образложење садржи: податке о обиму и разлозима побијања одлуке и разлоге којима се веће руководило при доношењу одлуке.</p>
				<p class="bold">3. Приговор против решења </p>
				<p class="clan">Члан 67.</p>
				<p>Против решења судије појединца дозвољен је приговор ако овим правилником није другачије одређено.</p>
				<p>У поступку по приговору против решења сходно се примењују одредбе о приговору против првостепене одлуке, осим одредаба о одговору на приговор.</p>
				<p class="clan">XI. ТРОШКОВИ ПОСТУПКА</p>
				<p class="clan">Члан 68.</p>
				<p>Трошкови поступка обухватају трошкове судског паушала и трошкове доказивања.</p>
				<p>Висину судског паушала утврђује надлежни орган Коморе посебном одлуком. </p>
				<p class="clan">Члан 69.</p>
				<p>Трошкове поступка сноси привредни субјекат, ако је утврђено да је привредни субјекат учинио повреду добрих пословних обичаја и пословног морала.</p>
				<p>Ако је захтев одбачен, или је поступак обустављен, или је утврђено да привредни субјекат није учинио повреду добрих пословних обичаја и пословног морала, трошкове поступка сноси Комора.</p>
				<p class="clan">XII. ИЗВРШЕЊЕ МЕРА</p>
				<p class="clan">Члан 70.</p>
				<p>Мера опомене извршава се достављањем правноснажне одлуке странкама.</p>
				<p>Мера јавне опомене са објављивањем на Управном одбору Коморе, извршава се објављивањем изреке правноснажне одлуке на седници Управног одбора Коморе.</p>
				<p>Мера јавне опомене са објављивањем на интернет страници Коморе извршава се објављивањем изреке правноснажне одлуке на интернет страници Коморе у трајању од 30 дана од дана објављивања. </p>
				<p class="clan">XIII. ЕВИДЕНТИРАЊЕ И БРИСАЊЕ МЕРА</p>
				<p class="clan">Члан 71.</p>
				<p>Евиденцију изречених мера води Суд части. </p>
				<p>У евиденцију се уноси: пословно име и адреса седишта привредног субјекта, опис повреде, изречена мера и датум коначности одлуке.</p>
				<p class="clan">Члан 72.</p>
				<p>Изречена мера брише се из евиденције по протеку рока од две године од коначности одлуке ако се другом одлуком не утврди нова повреда добрих пословних обичаја и пословног морала. </p>
				<p class="clan">XIV. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 73.</p>
				<p>Сви поступци започети пред Судом части Привредне коморе Србије, као и пред Судом части Привредне коморе Београда и судовима части регионалних привредних комора, образованих у складу са Законом о привредним коморама („Службени гласник РС”, бр. 65/01, 36/09 и 99/11 – др. закон), настављају се пред овим судом части, а по одредбама правилника који су били на снази у време покретања тих поступака.</p>
				<p>Даном ступања на снагу овог правилника престаје да важи Правилник о Суду части при Привредној комори Србије („Службени гласник РС”, број 39/06).</p>
				<p class="clan">Члан 74.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије.”</p>
				<p class="potpis">02.01 број 18/5</p>
				<p class="potpis">У Београду, 18. децембра 2017. године </p>
				<p class="potpis"><span class="bold">Привредна комора Србије</span></p>
				<p class="potpis">Председник Скупштине,</p>
				<p class="potpis"><span class="bold">Милош Ненезић,</span> с.р.</p>
	</div>

