


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 6. став 2. Закона о безбедности и здрављу на раду (,,Службени гласник РС”, бр. 101/05 и 91/15), </p>
				<p>Министар за рад, запошљавање, борачка и социјална питања и министар здрављa споразумно доносе </p>
				<p class="odluka-zakon">ПРАВИЛНИК</p>
				<p class="odluka-zakon">о мерама за безбедан и здрав рад запослене жене за време трудноће, породиље и запослене која доји дете</p>
				<p class="centar">"Службени гласник РС", број 102 од 20. 
				децембра 2016.</p>
				<p class="centar">&nbsp;&nbsp; &nbsp;</p>
				<p class="clan">Члан 1.</p>
				<p>Овим правилником прописују се захтеви које је послодавац дужан да испуни у обезбеђивању примене мера за безбедан и здрав рад са циљем спречавања, отклањања и смањења на најмању могућу меру ризика по безбедност и здравље запослене жене за време трудноће, породиље и запослене која доји дете. </p>
				<p class="clan">Члан 2.</p>
				<p>Поједини изрази који се користе у овом правилнику имају следеће значење:</p>
				<p>1) запослена жена за време трудноће – јесте запослена која о трудноћи достави послодавцу потврду лекара;</p>
				<p>2) породиља – јесте запослена којој од порођаја није прошло више од 12 месеци, која о томе достави послодавцу потврду лекара;</p>
				<p>3) запослена која доји дете – јесте запослена мајка детета до навршене прве године живота детета које доји, која о томе обавести послодавца.</p>
				<p class="clan">Члан 3.</p>
				<p>Послодавац је дужан да за сва радна места у радној околини на којима постоји могућност излагања штетностима, процесима или радним условима наведеним у Прегледу штетности, процеса и радних услова (Прилог 1) изврши процену свих ризика по безбедност или здравље и свих последица на трудноћу или дојење које могу имати запослене из члана 2. овог правилника, процени природу, ниво и трајање изложености, односно донесе акт о процени ризика, ради утврђивања начина и мера за отклањање или смањење ризика.</p>
				<p>Преглед штетности, процеса и радних услова (Прилог 1) одштампан је уз овај правилник и чини његов саставни део.</p>
				<p class="clan">Члан 4.</p>
				<p>Послодавац је дужан да о донетом акту о процени ризика из члана 3. овог правилника, обавести запослене из члана 2. овог правилника, запослене које могу бити у ситуацији из члана 2. овог правилника и њихове представнике за безбедност и здравље на раду, као и мерама које се предузимају у циљу отклањања ризика.</p>
				<p class="clan">Члан 5.</p>
				<p>Запослена жена за време трудноће не сме радити на радном месту за које је проценом ризика утврђен ризик по безбедност или здравље од излагања штетностима и радним условима наведеним у Прегледу штетности и радних услова, тачка А. (Прилог 2).</p>
				<p>Запослена која доји дете не сме радити на радном месту за које је проценом ризика утврђен ризик по безбедност или здравље од излагања штетностима и радним условима наведеним у Прегледу штетности и радних услова, тачка Б. (Прилог 2). </p>
				<p>Преглед штетности и радних услова (Прилог 2) одштампан је уз овај правилник и чини његов саставни део.</p>
				<p class="clan">Члан 6.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00006/2016-01</p>
				<p class="potpis">У Београду, 13. децембра 2016. године</p>
				<p class="potpis">Министар,</p>
				<p class="potpis"><span class="bold">Александар Вулин, </span>с.р.</p>
				<p class="potpis">Број 110-00-00465/2016-07</p>
				<p class="potpis">У Београду, 13. децембра 2016. године</p>
				<p class="potpis">Министар,</p>
				<p class="potpis">асс. др <span class="bold">Златибор Лончар, </span>с.р.</p>
				<p class="clan" style="text-align: right">Прилози</p>
				<p class="clan" style="text-align: right">Прилог 1 </p>
				<p class="clan">ПРЕГЛЕД ШТЕТНОСТИ, ПРОЦЕСА И РАДНИХ УСЛОВА</p>
				<p class="bold">A. Штетности </p>
				<p>1) Физичке штетности и физички напори који могу проузроковати лезије фетуса и/или могу изазвати одвајање постељице, а посебно због: </p>
				<p>(1) изложености ударцима, вибрацијама или покретима; </p>
				<p>(2) ручног преношења терета, а посебно оног при којем нарочито постоји ризик од настанка повреде или обољења кичменог стуба;</p>
				<p>(3) изложености утицају буке;</p>
				<p>(4) изложености јонизујућем зрачењу;</p>
				<p>(5) изложености нејонизујућем зрачењу;</p>
				<p>(6) изложености екстремној хладноћи или врућини;</p>
				<p>(7) покрета и положаја тела, путовања при раду, психичког и физичког умора и осталих физичких оптерећења везаних уз активности запослене. </p>
				<p>2) Биолошке штетности</p>
				<p>Биолошке штетности ризичних група 2, 3. и 4. у смислу Правилника о превентивним мерама за безбедан и здрав рад при излагању биолошким штетностима, ако је познато да те штетности или терапеутске мере које се примењују у случају оштећења изазваних тим штетностима угрожавају здравље жене за време трудноће и нерођеног детета и ако још нису наведени у Прилогу 2. овог правилника;</p>
				<p>(1) биолошка штетност групе 2 јесте штетност која проузрокује болест код људи и може бити опасна по запослене, мало је вероватно да ће се проширити на околину, обично су доступне ефикасне мере профилаксе, односно лечења;</p>
				<p>(2) биолошка штетност групе 3 јесте штетност која проузрокује тешку болест код људи и представља озбиљну опасност по запослене, може постојати ризик проширења на околину, али углавном су доступне ефикасне мере профилаксе, односно лечења;</p>
				<p>(3) биолошка штетност групе 4 јесте штетност која проузрокује тешку болест код људи и представља озбиљну опасност по запослене, може постојати висок ниво ризика проширења на околину, углавном нису доступне ефикасне мере профилаксе, односно лечења.</p>
				<p>3) Опасне хемијске материје </p>
				<p>Опасне хемијске материје, ако је познато да угрожавају здравље жене за време трудноће и нерођеног детета и ако се још не појављују у Прилогу 2 овог правилника: </p>
				<p>(1) супстанце и смеше које испуњавају критеријуме за класификацију у једну или више класа и категорија опасности с једним или више обавештења о опасности у складу са прописом којим се уређује класификација, паковање, обележавање и оглашавање хемикалије и одређеног производа у складу са Глобално хармонизованим системом за класификацију и обележавање УН, ако већ нису наведене у Прилогу 2 овог правилника: </p>
				<p>– мутагеност герминативних ћелија категорије 1A, 1Б или категорије 2 (H340, H341),</p>
				<p>– карциногеност категорије 1A, 1Б или категорије 2 (H350, H350i, H351),</p>
				<p>– токсичност по репродукцију категорије 1A, 1Б или категорије 2 или додатне категорије за последице на дојење или путем дојења (H360, H360D, H360FD, H360Fd, H360Df, H361, H361d, H361fd, H362),</p>
				<p>– специфична токсичност за циљни орган након једнократне изложености категорије 1 или категорије 2 (H370, H371), </p>
				<p>(2) супстанце и смеше из Прилога 1. Правилника о превентивним мерама за безбедан и здрав рад при излагању карциногенима или мутагенима,</p>
				<p>(3) жива и деривати живе, </p>
				<p>(4) антимикотички лекови, </p>
				<p>(5) угљен моноксид;</p>
				<p>(6) опасне хемијске материје које се доказано апсорбују кроз кожу. </p>
				<p class="bold">Б. Процеси</p>
				<p>1) Производња аурамина. </p>
				<p>2) Рад који укључује излагање полицикличним ароматичним угљоводоницима присутним у чађи, катрану или смоли каменог угља. </p>
				<p>3) Рад који укључује излагање прашини, диму и аеросолима који настају при жарењу и електропреради бакар-никловог каменца. </p>
				<p>4) Производња изопропил-алкохола у присуству јаких киселина. </p>
				<p>5) Рад који укључујe излагање прашинама тврдог дрвета. </p>
				<p class="bold">В. Радни услови</p>
				<p>Подземни рад у руднику. </p>
				<p class="clan" style="text-align: right">Прилог 2 </p>
				<p class="clan">ПРЕГЛЕД ШТЕТНОСТИ И РАДНИХ УСЛОВА</p>
				<p class="bold">A. Запослена жена за време трудноће</p>
				<p>1) Штетности</p>
				<p>(1) Физичке штетности</p>
				<p>Рад у хипербаричној средини (околини), нпр. коморе под притиском и роњење. </p>
				<p>(2) Биолошке штетности</p>
				<p>– токсоплазма, </p>
				<p>– вирус рубеоле, </p>
				<p>осим ако су запослене жене за време трудноће вакцинацијом доказано на одговарајући начин заштићене од тих штетности, </p>
				<p>(3) Опасне хемијске материје</p>
				<p>Олово и деривати олова, ако постоји опасност да људски организам апсорбује те материје. </p>
				<p>2) Радни услови </p>
				<p>Подземни рад у руднику. </p>
				<p class="bold">Б. Запослена која доји дете </p>
				<p>1) Штетности</p>
				<p>(1) Опасне хемијске материје</p>
				<p>Олово и деривати олова, ако постоји опасност да људски организам апсорбује те материје. </p>
				<p>2) Радни услови </p>
				<p>Подземни рад у руднику. </p>
	</div>

