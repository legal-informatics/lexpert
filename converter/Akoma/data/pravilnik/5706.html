


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 79. став 8. Закона о становању и одржавању зграда („Службени гласник РС”, број 104/16), </p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК </p>
				<p class="odluka-zakon">о условима које треба да задовољи објекат за одговарајући смештај</p>
				<p class="centar">"Службени гласник РС", број 75 од 4. августа 
				2017.</p>
				<p class="clan">Члан 1.</p>
				<p>Овим правилником ближе се прописују услови које треба да задовољи објекат за одговарајући смештај у који је неопходно преселити лица која остварују право на пресељење у одговарајући смештај. </p>
				<p class="clan">Члан 2.</p>
				<p>На питања која се односе на услове из члана 1. овог правилника, а која нису посебно уређена овим правилником примењују се прописи којима се уређује планирање и пројектовање у програмима стамбене подршке.</p>
				<p class="clan">Члан 3.</p>
				<p>Услови за објекат из члана 1. овог правилника односе се на:</p>
				<p>1) одговарајуће просторне услове стамбеног простора, </p>
				<p>2) одговарајуће услове опремљености основним електричним, водоводним и санитарним инсталацијама и</p>
				<p>3) задовољавајуће услове са становишта сигурности и безбедности, у смислу физичке безбедности као и од свих неповољних климатских утицаја.</p>
				<p class="clan">Члан 4.</p>
				<p>Одговарајући просторни услови стамбеног простора у објекту за одговарајући смештај односе се на:</p>
				<p>– корисну стамбену површину у стану у објекту за одговарајући смештај и</p>
				<p>– површинске нормативе у објекту за колективни смештај лица које остварују право на пресељење.</p>
				<p class="clan">Члан 5.</p>
				<p>Корисна стамбена површина у смислу овог правилника представља површину у стану која не може бити мања од 8 m² по члану породичног домаћинства, а садржи простор за спавање и боравак. </p>
				<p>Осим простора за спавање и боравак, стан мора да поседује простор за обедовање, минималне површине 4 m², простор за припрему хране, минималне површине 4 m², као и купатило, минималне површине 3 m². </p>
				<p class="clan">Члан 6. </p>
				<p>Уколико се за одговарајући смештај лица предвиђа зграда за становање заједница, објекат треба да поседује следеће просторије: просторију за спавање, санитарно-хигијенски чвор са посебним деловима мушко-женски, кухињу, простор за обедовање и дневни боравак.</p>
				<p>Собе и остале просторије из става 1. овог члана треба да испуњавају следеће услове:</p>
				<p>– у погледу површине, вишекреветна соба мора имати најмање 5 m² по кориснику, дневни боравак најмање 3 m² по кориснику док простор за обедовање мора имати најмање 1,5 m² по кориснику, </p>
				<p>– једнокреветна спаваоница треба да има површину најмање 12 m²,</p>
				<p>– у погледу структуре санитарно-хигијенски чвор са посебним деловима мушко-женски, треба да има најмање једну WC кабину на десет корисника, једно купатило на десет корисника. </p>
				<p class="clan">Члан 7.</p>
				<p>Услови које објекат из члана 1. овог правилника треба да задовољи у погледу одговарајућих услова опремљености основним електричним, водоводним и санитарним инсталацијама подразумева: </p>
				<p>– да је објекат прикључен на електричну мрежу,</p>
				<p>– да је прикључен на јавну водоводну мрежу, а ако не постоји, да је обезбеђено снабдевање хигијенски исправном текућом топлом и хладном водом путем хидрофора,</p>
				<p>– да је прикључен на јавну канализациону мрежу или прописно изграђену септичку јаму,</p>
				<p>– да је обезбеђено грејање и механичко проветравање, уколико је природно проветравање недовољно.</p>
				<p class="clan">Члан 8. </p>
				<p>Објекат из члана 1. овог правилника треба да задовољи услове са становишта сигурности и безбедности, и то:</p>
				<p>– да се коришћењем објекта не доводи у опасност живот и здравље људи, безбедност суседних објеката, безбедност околине и не угрожава животна средина, </p>
				<p>– да буде заштићен од хладноће и топлоте адекватном топлотном заштитом, од буке звучном заштитом, као и од неповољних спољних утицаја као што су: влага, киша, ветар и прејака инсолација. </p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-126/2017-12</p>
				<p class="potpis">У Београду, 1. августа 2017. године</p>
				<p class="potpis">Министар, </p>
				<p class="potpis">проф. др <span class="bold">Зорана З. Михајловић,</span> с.р. </p>
	</div>

