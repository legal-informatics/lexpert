

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члaна 19. Закона о Високом савету судства („Службени гласник РС”, бр. 116/08, 101/10, 88/11 и 106/15) и члана 38. Пословника о раду Високог савета судства („Службени гласник РС”, бр. 29/13, 4/16, 91/16, 24/17, 7/18, и 69/18), </p>
			<p class="Basic-Paragraph">Високи савет судства, на седници одржаној 18. јуна 2019. године, донео је</p>
			<p class="odluka-zakon">ПРАВИЛНИК </p>
			<p class="odluka-zakon">о изостављању и замени (анонимизацији и псеудонимизацији) података у одлукама Високог савета судства</p>
			<p class="centar">„Службени гласник РС“, број 47 од 28. јуна 2019.</p>
			<p class="clan">OПШТЕ ОДРЕДБЕ</p>
			<p class="bold">Предмет уређења</p>
			<p class="clan">Члан 1.</p>
			<p class="Basic-Paragraph">Овим правилником уређују се начин изостављања и замене података (у даљем тексту: „анонимизација и псеудонимизација”) у одлукама Високог савета судства (у даљем тексту: „Савет”) које се, у складу са законом који уређује заштиту података о личности, објављују или чине доступним јавности на неки од следећих начина:</p>
			<p class="Basic-Paragraph">– на интернет презентацији Савета;  </p>
			<p class="Basic-Paragraph">– објављивањем у публикацијама које издаје Савет (информаторима о раду и другим публикацијама);</p>
			<p class="Basic-Paragraph">– објављивањем или чињењем доступним јавности на било који други начин.</p>
			<p class="bold">Одлуке на које се примењује Правилник</p>
			<p class="clan">Члан 2.</p>
			<p class="Basic-Paragraph">Под одлуком Савета у смислу овог правилника подразумева се правноснажна одлука Савета и његових радних тела (даље: Одлуке Савета). </p>
			<p class="bold">Појам анонимизације и псеудонимизације података у одлуци Савета</p>
			<p class="clan">Члан 3.</p>
			<p class="Basic-Paragraph">Под анонимизацијом података у одлуци Савета подразумева се потпуно уклањање свих личних података, као и података о догађајима и доказима изведеним у поступцима пред Саветом и његовим радним телима.</p>
			<p class="Basic-Paragraph">Под псеудонимизацијом одлуци Савета подразумева се замена података на начин да се они више не могу приписати одређеном лицу без употребе додатних информација. </p>
			<p class="bold">Подаци који нису предмет анонимизације и псеудонимизације </p>
			<p class="clan">Члан 4.</p>
			<p class="Basic-Paragraph">У одлуци Савета не врше се анонимизиција и псеудонимизација података о државним органима, органима територијалне аутономије и локалне самоуправе, јавним предузећима и других правним лицима чији су оснивачи држава, територијална аутономија и локална самоуправа. </p>
			<p class="Basic-Paragraph">У одлуци Савета не врше се ни анонимизиција и псеудонимизација података о личности које се односе на: судије поротнике, записничаре, јавне тужиоце и њихове заменике, државне правобраниоце и њихове заменике, судске вештаке, судске тумаче и преводиоце, јавне бележнике, јавне извршитеље и адвокате, као и пуномоћнике и браниоце. </p>
			<p class="bold">Минимум стандарда анонимизације и псеудонимизације података о личности у одлуци Савета</p>
			<p class="clan">Члан 5.</p>
			<p class="Basic-Paragraph">Минимум стандарда анонимизације и псеудонимизације података о личности у одлуци Савета подразумева изостављање и замену података на основу којих је могуће идентификовати судију – учесника у поступку пред Саветом (даље: судија – учесник) или са њим повезано лице на основу чијих личних података би могао бити откривен идентитет судије – учесника.</p>
			<p class="Basic-Paragraph">Под повезаним лицем, у смислу става 1. овог члана, подразумева се физичко лице на основу чијих се својстава (брачни друг, сродник, усвојилац/усвојеник, лице које живи у заједничком домаћинству са учесником итд.) може утврдити идентитет судије – учесника. </p>
			<p class="Basic-Paragraph">Под повезаним лицем, у смислу става 1. овог члана, подразумева се и правно лице преко чијих се података може утврдити идентитет судије – учесника. </p>
			<p class="bold">Подаци о личности који су предмет анонимизације и псеудонимизације </p>
			<p class="clan">Члан 6.</p>
			<p class="Basic-Paragraph">У одлуци Савета анонимизују и псеудонимизују се подаци о личности учесника – судије, као и других лица у смислу члана 5. овог правилника, који се односе на: </p>
			<p class="Basic-Paragraph">– име и презиме;</p>
			<p class="Basic-Paragraph">– датум, годину и место рођења; </p>
			<p class="Basic-Paragraph">– адресу (пребивалиште или боравиште); </p>
			<p class="Basic-Paragraph">– јединствени матични број грађана (ЈМБГ); </p>
			<p class="Basic-Paragraph">– број личне карте, пасоша, возачке дозволе, регистарске ознаке возила или друге личне исправе, и мрежне податке који би могли да доведу до откривања идентитета; </p>
			<p class="Basic-Paragraph">– биометријске податке<span class="superscript">1</span>, генетске податке<span class="superscript">2</span>, и податке о здравственом стању<span class="superscript">3</span>;</p>
			<p class="Basic-Paragraph">– и друге податке на основу којих судија-учесник може бити идентификован. </p>
			<p class="Basic-Paragraph">––––––––––––––</p>
			<p class="f">1	<span class="bold">Биометријски подаци</span> означавају личне податке добијене посебном техничком обрадом у вези са физичким обележјима или обележјима понашања појединца која омогућују или потврђују јединствену идентификацију тог појединца, као што су фотографије лица или дактилоскопски подаци.</p>
			<p class="f">2	<span class="bold">Генетски подаци</span> означавају личне податке који се односе на наслеђена или стечена генетска обележја појединца која дају јединствену информацију о физиологији или здрављу тог појединца и који су нарочито добијени анализом биолошког узорка дотичног појединца; нарочито анализом хромозома, дезоксирибонуклеинске киселине (ДНК) и рибонуклеинске киселине (РНК) или из анализе другог елемента који омогућава добијање једнако вредне информације.</p>
			<p class="f">&nbsp; 3	<strong>Подаци о здравственом стању</strong> означавају личне податке који су повезани са физичким или менталним здрављем појединца, укључујући пружање здравствених услуга, којима се дају информације о његовом здравственом стању. (Према одредбама члана 4. тач. 13, 14. и 15. Уредбе ЕУ 2016/679).</p>
			<p class="Basic-Paragraph">&nbsp;</p>
			<p class="bold">Минимум стандарда анонимизације и псеудонимизације при позивању на одлуке других органа у одлуци Савета</p>
			<p class="clan">Члан 7.</p>
			<p class="Basic-Paragraph">У одлуци Савета која у образложењу садржи позивање на поступак или одлуку другог органа (судског, управног итд.) врши се анонимизација и псеудонимизација података из поступка или одлуке тог органа на основу којих би могао бити утврђен идентитет судије – учесника.</p>
			<p class="clan">Члан 8.</p>
			<p class="Basic-Paragraph">У одлуци Савета која у образложењу садржи позивање на поступак или судску одлуку из  грађанске, привредне и управне области анонимизују се и псеудонимизују подаци о: </p>
			<p class="Basic-Paragraph">странкама (физичким лицима), њиховим пуномоћницима који нису адвокати, законским и статутарним заступницима, акционарима, члановима друштва и са њима повезаним лицима, представницима (члановима управног одбора, страним представницима у стечају, представницима запослених и сл.), умешачима, приватним предузетницима, извршним повериоцима и извршним дужницима ако су физичка лица, оштећенима, предлагачима и противницима предлагача ако су физичка лица, оставиоцима, наследницима, сведоцима, сродницима, блиским лицима и суседима странака. </p>
			<p class="clan">Члан 9.</p>
			<p class="Basic-Paragraph">У одлуци Савета која у образложењу садржи позивање на поступак или судску одлуку из кривичне и прекршајне области анонимизују се и псеудонимизују подаци о: окривљеном, оптуженом или осуђеном лицу, оштећеном као тужиоцу, приватном тужиоцу, оштећеном, оштећеном по предлогу, сведоку, пуномоћнику (физичком лицу), законском заступнику странке, сроднику, пријатељу, суседу странке. </p>
			<p class="Basic-Paragraph">Изузетно од става 1, не псеудонимизују и анонимизују се подаци о осуђеном лицу за кривична дела за која је правоснажном пресудом изречена казна затвора од најмање три године, за кривична дела против човечности и других добара заштићених међународним правом и за кривична дела организованог криминала. </p>
			<p class="bold">Анонимизација и псеудонимизација података из посебних поступака</p>
			<p class="clan">Члан 10.</p>
			<p class="Basic-Paragraph">У одлуци Савета која у образложењу садржи позивање на судски поступак или одлуку донету према малолетном учиниоцу кривичног дела анонимизују се и псеудонимизују подаци о малолетном учиниоцу, оштећеном, времену и месту критичног догађаја, сведоку, као и други подаци на основу којих би се могао утврдити идентитет судије – учесника.  </p>
			<p class="Basic-Paragraph">У одлуци Савета која у свом образложењу садржи позивање на судски поступак или одлуку донету у области породичних и статусних предмета у којима су малолетници били учесници поступка анонимизују се и псеудонимизују сви подаци којима се задире у приватност учесника поступка. </p>
			<p class="Basic-Paragraph">У одлуци Савета која у образложењу садржи позивање на судски поступак или одлуку донету у поступку у којем је према закону искључена јавност, анонимизују се и псеудонимизују, поред података из члана 6. овог правилника, и сви подаци за које је законом, другим прописима и актима одређено да се чувају као тајна. </p>
			<p class="clan">НАЧИНИ АНОНИМИЗАЦИЈЕ И ПСЕУДОНИМИЗАЦИЈЕ</p>
			<p class="bold">Начини анонимизације и псеудонимизације и евиденција</p>
			<p class="clan">Члан 11.</p>
			<p class="Basic-Paragraph">Подаци из чл. 6, 7, 8, 9. и 10. овог правилника, анонимизују и псеудонимизују се изостављањем или заменом података, у зависности од тога у којем облику је одлука Савета. </p>
			<p class="Basic-Paragraph">Начин анонимизације и псеудонимизације из става 1 овог члана мора бити примењен доследно, тако да се идентитет судије-учесника, странке из поступка или одлуке другог органа на коју се позива одлука Савета не може одредити. </p>
			<p class="Basic-Paragraph">О анонимизованим и псеудонимизованим судским одлукама води се јединствена евиденција.</p>
			<p class="bold">Псеудонимизација података у одлукама Савета које постоје у електронском облику</p>
			<p class="clan">Члан 12.</p>
			<p class="Basic-Paragraph">У одлукама Савета које постоје у електронском облику врши се псеудонимизација података. </p>
			<p class="Basic-Paragraph">Псеудонимизација имена и презимена врши се заменом са два иста велика слова (АА...), при чему се задржава својство тог лица у поступку, ако је исто наведено. </p>
			<p class="Basic-Paragraph">Свако следеће име и презиме лица које је наведено у одлуци Савета замењује се са два следећа иста велика слова, азбучним редоследом слова (АА, ББ...). </p>
			<p class="Basic-Paragraph">Псеудонимизација бројчаних и свих других података осим имена и презимена (електронске адресе, кућне адресе, ЈМБГ итд.) врши се заменом са три тачке (...), при чему се задржава ознака врсте тог податка, уколико је иста наведена. </p>
			<p class="bold">Анонимизација података у одлукама Савета које постоје само у штампаном облику</p>
			<p class="clan">Члан 13.</p>
			<p class="Basic-Paragraph">У одлукама Савета које постоје само у штампаном облику врши се анонимизација изостављањем података. </p>
			<p class="Basic-Paragraph">Изостављање података из става 1 овог члана врши се прекривањем црном бојом тако да се подаци који подлежу анонимизацији учине невидљивим, након чега се приступа фотокопирању или скенирању судске одлуке. </p>
			<p class="Basic-Paragraph">Код изостављања имена и презимена задржава се ознака својства тог лица у поступку, уколико је исто наведено. </p>
			<p class="Basic-Paragraph">Код изостављања бројчаних података и свих других података осим имена и презимена (електронске адресе, кућне адресе, ЈМБГ итд.) задржава се ознака тог податка, уколико је иста наведена. </p>
			<p class="bold">Овлашћено лице за послове анонимизације и псеудонимизације</p>
			<p class="clan">Члан 14.</p>
			<p class="Basic-Paragraph">Савет одређује лице или лица која у текућој години врше анонимизацију и псеудонимизацију одлука Савета.</p>
			<p class="bold">Примена Правилника</p>
			<p class="clan">Члан 15.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">Број 110-00-11/2019-01</p>
			<p class="potpis">У Београду, 18. јуна 2019. године</p>
			<p class="potpis">Председник Високог савета судства,</p>
			<p class="potpis"><span class="bold">Драгомир Милојевић, </span>с.р.</p>
	</div>

