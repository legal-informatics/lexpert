


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 56. Закона о заштити природе („Службени гласник РС”, бр. 36/09, 88/10 и 91/10 – исправка), чл. 6. и 7. Уредбе о проглашењу Строгог резервата природе „Мустафа” („Службени гласник РС”, број 99/14. године) и члана18. Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закони),</p>
				<p>Надзорни одбор Јавног предузећа за газдовање шумама „Србијашуме” на седници одржаној 34. априла 2015. године, доноси </p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о унутрашњем реду и чуварској служби Строгог резервата природе „Мустафа”</p>
				<p class="clan">"Службени гласник РС", број 44 од 20. маја 
				2015.</p>
				<p class="clan">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Строгог резервата природе „Мустафа” (у даљем тексту: Строги резерват природе), односно ближе прописују правила из члана 56. став 4. Закона о заштити о природe (у даљем тексту: Закон) по којима се на подручју Строгог резервата природе спроводи режим заштите утврђен чланом 35. Закона и чл. 4. Уредбе о проглашењу Строгог резервата природе „Мустафа” (у даљем тексту: Уредба). </p>
				<p class="clan">Члан 2.</p>
				<p>Одредбе овог правилника односе се на посетиоце Строгог резервата природе. </p>
				<p>Посетилац Строгог резервата природе је лице које из научних, образовних, рекреативних, туристичких, спортских и културних потреба и разлога борави на подручју Строгог резервата природе краће од 15 дана, као и лице у транзиту кроз подручје Строгог резервата природе (у даљем тексту: Посетилац).</p>
				<p class="clan">Члан 3.</p>
				<p>Управљање Строгим резерватом природе Уредбом је поверено Јавном предузећу за газдовање шумама „Србијашуме”, Београд.</p>
				<p>Послове управљања непосредно врши Шумско газдинство „Северни Кучај” Кучево, Шумска управа у Мајданпеку (у даљем тексту: Управљач).</p>
				<p class="clan">Члан 4.</p>
				<p>Посетиоци су дужни да се придржавају одредаба овог правилника, упутстава са информативних табли и других ознака, као и упутстава или налога чувара Строгог резервата природе и других овлашћених лица Управљача. </p>
				<p>У планирању и предузимању радова и активности на подручју Строгог резервата природе, Посетиоци су дужни да поштују Закон, Уредбу и План управљања Строгог резервата природе.</p>
				<p class="clan">Члан 5. </p>
				<p>Унутрашњи ред Строгог резервата природе Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 6.</p>
				<p>Забрањен је улазак, односно приступ у Строги резерват природе без одобрења Управљача или пратње чувара Строгог резервата природе. </p>
				<p class="clan">Члан 7.</p>
				<p>Површина на којој је Уредбом утврђен режим заштите I степена: 77 одељење, Газдинске јединице „Тодорова река”.</p>
				<p>Површину Строгог резервата природе Управљач ће означити на видљив и јасан начин.</p>
				<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ <br>И ЖИВОТНЕ СРЕДИНЕ</p>
				<p class="clan">Члан 8.</p>
				<p>Посетиоци су дужни да примењују мере заштите природних, културних и других вредности и животне средине у складу са Законом, Уредбом и овим правилником, другим законским и подзаконским актима донетим на основу тих закона.</p>
				<p class="clan">Члан 9.</p>
				<p>Биљке и гљиве које живе у слободној природи на подручју Строгог резервата природе, а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10, 4/11/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње које живе, повремено или сезонски бораве у слободној природи на подручју Строгог резервата природе, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Строгог резервата природе нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача. </p>
				<p>Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и Министарство, о чему Управљач саставља записник и води евиденцију. </p>
				<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
				<p class="clan">Члан 10.</p>
				<p>На подручју Строгог резервата природе забрањено је сакупљање свих биљних и животињских врста. </p>
				<p class="clan">Члан 11.</p>
				<p>На подручју Општег резервата природе забрањено је уношење алохтоних биљних и животињских врста. </p>
				<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 12.</p>
				<p>На подручју Строгог резервата природе забрањено је коришћење природних богатстава и искључују се други облици коришћења простора и активности на заштићеном простору, осим ограниченог научноистраживачког рада и праћења стања свих еколошких параметара, интервентне мере за очување темељних вредности у случају инцидентних ситуација (ветролом, снеголом, снегоизвала, голобрст, пожар и сл.) и посете у образовне, рекреативне и опште културне сврхе.</p>
				<p class="clan">Члан 13. </p>
				<p>На подручју Строгог резервата природе обезбеђује се научно праћење стања свих еколошких параметара шумске заједнице мезијске букве и храста китњака на силикатној подлози и еколошких услова станишта, стања популације свих биљних и животињских врста, прикупљање и анализа података о дендрометријским и другим карактеристикама дрвећа и жбуња, предузимање мера заштите од пожара и биљних болести и штеточина јачег интензитета, ограничена посета у циљу образовног рада и приказивања вредности заштићеног природног добра.</p>
				<p class="clan">V. ЛОВ </p>
				<p class="clan">Члан 14.</p>
				<p>На подручју Строгог резервата природе забрањен је лов.</p>
				<p class="clan">VI. СПОРТ, РЕКРЕАЦИЈА И ТУРИЗАМ </p>
				<p class="clan">Члан 15.</p>
				<p>На подручју Строгог резервата природе забрањено је организовање спортских такмичења и активности рекреације. </p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 16. </p>
				<p>На подручју Строгог резервата природе забрањенa је: изградња објеката, шумских и јавних путева; извођење грађевинских радова и других радова којима би се нарушила морфологија терена, уништила дивља флора и фауна или на било који начин нарушио интегритет заштићеног подручја.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 17.</p>
				<p>Одржавање чистоће и управљање отпадом на подручју Строгог резервата природе врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. </p>
				<p>На подручју Строгог резервата природе забрањено је депоновање смећа и другог отпадног материјала. </p>
				<p class="clan">Члан 18.</p>
				<p>Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Строгог резервата природе.</p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, <br>ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 19.</p>
				<p>Управљач у року утврђеном Уредбом и на начин прописан одговарајућим подзаконским актом обележава Строги резерват природе као заштићено подручје таблама прописаног изгледа, а границе Строгог резервата природе обележава прописаним ознакама.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле односно друге ознаке са информацијама о правилима унутрашњег реда. </p>
				<p>Управљач поставља и друге табле и ознаке од значаја за спровођење режима заштите и презентацију вредности Строгог резервата природе. </p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
				<p class="clan">Члан 20. </p>
				<p>На подручју Строгог резервата природе није дозвољено постављање информативних табли са називима правних и физичких лица и рекламних и других паноа. </p>
				<p class="clan">Члан 21. </p>
				<p>Фотографисање и снимање тонских и видео записа и филмова на подручју Строгог резервата природе дозвољено је.</p>
				<p>За радње из става 1. овог члана потребно је прибавити сагласност Управљача. </p>
				<p>Ради прибављања сагласности из става 2. овог члана, организатор снимања, односно заинтересовано лице пријављује планиране активности снимања Управљачу који је дужан да сагласност изда у року не дужем од 15 дана.</p>
				<p>За активности фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод за заштиту природе Србије (у даљем тексту: Завод).</p>
				<p>Управљач може привремено или трајно ускратити сагласност уколико је индикован значајан неповољан утицај на природне вредности. </p>
				<p>Физичко или правно лице које обавља или за чији рачун се обавља снимање фотографија, тонских и видео записа и филмова који се публикују, односно приказују јавности, дужно је да један примерак снимљеног материјала достави Управљачу.</p>
				<p class="clan">X. ИСТРАЖИВАЧКИ И ОБРАЗОВНИ РАД </p>
				<p class="clan">Члан 22. </p>
				<p>На подручју Строгог резервата природе могу се обављати активности научно-истраживачког рада. </p>
				<p>Научно истраживање из става 1. овог члана допуштено је обављати на начин да се не изазову значајне неповољне промене или униште природне вредности, као и да се не загади животна средина.</p>
				<p class="clan">Члан 23.</p>
				<p>За истраживања која могу имати утицај на вредности и обележја Строгог резервата природе и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Управљача.</p>
				<p>Да би прибавио сагласност из став 1. овог члана, носилац истраживања пријављује Управљачу планиране истраживачке радове и активности. </p>
				<p>Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге, односно помоћ која се тражи од Управљача.</p>
				<p>Уз пријаву истраживања прилаже се акт о условима заштите природе. </p>
				<p>Уз пријаву истраживања прилаже се и дозвола Министарства, када се ради о истраживањима строго заштићених и заштићених врста и другим истраживањима за чије извођење је прописана обавеза прибављања дозволе надлежног органа.</p>
				<p>Сагласност из става 1. овог члана, коју управљач издаје у року не дужем од 7 дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
				<p>Забрањено је истраживања из става 1. овог члана започети или изводити без прибављене сагласности Управљача. </p>
				<p class="clan">Члан 24.</p>
				<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
				<p>Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
				<p class="clan">Члан 25.</p>
				<p>Образовне активности на подручју Строгог резервата природе, као што су школа у природи, теренска настава и семинари и стручне екскурзије потребно је благовремено писмено пријавити Управљачу.</p>
				<p>Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.</p>
				<p>Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
				<p class="clan">Члан 26.</p>
				<p>У року од 15 дана по завршетку теренских истраживачких радова и образовних активности, носилац истраживања, односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.</p>
				<p>О завршетку елабората, односно публиковању резултата о извршеним истраживањима носилац истраживања дужан је да обавести Управљача у року од 15 дана као и да тај елаборат или публиковани рад достави Управљачу.</p>
				<p>Ономе ко благовремено не поднесе извештај из става 1. односно не достави обавешетење и елаборат или рад из става 2. овог члана, Управљач може ускратити сагласност за наредна истраживања односно обавештење и услуге за обављање образовних активности.</p>
				<p class="clan">XI. ЧУВАРСКА СЛУЖБА</p>
				<p class="clan">Члан 27. </p>
				<p>Спровођење правила унутрашњег реда обезбеђује и непосредни надзор на подручју Строгог резервата природе врши чувар заштићеног подручја Шумског газдинства „Северни Кучај” Кучево, Шумска управа Мајданпек. </p>
				<p>Чувар заштићеног подручја може истовремено обављати и послове чувара шума и за свој посао непосредно је одговоран шефу Шумске управе Мајданпек. </p>
				<p>Број чувара утврђује ЈП „Србијашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.</p>
				<p class="clan">Члан 28.</p>
				<p>За време службе, чувар носи службену одећу на којој је: знак заштите природе, знак Строгог резервата природе и /или знак управљача и индентификациона плочица са именом и презименом чувара и регистарским бројем из службене легитимације чувара заштићеног подручја. </p>
				<p class="clan">Члан 29.</p>
				<p>Чувар за време службе може да носи оружје којим је наоружан. </p>
				<p>Врсту, услове и правила ношења и употребе и начин чувања оружја утврђује Управљач у складу са законом.</p>
				<p class="clan">Члан 30.</p>
				<p>Чувар поседују службену легитимацију којом доказује идентитет, статус службеног лица и овлашћења у складу са Законом. </p>
				<p>Чувар је дужан да у вршењу одговарајућих службених радњи претходно покаже службену легитимацију. </p>
				<p>Службену легитимацију чувару издаје Управљач на обрасцу који прописује министар.</p>
				<p>О издатим легитимацијама Управљач води евиденцију.</p>
				<p>Чувар који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.</p>
				<p>У случају губитка или нестанка службене легитимације чувар је дужан да о овоме одмах обавести Управљача.</p>
				<p>Изгубљена или нестала легитимација брише се из евиденције о издатим легитимацијама, а чувару се издаје нова легитимација.</p>
				<p class="clan">Члан 31.</p>
				<p>Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.</p>
				<p>Чуварски рејон у смислу овог правилника, чини газдинска јединица или део газдинске јединице. </p>
				<p>Чувар је одговоран за унутрашњи ред у рејону за који је задужен.</p>
				<p class="clan">Члан 32.</p>
				<p>У вршењу чуварске службе, дужност чувара је да:</p>
				<p>1) прати односно надгледа кретање и активности Посетилаца и других Корисника,</p>
				<p>2) прати стање биљних и животињских врста и других вредности Строгог резервата природе и води евиденцију о њима,</p>
				<p>3) пружа податке, помоћ и услуге Посетиоцима при обиласку и разгледању Строгог резервата природе,</p>
				<p>4) прати и пружа друге потребне услуге организаторима и учесницима научних и других истраживања и образовних активности,</p>
				<p>5) сарађује са надлежним инспектором и обавештава о стварима из његове надлежности,</p>
				<p>6) сарађује се органом унутрашњих послова и према указаној потреби тражи његову помоћ,</p>
				<p>7) саставља записник, обавештава шефа Шумске управе Мајданпек и обавља друге овде неспоменуте послове, у складу са законом и актом Управљача,</p>
				<p>8) обавештава други надлежни орган о извршењу забрањених, односно противправних радњи које су регулисане прописима из надлежности тог органа и о њиховим извршиоцима уколико су познати.</p>
				<p class="clan">Члан 33.</p>
				<p>Када чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
				<p>1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова,</p>
				<p>2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника, односно Посетиоца и неко од права у вези радова и активности које обавља, </p>
				<p>3) изврши преглед свих врста возила и товара,</p>
				<p>4) изврши сваки преглед, осим станова и других просторија за чији је преглед потребан судски налог, а посебно преглед:</p>
				<p>– пртљага и личних ствари,</p>
				<p>– улова и средстава за лов и риболов,</p>
				<p>– алата и средстава за сакупљање биљака и животиња</p>
				<p>5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања,</p>
				<p>6) затражи успостављање претходног стања, односно нареди мере за спречавање и уклањање штетних последица, а посебно:</p>
				<p>– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
				<p>– забрани на лицу места радове и активности које се обављају противно одредбама овог правилника и правилима противпожарне заштите,</p>
				<p>– нареди пуштање на слободу, односно враћање у природу здравих и неповређених примерака животиња, уколико је то за њих безбедно. </p>
				<p class="clan">Члан 34.</p>
				<p>Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уносе:</p>
				<p>– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу,</p>
				<p>– начин и време извршења радње, средства и алати којима је радња извршена,</p>
				<p>– подаци о сведоцима и другим расположивим доказима ако постоје,</p>
				<p>– настала штета, документована што прецизнијим подацима и по могућству фотографијом,</p>
				<p>– подаци о одузетим предметима и средствима из тачке 5) члана 33. </p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p>Управљач ће прописати образац записника из овог члана. </p>
				<p class="clan">Члан 35.</p>
				<p>О привремено одузетим предметима из члана 33. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
				<p>О привремено одузетим предметима Управљач води евиденцију са подацима о врсти количини, разлогу привремног одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 36.</p>
				<p>Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.</p>
				<p>Чувар води дневник, односно евиденцију дневних активности, чији садржај прописује Управљач.</p>
				<p class="clan">Члан 37.</p>
				<p>Чувар полаже стручни испит у складу са програмом који прописује министар.</p>
				<p>Управљач сам организује или на други начин обезбеђује обуку, стручно усавршавање и проверу знања и вештина чувара. </p>
				<p class="clan">Члан 38.</p>
				<p>Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом Управљача.</p>
				<p class="clan">Члан 39.</p>
				<p>На основу записника и обавештења чувара о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 40.</p>
				<p>На подручју Строгог резервата природе планирају се и спроводе мере заштите од пожара у складу са Законом о заштити од пожара („Службени гласник РС”, бр. 111/09 и 20/15), Законом о шумама и прописима донетим на основу тих закона, планом управљања Строгог резервата природе и плановима заштите од пожара.</p>
				<p>Управљач доноси план заштите од пожара за подручје Строгог резервата природе сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
				<p>ЈП „Србијашуме” у складу са Законом о шумама доноси планове заштите шума од пожара за Севернокучајско шумско подручје коме припада подручје Строгог резервата природе.</p>
				<p>Планом и програмом управљања Строгог резервата природе утврђују се приоритетни односно годишњи оперативни задаци противпожарне заштите.</p>
				<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 41.</p>
				<p>Надзор над применом овог правилника врши Министарство. </p>
				<p class="clan">Члан 42.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.</p>
				<p>&nbsp;</p>
				<p class="potpis">Број 30/2015-7</p>
				<p class="auto-style1">У Београду, 24. априла 2015. године</p>
				<p class="auto-style1">Председник Надзорног одбора,</p>
				<p class="auto-style1"><span class="bold">Милош Срећковић, </span>с.р.</p>
	</div>

