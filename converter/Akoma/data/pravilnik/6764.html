


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 16. став 9. и члана 44. став 3. Закона о заштити становништва од заразних болести („Службени гласник РС”, број 15/16), </p>
				<p>Министар здравља доноси</p>
				<p class="odluka-zakon">ПРАВИЛНИК</p>
				<p class="odluka-zakon">о условима за обављање дезинфекције, дезинсекције и дератизације</p>
				<p class="centar">"Службени гласник РС", број 3 од 18. јануара 
				2017.</p>
				<p class="centar">&nbsp; &nbsp;</p>
				<p class="bold">1. Предмет Правилника</p>
				<p class="clan">Члан 1.</p>
				<p>Овим правилником прописују се ближи услови за спровођење дезинфекције, дезинсекције и дератизације, као и услови у погледу стручне спреме радника, техничке опремљености, просторија и других услова, које треба да испуњавају здравствене установе, правна лица и предузетници.</p>
				<p class="bold">2. Простор</p>
				<p class="clan">Члан 2.</p>
				<p>За обављање послова дезинфекције, дезинсекције и дератизације морају бити обезбеђене следеће просторије: </p>
				<p>1) једна радна просторија површине 12 m²; </p>
				<p>2) једна просторија за смештај опреме површине 15 m²; </p>
				<p>3) једна просторија за смештај биоцидних производа површине 9 m²; </p>
				<p>4) радна просторија за припрему материјала површине 9 m²; </p>
				<p>5) гардероба за запослене, подељена на мушки и женски део са санитарним чвором и туш кабином. </p>
				<p>За смештај и чување биоцидних производа и других средстава за дезинфекцију, дезинсекцију и дератизацију морају се обезбедити услови, у складу са законом. </p>
				<p class="bold">3. Кадар</p>
				<p class="clan">Члан 3.</p>
				<p>За обављање послова дезинфекције, дезинсекције и дератизације здравствене установе, друга правна лица и предузетници морају имати следеће кадрове: </p>
				<p>1) најмање једног доктора медицине специјалисту епидемиологије или доктора медицине специјалисту хигијене; </p>
				<p>2) најмање једног струковног санитарно-еколошког инжењера или вишег санитарног техничара и најмање једног санитарно-еколошког техничара. </p>
				<p>Лица из става 1. овог члана дужна су да у обављању послова дезинфекције, дезинсекције и дератизације поштују све заштитне мере за безбедност људи и животиња и животне средине, у складу са упутством за употребу и информацијама из безбедносног листа производа, у складу са законом. </p>
				<p class="bold">4. Опрема и заштитна средства</p>
				<p class="clan">Члан 4.</p>
				<p>За обављање послова дезинфекције, дезинсекције и дератизације здравствене установе, друга правна лица и предузетници из члана 1. овог правилника морају имати следеће:</p>
				<p>1) опрему за дезинфекцију:</p>
				<p>(1) ручне прскалице 5–10 л за сваког извођача;</p>
				<p>(2) леђне моторне прскалице (са додатком за дистрибуцију гранула) за сваког извођача;</p>
				<p>(3) електричне преносне (5л) УЛВ генераторе аеросола за сваког извођача;</p>
				<p>(4) УЛВ генератор аеросола – 2 комада;</p>
				<p>(5) компаратор за одређивање резидуалног хлора;</p>
				<p>(6) пластичне мензуре за размеравање и припрему радних раствора за сваког извођача;</p>
				<p>2) опрему за дезинсекцију:</p>
				<p>(1) ручне прскалице 5–10 л за сваког извођача;</p>
				<p>(2) леђне моторне прскалице (са додатком за дистрибуцију гранула) за сваког извођача;</p>
				<p>(3) електричне преносне (5л) УЛВ генераторе аеросола за сваког извођача;</p>
				<p>(4) УЛВ генератор аеросола – 2 комада;</p>
				<p>(5) димни генератор инсектицида – 2 комада;</p>
				<p>(6) пластичне мензуре за размеравање и припрему радних раствора за сваког извођача;</p>
				<p>(7) апарат за примену прашкастих и грануластих формулација биоцидних производа;</p>
				<p>3) опрему за дератизацију:</p>
				<p>(1) посуде за припрему мамаца;</p>
				<p>(2) вага за размеравање родентицида и компонената мамаца;</p>
				<p>(3) опрема за наношење и постављање мамаца;</p>
				<p>(4) фрижидер за чување анималних (животињских) компонената;</p>
				<p>(5) мешалица и посуде за припрему родентицидних мамаца;</p>
				<p>4) превозно средство:</p>
				<p>(1) обележено наменско превозно средство са одвојеним простором за превоз биоцидних производа и опреме;</p>
				<p>5) заштитна средства:</p>
				<p>(1) заштитна одела, капе и заштитне наочаре за сваког извођача;</p>
				<p>(2) заштитне респираторне маске за једнократну употребу за сваког извођача;</p>
				<p>(3) заштитне респираторне маске за вишекратну употребу са одговарајућим потрошним филтерима;</p>
				<p>(4) гумене рукавице и гумене чизме за сваког извођача;</p>
				<p>(5) апарат за детекцију присуства гасова са одговарајућим индикатор цевчицама;</p>
				<p>(6) приручна апотека са антидотима.</p>
				<p class="bold">5. Биоцидни производи који се користе за дезинфекцију, дезинсекцију и дератизацију </p>
				<p class="clan">Члан 5.</p>
				<p>За обављање дезинфекције, дезинсекције и дератизације могу се употребљавати само биоцидни производи, у складу са прописом којим је уређен промет биоцидних производа.</p>
				<p>Ефикасност спроведених мера дезинфекције, дезинсекције и дератизације утврђује овлашћена здравствена установа, у складу са законом. </p>
				<p class="clan">Члан 6.</p>
				<p>За обављање дезинфекције у објектима у којима бораве људи могу се употребити само хемијска средства која нису штетна по здравље. </p>
				<p>За обављање дезинфекције морају се користити средства којима се постиже максимално уништење узрочника заразних болести, с тим да се не оштећује материјал који се подвргава дезинфекцији. </p>
				<p class="clan">Члан 7.</p>
				<p>За обављање дезинсекције у објектима у којима бораве људи могу се употребити само средства која нису штетна по здравље. </p>
				<p>За обављање дезинсекције морају се користити средства која ефикасно делују на групу инсеката који се уништавају. </p>
				<p class="clan">Члан 8.</p>
				<p>За обављање дератизације морају се користити хемијска средства којима се постиже максимално уништавање глодара. </p>
				<p class="bold">6. Остали услови за обављање дезинфекције, дезинсекције и дератизације</p>
				<p class="clan">Члан 9.</p>
				<p>Пре обављања дезинсекције и дератизације на јавним површинама мора се извршити обавештавање грађана средствима јавног информисања. </p>
				<p>Обавештење се мора истаћи и на прилазима јавним површинама (скверови, паркови, парк шуме итд.). </p>
				<p>Обавештење мора да садржи и мере које су грађани дужни да спроводе као и најнеопходније мере у случају тровања људи или домаћих животиња. </p>
				<p>Обавештавање грађана врше здравствена установа, друга правна лица и предузетници који изводе дезинсекцију и дератизацију. </p>
				<p class="clan">Члан 10.</p>
				<p>При обављању дезинфекције и дезинсекције, у објектима где се налази храна, она се мора претходно заштитити од могућег загађивања. </p>
				<p>При обављању дератизације у објектима у којима бораве људи и у објектима где се складишти храна, мора се видно означити свако место где су постављена средства за дератизацију, а храна се мора заштитити од могућег загађивања. </p>
				<p class="clan">Члан 11.</p>
				<p>Здравствене установе, друга правна лица и предузетници из члана 1. овог правилника који су вршили дератизацију морају уклонити и на нешкодљив начин уништити остатке употребљеног средства и угинуле глодаре како би се спречило загађивање животне средине (вода, земља) и тровање људи и животиња. </p>
				<p class="clan">Члан 12.</p>
				<p>Свака екипа која изводи дезинфекцију, дезинсекцију и дератизацију, мора да има приручну апотеку са антидотима, зависно од тога којим средствима се врши дезинфекција, дезинсекција или дератизација, а при раду са фумигантима, обавезно је и присуство лекара. </p>
				<p class="clan">Члан 13.</p>
				<p>Лица која раде на пословима дезинфекције, дезинсекције и дератизације средствима на бази карбамата, органофосфорних или органохлорних једињења, са цинкфосфидом и кумаринским препаратима, подлежу здравственој контроли по прописима о поступку вршења претходних и периодичних прегледа радника.</p>
				<p class="bold">7. Утврђивање прописаних услова за дезинфекцију, дезинсекцију и дератизацију</p>
				<p class="clan">Члан 14.</p>
				<p>Утврђивање прописаних услова за обављање послова дезинфекције, дезинсекције и дератизације правних лица и предузетника покреће се подношењем захтева министарству здравља.</p>
				<p>Уз захтев из става 1. овог члана подноси се документација о испуњености прописаних услова у погледу услови у погледу стручне спреме радника, техничке опремљености, просторија и других услова, које треба да испуњавају здравствене установе, правна лица и предузетници, као и доказ о уплати административне таксе за обављање послова дезинфекције, дезинсекције и дератизације. </p>
				<p class="bold">8. Прелазне и завршне одредбе</p>
				<p class="clan">Члан 15.</p>
				<p>Правна лица и предузетници којима су до дана ступања на снагу овог правилника издата решења о испуњености услова за обављање дезинфекције, дезинсекције и дератизације, ускладиће своје пословање са одредбама овог правилника у року од две године. </p>
				<p class="clan">Члан 16.</p>
				<p>Ступањем на снагу овог правилника престаје да важи Правилник о условима за вршење дезинфекције, дезинсекције и дератизације („Службени гласник СРС”, број 52/82). </p>
				<p class="clan">Члан 17.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p class="potpis">Број 110-00-394/2016-10</p>
				<p class="potpis">У Београду, 4. јануара 2017. године</p>
				<p class="potpis">Министар, </p>
				<p class="potpis">Асс. др <span class="bold">Златибор Лончар, </span>с.р.</p>
	</div>

