


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>На основу члана 56. Закона о заштити природе („Службени гласник РС”, бр. 36/09, 88/09 и 91/10 – исправка) и члана 9. Уредбе о заштити Специјалног резервата природе „Горње Подунавље” („Службени гласник РС”, бр. 45/01, 81/08 и 107/09), </p>
				<p>Управни одбор Јавног предузећа „Војводинашуме”, на XXXVI седници одржаној 27. јуна 2013. године, доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о унутрашњем реду и чуварској служби СРП „Горње Подунавље”</p>
				<p class="auto-style1">"Службени гласник РС", број 10 од 8. фебруара 
				2016.</p>
				<p class="naslov">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Горње Подунавље” (у даљем тексту: Резерват), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Резервата спроводе режими заштите утврђени чланом 35. Закона и чл. 4, 5. и 6. Уредбе о заштити СРП „Горње Подунавље” (у даљем тексту: Уредба). </p>
				<p class="clan">Члан 2.</p>
				<p>Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: корисник), односно на лица која имају пребивалиште или боравиште на подручју Резервата, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Резервата, као и на посетиоце Резервата. </p>
				<p>Посетилац Резервата је лице које из научних, образовних, рекреативних, туристичких, спортских и културних потреба и разлога борави на подручју Резервата краће од 15 дана, као и лице у транзиту кроз подручје Резервата (у даљем тексту: посетилац).</p>
				<p class="clan">Члан 3.</p>
				<p>Управљање Резерватом Уредбом је поверено Јавном предузећу „Војводинашуме”.</p>
				<p>Послове управљања непосредно врши огранак предузећа Шумско газдинство „Сомбор” у Сомбору (у даљем тексту: управљач).</p>
				<p class="clan">Члан 4.</p>
				<p>Корисници и посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара и других овлашћених лица управљача. </p>
				<p>У планирању и предузимању радова и активности на подручју Резервата, корисници и посетиоци дужни су да поштују закон, Уредбу и План управљања Резерватом.</p>
				<p class="clan">Члан 5.</p>
				<p>За коришћење Резервата и услуга управљача, корисник и посетилац плаћају накнаду управљачу, сходно члану 70. Закона.</p>
				<p>Висину, начин обрачуна и наплате накнаде управљач прописује посебним актом, уз сагласност надлежног министарства (у даљем тексту: министарство).</p>
				<p class="clan">Члан 6.</p>
				<p>Унутрашњи ред у Резервату управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 7.</p>
				<p>На подручју Резервата забрањен је приступ и боравак без одобрења управљача или пратње чувара на локалитетима у оквиру режима првог и другог степена заштите. </p>
				<p>За посету Резервату, обавезно је пријављивање и прибављање улазнице за појединачне посете и дозволе за групне посете, лов и друго дозвољено коришћење природних вредности, научно-истраживачки рад, снимање, фотографисање и друге дозвољене активности. </p>
				<p>Улазак у Резерват моторним возилом може се забранити или ограничити, у складу са посебним прописом, ако се ради о транспорту опасних материја.</p>
				<p>Управљач може краткотрајно заустављати моторна возила на уласку у Резерват уколико на јавном путу заснује улазну станицу у складу са чланом 68. ст. 3, 4. и 5. Закона.</p>
				<p>Начин заснивања и рада улазних станица управљач ће прописати посебним актом, у складу са законом.</p>
				<p class="clan">Члан 8.</p>
				<p>Боравак на подручју Резервата је слободан и без ограничења осим на местима, у време и на начин утврђеним овим правилником.</p>
				<p>Забрањен је улазак односно приступ без одобрења управљача или пратње чувара Резервата (у даљем тексту: чувар) на површине односно места на којима је Уредбом утврђен режим заштите I степена, као и на места и објекте за које је Планом управљања Резерват одређен такав режим посете због потребе очувања дивље флоре и очувања, прихране и праћења дивљих животиња.</p>
				<p>Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из става 1. овог члана не мора се прибавити односно обезбедити, већ се те активности пријављују управљачу.</p>
				<p class="clan">Члан 9.</p>
				<p>Површине, места и објекти из члана 8. овог правилника су нарочито:</p>
				<p>1) површине на којима је Уредбом утврђен режим заштите I степена:</p>
				<p>– Спољна Ковачица језеро, Карапанџа, одељење 30/2, 3 (8,89 ha)</p>
				<p>– Опаљеник – Слана Бара, Колут–Козара, одељење 14/6 (29,43 ha)</p>
				<p>– Шаркањ, Моношторске шуме, одељење 49/а, б, ц, д, 1, 2, 5, 6 (20,59 ha)</p>
				<p>– Црна бара, Моношторске шуме, одељење 52/1, 9 (12,81 ha)</p>
				<p>– Адлер, Апатински рит, одељење 35/д, 4, 5, 6, одељење 40/3,4 (20,78) ha</p>
				<p>– Велика хагла – Сребренички дунавац, одељење 47/1; одељење 48/5; одељење 49/а, б, ц, д, е, г, 1, 2, 3, 4, 5 (83,78 ha)</p>
				<p>– Велика Бакуља, одељење 77/ц. ф, г, 2, 3, 4, 5; одељење 80/3; одељење 81/е, ф, 4; одељење 82/ц, 1, 2, 3, 4 , 5, 6, 7, 8; одељење 83/а, б, ц, 1, 2, 3, 4, 5; одељење 84/а, б, ц, 1, 2 (85,34 ha);</p>
				<p>2) станишта од приоритетног значаја за заштиту односно места од посебног значаја за очување строго заштићених врста (мочварно барски екосистеми, слатине, депресије са мочварном вегетацијом, водени екосистеми, аутохтоне шуме врбе и тополе и др.);</p>
				<p>3) површине, места и објекти за реинтродукцију биљних и животињских врста и прихрану птица, посебно орла белорепана и црне роде и других животиња;</p>
				<p>4) простор око стабала дрвећа на којима се налазе гнезда значајних врста птица полупречника 75 метара, где се забрањује приступ у репродукционом периоду;</p>
				<p>Површине, места и објекте из става 1. овог члана управљач ће означити на видљив и јасан начин.</p>
				<p class="clan">Члан 10.</p>
				<p>Власници и корисници земљишта и других непокретности на простору Резервата дужни су да омогуће пролаз чуварима и другим овлашћеним лицима управљача у вршењу службених радњи, као и лицима која са одобрењем управљача обављају истраживачке и друге активности у Резервату.</p>
				<p>Забрањено је спречавање или ометање чувара и других овлашћених лица у вршењу радњи и активности из става 1. овог члана. </p>
				<p class="clan">Члан 11.</p>
				<p>Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Резервата могу се, на основу договора са управљачима тих путева и органом надлежним за безбедност саобраћаја на путевима, регулисати односно забранити или ограничити за све или одређене категорије учесника у саобраћају.</p>
				<p>О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Резервату на којима није дозвољено кретање, заустављање или паркирање моторних возила видно се обележавају.</p>
				<p>Забрањена је употреба возила на путевима супротно обавештењу и ознакама из става 2. овог члана.</p>
				<p>Забрањено је кретање возила изван путева и у периоду репродукције животиња, осим за потребе спровођења мера заштите резервата.</p>
				<p class="clan">Члан 12.</p>
				<p>Постављање камп-кућица, монтажно-демонтажних објеката, камповање и логоровање ван грађевинских парцела и окућница сталних домаћинстава, породичних објеката за одмор и туристичко-угоститељских објеката допуштено је једино на местима посебно одређеним Планом управљања или просторним планом и уређеним за те намене.</p>
				<p>Изузетно од одредбе става 1. овог члана, камповање или логоровање може се организовати уз пратњу чувара или одобрење управљача на другом месту, у кратком трајању и за мањи број лица, а за потребе истраживачког рада и екотуризма. </p>
				<p>Ложење ватре на отвореном огњишту, изван места одређених за камповање и логоровање допуштено је само на посебно уређеним и обележеним ложиштима, уз пријаву чуварској служби Резервата.</p>
				<p>Забрањено је камповање, логоровање и ложење ватре супротно одредбама ст. 1, 2. и 3. овог члана.</p>
				<p class="clan">III. ЗАШТИТА ПРИРОДНИХ ВРЕДНОСТИ</p>
				<p class="clan">Члан 13.</p>
				<p>Корисници и посетиоци дужни су да примењују мере заштите природних и других вредности у складу са Законом, Уредбом и овим правилником, меродавним законима и прописима донетим на основу тих закона.</p>
				<p class="clan">Члан 14.</p>
				<p>Биљке и гљиве које живе у слободној природи на подручју Резервата а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње које живе, повремено или сезонски бораве у слободној природи на подручју Резервата, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Резервата нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу управљача. </p>
				<p>Лице из става 3. овог члана и управљач могу се договорити да управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и министарство, о чему управљач саставља записник и води евиденцију. </p>
				<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
				<p class="clan">Члан 15.</p>
				<p>Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05 – исправка, 22/07, 38/08, 9/10 и 69/11) могу се сакупљати на подручју Резервата на начин и под условима утврђеним претходно споменутим прописом и Уредбом.</p>
				<p>Лица која врше сакупљање дивље флоре и фауне из става 1. овог члана на подручју Резервата дужна су да чувару или другом овлашћеном лицу управљача пријаве дневне количине и врсте сакупљене флоре и фауне.</p>
				<p>За сакупљање дивље флоре и фауне на површинама и местима која су утврђена чланом 9. тач. 2), 3) и 4) овог правилника, у шумама и шумском земљишту у државној својини, као и на земљишту у јавној и задружној својини на коме је Уредбом утврђен режим заштите II степена потребно је прибавити одобрење управљача. </p>
				<p>Сакупљање дивље флоре и фауне на земљишту у приватној својини на коме је Уредбом утврђен режим заштите II степена дозвољено је само власницима односно корисницима тог земљишта.</p>
				<p>Одобрење из става 4. овог члана може се привремено ускратити или ограничити због потребе очувања флоре и фауне.</p>
				<p>Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.</p>
				<p class="clan">Члан 16.</p>
				<p>Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Резервата користити на начин и под условима из тих прописа.</p>
				<p>За приступ и боравак на местима у Резервату која су утврђена чланом 8. овог правилника, ради коришћења дивље флоре и фауне у оквиру допуштених активности шумарства, пољопривреде, лова и риболова, потребно је прибавити одобрење управљача.</p>
				<p class="clan">Члан 17.</p>
				<p>Забрањено је без одобрења управљача остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта некрофагих врста птица.</p>
				<p class="clan">Члан 18.</p>
				<p>На подручју Резервата није допуштено уношење алохтоних и инвазивних врста, осим врста шумског дрвећа (ако нису инвазивне) којима се већ газдује по посебним основама.</p>
				<p>На подручју Резервата обавезни су контрола и сузбијање врста биљака и животиња које је министарство прогласило за инвазивне. </p>
				<p>Забрањено је поступање са алохтоним и инвазивним врстама биљака и животиња супротно одредбама ст. 1. и 2. овог члана.</p>
				<p class="clan">Члан 19.</p>
				<p>Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из чл. 14, 15. и 16. са информацијама од значаја за њихово препознавање, заштиту и режим коришћења.</p>
				<p class="clan">Члан 20.</p>
				<p>Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.</p>
				<p>Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави министарству у року од осам дана од дана проналаска и предузме мере заштите од уништења, оштећивања или крађе. </p>
				<p>Налазач и управљач могу се споразумети да управљач изврши пријаву и предузме мере из става 2. овог члана уместо налазача.</p>
				<p>Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, кристалних творевина, фосилних остатака, остављање отпадака, употреба материја којима се могу загадити воде, исписивање графита и ложење ватре у тим објектима.</p>
				<p class="clan">Члан 21.</p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из овог члана на подручју Резервата.</p>
				<p>Управљач ће на видан и погодан начин обележити објекте и места са културно-историјским вредностима на подручју Резервата.</p>
				<p>Забрањене су активности и радње из ст. 2. и 3. овог члана.</p>
				<p class="clan">Члан 22.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет.</p>
				<p>У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински завод за заштиту природе (у даљем тексту: Завод).</p>
				<p>Носилац пројекта дужан је да планиране радове и активности из става 2. овог члана писмено пријави управљачу.</p>
				<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 23.</p>
				<p>Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.</p>
				<p>На подручју Резервата није допуштено вршити промену намене површина, осим за ревитализацију природних станишта.</p>
				<p>На површинама на којима је утврђен режим заштите I степена забрањују се сви облици коришћења простора.</p>
				<p>На површинама са режимима заштите III степена пољопривредна делатност је допуштена уколико испуњава услове заштите природе и животне средине.</p>
				<p>Објекти за одлагање стајског и другог органског ђубрива морају задовољавати прописе и стандарде заштите животне средине и санитарне заштите изворишта за снабдевање водом за пиће.</p>
				<p>Није допуштено спаљивање органских остатака, док се ватра евентуално може користити за уништавање корова и отпадака на малим површинама и у строго контролисаним условима, у складу са прописима који регулишу заштиту од пожара и уз пријаву тих радова управљачу.</p>
				<p>Забрањено је обављати пољопривредну делатност супротно одредбама овог члана. </p>
				<p class="clan">Члан 24.</p>
				<p>На површинама на којима је утврђен режим заштите II и III степена, дозвољена је примена хемијских и других средстава у шумарству и пољопривреди на начин, односно са врстама и количинама тих средстава и у време како је регулисано Законом о средствима за заштиту биља и Законом о здрављу биља („Службени гласник РС”, број 41/09) и другим меродавним прописима из области шумарства, вода и хемикалија.</p>
				<p>Управљач ће одговарајућим мерама и активностима подстицати пољопривреднике на што мању употребу хемијских средстава на подручју Резервата и помагати прелазак на органску пољопривредну производњу.</p>
				<p class="clan">Члан 25.</p>
				<p>Гајење, заштита и коришћење шума врши се у складу са Законом о шумама, прописима донетим на основу тог закона, чл. 18. и 35. Закона, Уредбом и овим правилником.</p>
				<p>Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима. </p>
				<p>На подручју Резервата, управљач је корисник шума у државној својини којима газдује у оквиру газдинских јединица: ГЈ „Карапанџа”, ГЈ „Колут–Козара”, ГЈ „Моношторске шуме”, ГЈ „Апатински рит”, ГЈ „Заштићене шуме”. Управљач обавештава Завод о донетим десетогодишњим плановима газдовања шумама и пружа основне податке о обиму, динамици и просторној расподели планираних радова. </p>
				<p class="clan">Члан 26.</p>
				<p>На површинама на којима је утврђен режим заштите I степена, шуме су изузете из газдовања. </p>
				<p>На површинама које су у режиму заштите II степена забрањено је вршити чисту сечу, осим ако је планирана као редован облик обнављања шума, вршити замену аутохтоних састојина и групација аутохтоних врста (супституција). </p>
				<p>На осталим површинама врши се управљање шумама по принципима одрживог газдовања, уклањање и сузбијање инвазивних врста механичким и селективним хемијским средствима уз сагласност надлежног министарства; очување, побољшање и повећање површина природних шумских састојина, примена мера у газдовању шумама којима се осигурава очување стабала и делова шумских састојина као постојећих и могућих објеката и места гнежђења птица, а посебно орла белорепана и црне роде, узгојне и санитарне мере с&nbsp;циљем очувања стабилности и здравственог стања састојина. Такође на овим површинама је забрањено пошумљавати баре, депресије и ливаде.</p>
				<p class="clan">Члан 27.</p>
				<p>Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, број 31/10), прописа донетих на основу тог закона, Закона о заштити и одрживом коришћењу рибљег фонда („Службени гласник РС”, број 36/09), Уредбе и овог правилника.</p>
				<p>Резерват обухвата делове водних подручја горњег тока Дунава и унутрашњих вода (дунаваца и канала).</p>
				<p>Јавно предузеће за управљање водама „Воде Војводине” доноси планове и годишње програме управљања водама, води регистре заштићених области и катастре водних објеката на водним подручјима из става 2. овог члана.</p>
				<p>На површинама на којима је утврђен режим заштите I степена није допуштено коришћење вода.</p>
				<p>На површинама на којима је утврђен режим заштите II степена забрањено је исушивање Мирковића баре (Варошко језеро), ширење каналске мреже око баре и заоравање земљишта непосредно уз бару; испуштање непречишћених отпадних вода, као и вода неодговарајућег квалитета; кретање чамаца на моторни погон, осим чамаца чуварске службе; кретање чамаца на подручју старог тока Дунава у периоду мреста риба, осим чамаца чуварске службе. </p>
				<p>За хидротехничке радове на подручју Резервата, као и за радове на водном земљишту риболовних вода, осим водних аката потребно је прибавити акт о условима заштите природе који издаје Завод. </p>
				<p>ЈП „Воде Војводине” дужни су да редовно обавештавају управљача о планираном режиму рада и очекиваним већим осцилацијама нивоа воде у Дунаву и ДТД у складу са прописима и издатим водним актима.</p>
				<p class="clan">Члан 28.</p>
				<p>Планови управљања водама усклађују се са Уредбом и Планом управљања Резервата.</p>
				<p>Управљач и ЈП „Воде Војводине” сарађују у стварима од заједничког интереса за управљање Резерватом и водним подручјима, посебно на усклађивању докумената из става 1. овог члана.</p>
				<p>ЈП „Воде Војводине” ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју Резервата које води на основу законских овлашћења.</p>
				<p class="clan">Члан 29.</p>
				<p>На целој територији резервата забрањено је експлоатисање минералних сировина, осим за потребе одржавања пловног пута (Дунав).</p>
				<p>Управљач може обрачунати и наплатити накнаду за обављање делатности експлоатације минералних сировина за одржавање пловног пута у складу са посебним актом. </p>
				<p class="clan">V. ЛОВ И РИБОЛОВ</p>
				<p class="clan">Члан 30.</p>
				<p>Активности лова на подручју Резервата обављају се у складу са Законом о дивљачи и ловству („Службени гласник РС”, број 18/10), прописима донетим на основу тог закона, законом, Уредбом и овим правилником. </p>
				<p>Газдовање ловиштима у Резервату врши се на основу програма развоја ловног подручја, ловних основа и годишњих програма газдовања ловиштима.</p>
				<p>На подручју Резервата, управљач односно ЈП „Војводинашуме” је корисник ловишта „Козара” и „Апатински рит”, а ловачко удружење „Западна Бачка” Сомбор је корисник ловне површине „Кенђија”.</p>
				<p>Управљач односно корисници ловишта обавештавају Покрајински секретаријат за пољопривреду, водопривреду и шумарство о донетим годишњим плановима газдовања ловиштима и пружају основне податке о планираним ловним активностима. </p>
				<p>На површинама на којима је утврђен режим заштите I степена забрањени су сви облици коришћења простора и активности осим научних истраживања и контролисане едукације</p>
				<p>На површинама на којима је утврђен режим заштите II степена дозвољене су планске активности на заштити и гајењу дивљачи, укључујући и одстрел дивљачи. Забрањено је вршити лов и риболов на Мирковића бари, осим санитарног.</p>
				<p>На површинама на којима је утврђен режим заштите III степена обезбеђује се успостављање мониторинга, очување стабилности и квалитета популација ловне дивљачи, уређење, изградња и инфраструктурно опремање простора за потребе лова.</p>
				<p>Управљач може наплатити накнаду ловачком удружењу за обављање активности лова на подручју Резервата у складу са посебним актом који доноси.</p>
				<p class="clan">Члан 31.</p>
				<p>Заштита и коришћење фауне риба на подручју Резервата врши се у складу са Законом о заштити и одрживом коришћењу рибљег фонда, прописима донетим на основу тог закона, Уредбом и овим правилником.</p>
				<p>Риболовне воде на простору Резервата припадају Риболовном подручју „Горње Подунавље” (у даљем тексту: Риболовно подручје), које је одређено посебним актом управљача, у складу са законом.</p>
				<p>Управљач, односно ЈП „Војводинашуме” је корисник Риболовног подручја. </p>
				<p class="clan">Члан 32.</p>
				<p>На Риболовном подручју дозвољене су активности рекреативног риболова, осим на риболовним водама у оквиру површина са режимом заштите I степена, где су све активности риболова забрањене.</p>
				<p>На Риболовном подручју може се вршити риболов у научноистраживачке сврхе и санациони излов под условима утврђеним законом и програмом управљања Риболовног подручја, а на основу дозволе надлежног министарства.</p>
				<p>На Риболовном подручју могу се организовати такмичења у спортском риболову, у складу са законом и уз одобрење управљача.</p>
				<p class="clan">Члан 33.</p>
				<p>На риболовним водама Риболовног подручја утврђују се режими риболова и период ловостаја у складу са прописима који уређују заштиту и одрживо коришћење рибљег фонда.</p>
				<p>Управљач може, на основу указане потребе и дозволе надлежног министарства и у складу са програмом управљања Риболовним подручјем изменити односно пооштрити режим риболова и другачије одредити период ловостаја за одређене врсте риба.</p>
				<p>Управљач ће сваке године, после доношења годишњег програма управљања рибарским подручјем, на подесан начин учинити доступним заинтересованим риболовцима режим риболова и период ловостаја за ту годину и друге информације од значаја за заштиту и коришћење риболовних вода.</p>
				<p class="clan">Члан 34.</p>
				<p>Управљач, у складу са законом, издаје односно дистрибуира/продаје годишње и доплатне дозволе за рекреативни риболов.</p>
				<p class="clan">VI. СПОРТ, РЕКРЕАЦИЈА И ТУРИЗАМ</p>
				<p class="clan">Члан 35.</p>
				<p>На подручју Резервата могу се организовати спортска такмичења и активности рекреације на води, у роњењу, риболову, бициклизму, пеинтболу, стреличарству и другим областима уколико се тим активностима не оштећују или угрожавају природне вредности и квалитет животне средине.</p>
				<p>На површинама на којима је утврђен режим заштите I степена, као и на утврђеним и обележеним стаништима и местима прихране птица и других животиња, забрањене су све спортске активности. </p>
				<p>За такмичења из става 1. овог члана, организатор прибавља одобрење управљача и плаћа накнаду у складу са посебним актом који доноси управљач.</p>
				<p>Организатор је дужан да такмичење пријави управљачу најмање пет дана пре дана планираног за његов почетак.</p>
				<p>За планиране спортске активности код којих се основано претпоставља могућност утицаја на природне вредности Резервата и квалитет животне средине организатор, на основу обавештења управљача прибавља услове заштите природе које издаје Завод.</p>
				<p>Забрањено је организовање такмичења без одобрења управљача и противно условима датим у одобрењу.</p>
				<p class="clan">Члан 36.</p>
				<p>На подручју Резервата правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, законом, Уредбом и овим правилником.</p>
				<p class="clan">Члан 37.</p>
				<p>Посете Резервату и разгледање његових вредности од стране туристичких група које броје више од пет посетилаца организатор туристичког путовања односно давалац туристичких или угоститељских услуга пријављује управљачу.</p>
				<p>Управљач организује вођење туристичких група из става 1. овог члана или издаје одобрење којим овлашћује друго правно или физичко лице да води посетиоце на начин, на места и у време који се наведеним одобрењем утврђују.</p>
				<p>Индивидуални посетиоци, као и групе које броје мање од пет особа, дужни су да намеравано разгледање Резервата изван јавних путева пријаве управљачу односно физичком или правном лицу које управљач овласти.</p>
				<p>Управљач ће израдити и донети програм туристичке посете Резервата којим ће ближе уредити допуштен начин и места посећивања, истовремени број посетилаца на поједини местима и друга питања од значаја за разгледање и презентацију а посебно начин организовања активности екотуризма у сарадњи са мештанима.</p>
				<p class="clan">Члан 38.</p>
				<p>За обављање делатности туризма и угоститељства из члана 36. и за услуге управљача из члана 37. овог правилника плаћа се накнада у складу са посебним актом управљача.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 39.</p>
				<p>Изградња индустријских, пољопривредних и сличних објеката (туристички објекти, хотелски објекти и др.), викенд објеката и викенд насеља изван грађевинских подручја утврђених посебним планским и урбанистичким документима на простору Резервата је забрањена осим за потребе унапређења стања природних вредности (ревитализација), градње шумских тврдих путева од природног материјала, као и система одводњавања и наводњавања. На локалитету „Кенђија”, ради очувања Бајског канала, забрањена је изградња молова и пристаништа. Уређење простора на подручју Резервата врши се у складу са Законом о планирању и изградњи („Службени гласник РС”, бр. 72/09, 81/09, 64/10, 24/11 и 121/12), прописима донетим на основу тог закона, Просторним планом подручја посебне намене СРП „Горње Подунавље” („Службени лист АПВ”, број 3/12), донетим урбанистичким плановима, Законом, Уредбом и овим правилником.</p>
				<p class="clan">Члан 40.</p>
				<p>Планиране радове на реконструкцији објеката и уређењу простора, носилац радова односно инвеститор (у даљем тексту: инвеститор) дужан је да писмено пријави управљачу, сходну члану 57. став 5. Закона.</p>
				<p>Пријава из става 1. овог члана садржи основне податке о инвеститору, врсти и обиму планираних радова, локацији и власништву на непокретностима.</p>
				<p>Управљач ће у року не дужем од 15 дана од дана подношења пријаве доставити инвеститору писано обавештење о томе да ли су радови законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.</p>
				<p>Управљач ће од инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
				<p>Инвеститор је дужан да један примерак пријаве почетка радова из члана 148. Закона о планирању и изградњи достави и управљачу. Уз пријаву, у којој наводи планирану динамику радова, инвеститор прилаже акт о условима заштите природе и грађевинску дозволу.</p>
				<p>Забрањено је радове на реконструкцији објеката и уређењу простора изводити односно обављати без пријаве из става 5. овог члана.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 41.</p>
				<p>Одржавање чистоће и управљање отпадом на подручју Резервата врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником.</p>
				<p>На подручју Резервата забрањује се отварање и формирање депонија и испуштање непречишћених отпадних вода, као и вода неодговарајућег квалитета.</p>
				<p>Регионални и локални планови управљања отпадом усклађују се са Уредбом и Планом управљања Резервата.</p>
				<p class="clan">Члан 43.</p>
				<p>Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Резервата, осим у насељима и на површинама поред туристичких, смештајних и угоститељских објеката.</p>
				<p>Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја Резервата и местима окупљања већег броја посетилаца.</p>
				<p class="clan">Члан 44.</p>
				<p>Власници и корисници непокретности дужни су да их одржавају у чистом и уредном стању.</p>
				<p>Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и водном појасу, око јавних и привредних објекта, културних добара, историјских споменика и на површинама за рекреацију.</p>
				<p>Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева. </p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 45.</p>
				<p>Управљач у року утврђеном Уредбом и на начин прописан одговарајућим подзаконским актом обележава Резерват као заштићено подручје таблама прописаног изгледа и садржаја које поставља на местима где јавни путеви улазе у Резерват, а границе Резервата обележава прописаним ознакама.</p>
				<p>Управљач у роковима утврђеним законом и на начин прописан одговарајућим подзаконским актом обележава границу Риболовног подручја и границе делова Риболовног подручја на којим је забрањен или ограничен риболов.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле односно друге ознаке са информацијама о правилима унутрашњег реда и режиму риболова.</p>
				<p>Управљач поставља и друге табле и ознаке од значаја за спровођење режима заштите и презентацију вредности Резервата, као што су панои, билборди, бициклистичке стазе, места за камповање и логоровање, хранилишта, места за отпатке и др.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
				<p class="clan">Члан 46.</p>
				<p>На подручју Резервата није допуштено постављање информативних табли са називима правних и физичких лица и рекламних и других паноа без одобрења управљача.</p>
				<p>За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење управљача.</p>
				<p>За постављање и држање табли и паноа из става 1. овог члана управљач може наплатити накнаду у складу са посебним актом.</p>
				<p class="clan">Члан 47.</p>
				<p>Фотографисање и снимање тонских и видео записа и филмова на подручју Резервата дозвољено је.</p>
				<p>За радње из става 1. овог члана које се врше у комерцијалне сврхе потребно је прибавити сагласност управљача и за њих се плаћа накнада на основу посебног акта који доноси управљач.</p>
				<p>Ради прибављања сагласности из става 2. овог члана, организатор снимања односно заинтересовано лице пријављује планиране активности снимања управљачу који је дужан да сагласност изда у року не дужем од 15 дана.</p>
				<p>За активности фотографисања и снимања заинтересовано лице ће према потреби и обавештењу управљача прибавити акт о условима заштите природе које издаје завод.</p>
				<p>Управљач може привремено или трајно ускратити сагласност уколико је индикован значајан неповољан утицај на природне вредности. </p>
				<p>Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави управљачу.</p>
				<p class="clan">X. ИСТРАЖИВАЧКИ И ОБРАЗОВНИ РАД</p>
				<p class="clan">Члан 48.</p>
				<p>На подручју Резервата могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.</p>
				<p>Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.</p>
				<p class="clan">Члан 49.</p>
				<p>За истраживања која могу имати утицај на вредности и обележја Резервата и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност управљача.</p>
				<p>Да би прибавио сагласност из став 1. овог члана, носилац истраживања пријављује управљачу планиране истраживачке радове и активности. </p>
				<p>Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од управљача.</p>
				<p>Уз пријаву истраживања прилаже се акт о условима заштите природе. </p>
				<p>Уз пријаву истраживања, за чије извођење је прописана обавеза прибављања дозволе, прилаже се и дозвола надлежног министарства у складу са законом.</p>
				<p>Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
				<p>Забрањено је истраживања из става 1. овог члана започети или изводити без прибављене сагласности управљача.</p>
				<p class="clan">Члан 50.</p>
				<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
				<p>Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
				<p class="clan">Члан 51.</p>
				<p>О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност управљача, потребно је да носилац истраживања благовремено писмено обавести управљача.</p>
				<p>Обавештење садржи исту врсту података као и пријава истраживања. </p>
				<p>Управљач ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.</p>
				<p>Забрањено је истраживања из става 1. овог члана започети или изводити уколико се о њима не обавести управљач.</p>
				<p class="clan">Члан 52.</p>
				<p>Образовне активности на подручју Резервата, као што су школа у природи, теренска настава и семинари и стручне екскурзије потребно је благовремено писмено пријавити управљачу.</p>
				<p>Активности из става 1. овог члана не могу започети пре него што управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од управљача.</p>
				<p>Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
				<p class="clan">Члан 53.</p>
				<p>У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да управљачу достави кратак извештај о току и главним резултатима спроведених истраживања и образовних активности.</p>
				<p>О завршетку елабората односно публиковању резултата о извршеним истраживањима носилац истраживања дужан ја да обавести управљача у року од 15 дана као и да тај елаборат или публиковани рад достави управљачу.</p>
				<p>Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, управљач може ускратити сагласност за наредна истраживања односно обавештење и услуге за обављање образовних активности.</p>
				<p class="clan">XI. ЧУВАРСКА СЛУЖБА</p>
				<p class="clan">Члан 54.</p>
				<p>Спровођење правила унутрашњег реда обезбеђује и непосредни надзор на подручју Резервата врши чуварска служба.</p>
				<p>Чуварска служба има два организациона дела у оквиру Шумског газдинства „Сомбор”, Шумску управу „Козара” у Бачком Моноштору и Шумску управу „Апатин” у Апатину.</p>
				<p>Координацију послова организационих делова чуварске службе врши управник Шумске управе (у даљем тексту: управник).</p>
				<p>Чуварску службу чине односно послове чуварске службе у својству лица са законским овлашћењима и обавезама непосредно обављају чувари и руководиоци организационих делова (у даљем тексту: руководилац). </p>
				<p>Чувар може истовремено обављати и послове чувара шума, ловочувара или рибочувара, а руководилац и друге послове у оквиру радног места и стручне спреме којом располаже.</p>
				<p>Чувар је за свој посао у чуварској служби непосредно одговоран руководиоцу, а руководилац је за свој посао у чуварској служби непосредно одговоран управнику. </p>
				<p>Број чувара утврђује ЈП „Војводинашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.</p>
				<p class="clan">Члан 55.</p>
				<p>За време службе, чувар носи службену одећу на којој је знак Резервата, знак заштите природе и знак ЈП „Војводинашуме”. </p>
				<p>До доношења акта из члана 110. став 8. Закона којим надлежни министар прописује јединствену униформу чувара националних паркова и заштићених подручја проглашених актом Владе, чувар ће носити униформу ЈП „Војводинашуме”.</p>
				<p class="clan">Члан 56.</p>
				<p>Врсту, услове и правила ношења и употребе и начин чувања оружја утврђује управљач у складу са законом.</p>
				<p class="clan">Члан 57.</p>
				<p>Чувари поседују службену легитимацију којом доказује идентитет, статус службеног лица и овлашћења у складу са законом. </p>
				<p>Чувар је дужан да у вршењу одговарајућих службених радњи претходно покаже службену легитимацију. </p>
				<p>Службену легитимацију чувару издаје управљач на обрасцу који прописује надлежни министар.</p>
				<p>О издатим легитимацијама управљач води евиденцију.</p>
				<p>Чувар који је престао да врши чуварску службу, дужан је да службену легитимацију у року од три дана од дана престанка службе врати управљачу, коју ће управљач одмах поништити и ту чињеницу унети у евиденцију из става 4. овог члана.</p>
				<p>У случају губитка или нестанка службене легитимације чувар је дужан да о овоме одмах обавести управљача.</p>
				<p>Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.</p>
				<p class="clan">Члан 58.</p>
				<p>Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.</p>
				<p>Чуварски рејон у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.</p>
				<p>Чувар је одговоран за унутрашњи ред у рејону за који је задужен и свакодневно врши обилазак делова рејона или рејон у целости. Чувар има право и обавезу да изврши потребну службену радњу у било ком чуварском рејону на подручју Резервата.</p>
				<p>Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.</p>
				<p>Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом.</p>
				<p class="clan">Члан 59.</p>
				<p>У вршењу чуварске службе, дужност чувара је да:</p>
				<p>1) прати односно надгледа кретање и активности посетилаца и других корисника, посебно:</p>
				<p>– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,</p>
				<p>– експлоатисање минералних сировина за потребе одржавања пловног пута,</p>
				<p>– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,</p>
				<p>– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,</p>
				<p>– лов, гајење и коришћење дивљачи, </p>
				<p>– риболов, </p>
				<p>– употребу моторних возила и пловила, </p>
				<p>– постављање објеката на води и монтажних и привремених објеката, </p>
				<p>– улазак у зоне, места и објекте у којима је посета забрањена или ограничена, </p>
				<p>– камповање, логоровање, </p>
				<p>– ложење ватре на отвореном и примену правила и мера заштите од пожара, </p>
				<p>– организацију и одвијање спортских такмичења и других манифестација,</p>
				<p>– одлагање отпада;</p>
				<p>2) прати стање биљних и животињских врста и других вредности Резервата и води евиденцију о њима;</p>
				<p>3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
				<p>4) пружа податке, помоћ и услуге посетиоцима при обиласку и разгледању Резервата;</p>
				<p>5) прати и пружа друге потребне услуге организаторима и учесницима научних и других истраживања и образовних активности;</p>
				<p>6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;</p>
				<p>7) сарађује са надлежним инспектором и обавештава о стварима из његове надлежности;</p>
				<p>8) сарађује се органом унутрашњих послова и према указаној потреби тражи његову помоћ;</p>
				<p>9) саставља записник, обавештава руководиоца и управника Резервата и обавља друге овде неспоменуте послове, у складу са законом и актом управљача;</p>
				<p>10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
				<p class="clan">Члан 60.</p>
				<p>Када чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
				<p>1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; </p>
				<p>2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља;</p>
				<p>3) изврши преглед свих врста возила, пловних објеката и товара; </p>
				<p>4) изврши сваки преглед, осим станова и других просторија за чији је преглед потребан судски налог, а посебно преглед:</p>
				<p>– пртљага и личних ствари,</p>
				<p>– улова и средстава за лов и риболов,</p>
				<p>– алата и средстава за сакупљање биљака и животиња;</p>
				<p>5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;</p>
				<p>6) затражи успостављање претходног стања, односно нареди мере за спречавање и уклањање штетних последица, а посебно:</p>
				<p>– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
				<p>– забрани на лицу места радове и активности које се обављају противно одредбама овог правилника и правилима противпожарне заштите,</p>
				<p>– нареди пуштање на слободу односно враћање у природу здравих и неповређених примерака животиња уколико је то за њих безбедно. </p>
				<p class="clan">Члан 61.</p>
				<p>Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља извештај. </p>
				<p>Садржај извештаја или опис који се уноси у извештај је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уносе:</p>
				<p>– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;</p>
				<p>– начин и време извршења радње, средства и алати којима је радња извршена;</p>
				<p>– подаци о сведоцима и другим расположивим доказима ако постоје;</p>
				<p>– настала штета, документована што прецизнијим подацима и по могућству фотографијом;</p>
				<p>– подаци о одузетим предметима и средствима из тачке 5) члана 60. </p>
				<p>Извештај чувара заштићеног подручја је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак извештаја уручује се и њој.</p>
				<p>Управљач ће прописати образац извештаја из овог члана. </p>
				<p class="clan">Члан 62.</p>
				<p>О привремено одузетим предметима из члана 60. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
				<p>О привремено одузетим предметима управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 63.</p>
				<p>Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу управљача.</p>
				<p>Чувар води дневник, односно евиденцију дневних активности, чији садржај прописује управљач.</p>
				<p class="clan">Члан 64.</p>
				<p>Чувар полаже стручни испит у складу са програмом који прописује надлежни министар.</p>
				<p>Управљач сам организује или на други начин обезбеђује обуку, стручно усавршавање и проверу знања и вештина чувара.</p>
				<p class="clan">Члан 65.</p>
				<p>Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом управљача.</p>
				<p class="clan">Члан 66.</p>
				<p>На основу извештаја и обавештења чувара о учињеној забрањеној односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 67.</p>
				<p>На подручју Резервата планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), Законом о шумама и прописима донетим на основу тих закона, планом управљања Резервата и плановима заштите од пожара.</p>
				<p>Управљач доноси план заштите од пожара за подручје Резервата сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
				<p>ЈП „Војводинашуме” у складу са Законом о шумама доноси планове заштите шума од пожара за шумско подручје којима припада подручје Резервата.</p>
				<p>Планом и програмом управљања Резервата утврђују се приоритетни односно годишњи оперативни задаци противпожарне заштите.</p>
				<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 68.</p>
				<p>Надзор над применом овог правилника врши надлежно министарство. </p>
				<p class="clan">Члан 69.</p>
				<p>Управљач ће најкасније у року од шест месеци од дана ступања на снагу овог правилника донети акта предвиђена овим правилником.</p>
				<p class="clan">Члан 70.</p>
				<p>Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима, туристичким центрима и локалитетима, објектима ЈП „Војводинашуме” и на другим местима бројнијег окупљања и чешћег проласка посетилаца и корисника. </p>
				<p class="clan">Члан 71.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног министарства. Даном ступања на снагу овог правилника престаје да важи Правилник о унутрашњем реду и чуварској служби у Специјалном резервату природе „Горње Подунавље” донет 14. маја 2007. године под бројем 110-00-00015/2007-03. </p>
				<p>&nbsp;</p>
				<p class="potpis">Председник Управног одбора,</p>
				<p class="auto-style2"><span class="bold">Ненад Чанак, </span>с.р.</p>
	</div>

