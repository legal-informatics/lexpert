


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>Ha основу члана 125. став 6. Породичног закона („Службени гласник РС”, бр. 18/05 и 77/11 – др. закон),</p>
				<p>Министар за рад, запошљавање, борачка и социјална питања доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о начину рада, саставу и финансирању сталне комисије органа старатељства за попис и процену вредности имовине штићеника</p>
				<p class="naslov"><span style="font-weight: 400">"Службени 
				гласник РС", број 131 од 3. децембра 2014.</span></p>
				<p class="naslov">&nbsp;</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником уређује се начин рада, састав и финансирање сталне комисије органа старатељства за попис и процену вредности имовине штићеника (у даљем тексту: стална комисија).</p>
				<p class="bold">Састав сталне комисије </p>
				<p class="clan">Члан 2.</p>
				<p>Сталну комисију решењем именује руководилац органа старатељства из реда стручњака запослених у органу старатељства, који дужност обављају у оквиру редовних послова утврђених општим актом о систематизацији послова и радних задатака органа старатељства.</p>
				<p>Сталну комисију чине три члана који имају своје заменике.</p>
				<p>Водитељ случаја који је непосредно ангажован на организовању заштите штићеника чија се имовина пописује и процењује, не учествује у раду сталне комисије.</p>
				<p>Комисија је стално тело органа старатељства.</p>
				<p class="bold">Начин рада сталне комисије </p>
				<p class="clan">Члан 3.</p>
				<p>Стална комисија врши попис и процену имовине штићеника.</p>
				<p>Попис и процена имовине штићеника врши се у року од осам дана од дана када је орган старатељства обавештен о постојању потребе за старатељством, у складу са законом.</p>
				<p>Попис обухвата целокупну имовину која је у поседу штићеника као и имовину која се налази код другог лица са назначењем код кога се налази та имовина и по ком основу, као и имовину коју држи штићеник, а за коју се тврди да није његова својина.</p>
				<p>У попису имовине забележиће се потраживања и дугови штићеника.</p>
				<p class="clan">Члан 4.</p>
				<p>Покретне ствари пописују се по врсти, роду, броју, мери, тежини или појединачно.</p>
				<p>Непокретности се пописују појединачно са назнаком места где се налазе, културе земљишта и земљишно-књижних података, ако су познати.</p>
				<p>Стална комисија врши попис имовинских и других права и интереса штићеника као што су оснивачка права на привредним друштвима, власништво на акцијама, и другим хартијама од вредности, право интелектуалне својине и ауторско право.</p>
				<p>Приликом пописивања имовине назначава се вредност појединих покретних и непокретних ствари.</p>
				<p>Кад се у имовини штићеника пронађу предмети за чије држање, чување или пријављивање постоје посебни прописи, са њима ће се после извршеног пописа поступити по тим прописима.</p>
				<p class="clan">Члан 5.</p>
				<p>Попису имовине присуствују:</p>
				<p>1) штићеник, ако је у стању да разуме о чему се ради;</p>
				<p>2) штићеников законски заступник, односно старатељ, ако је постављен;</p>
				<p>3) водитељ случаја;</p>
				<p>4) друга лица која имају правни интерес, у складу са законом;</p>
				<p>5) по потреби и стручњак са посебним стручним знањем и искуством за процену вредности имовине штићеника, на начин и у складу са прописима којима се уређују послови вештачења.</p>
				<p class="clan">Члан 6.</p>
				<p>О току рада и извршеном попису имовине, стална комисија води записник, који потписују сва лица која су учествовала и присуствовала попису.</p>
				<p>Чланови комисије као и друга лица која су присуствовала попису имовине могу ставити своје примедбе на ток, начин и садржај предузетих радњи које се уносе у записник и чине његов саставни део.</p>
				<p>Записник из става 1. овог члана сачињава се у три оригинална примерка, по један за досије штићеника и архиву органа старатељства, а један примерак се даје старатељу штићеника приликом увођења у дужност.</p>
				<p>Копија записника може се дати и другим лицима која су присуствовала попису и процени на њихов захтев.</p>
				<p>Ако учесници приговоре попису или процени имовине, руководилац органа старатељства може, ако то сматра за потребно, одредити да стална комисија изврши поново попис или процену.</p>
				<p class="bold">Средства за рад сталне комисије </p>
				<p class="clan">Члан 7.</p>
				<p>Материјални трошкови за рад сталне комисије обезбеђују се из средстава намењених за материјалне трошкове обављање послова јавних овлашћења органа старатељства.</p>
				<p class="bold">Средства за ангажовање судског вештака </p>
				<p class="clan">Члан 8.</p>
				<p>Средства потребна за ангажовање стручњака са посебним стручним знањем – вештак, и искуством за потребу процене вредности имовине штићеника, обезбеђују се, сагласно закону, првенствено из штићеникових прихода – ако се тиме не угрожава штићениково издржавање, и из прихода од имовине штићеника. Ако се средства за накнаду трошкова старатељу не могу обезбедити у целини или делимично у складу са ставом 1. овог члана, средства се обезбеђују у буџету Републике Србије.</p>
				<p>Стручњак са посебним стручним знањем – вештак има право на накнаду трошкова и право на награду за рад.</p>
				<p>Висина и начин накнаде трошкова и висина награде за вештачење одређују се у складу са прописом којим је уређена накнада трошкова у судским поступцима.</p>
				<p class="bold">Завршна одредба</p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 31. јануара 2015. године.</p>
				<p>&nbsp;</p>
				<p class="potpis" style="margin-top: 0">Број 110-00-00228/2014-14 </p>
				<p class="potpis" style="margin-top: 0">У Београду, 19. новембра 2014. године</p>
				<p class="potpis" style="margin-top: 0">Министар,</p>
				<p class="potpis" style="margin-top: 0"><span class="bold">Александар Вулин, </span>с.р.</p>
	</div>

