


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 15. ст. 3. и 9. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон, 142/14, 91/15 – аутентично тумачење, 112/15 и 113/17), </p>
			<p class="Basic-Paragraph">Министар културе и информисања доноси</p>
			<p class="odluka-zakon">ПРАВИЛНИК </p>
			<p class="odluka-zakon">о улагањима у области културе која се признају као расход </p>
			<p class="centar">"Службени гласник РС", број 78 од 19. октобра 
			2018.</p>
			<p class="clan">Члан 1. </p>
			<p class="Basic-Paragraph">Овим правилником ближе се уређује шта се сматра улагањем у области културе, укључујући и кинематографску делатност, које се признаје као расход у износу највише до 5% од укупног прихода. </p>
			<p class="clan">Члан 2. </p>
			<p class="Basic-Paragraph">Улагања у области културе из члана 1. овог правилника признају се као расход уколико омогућују: </p>
			<p class="Basic-Paragraph">1) стварање услова за обављање и развој културних делатности;</p>
			<p class="Basic-Paragraph">2) откривање, прикупљање, истраживање, документовање, проучавање, вредновање, заштиту, очување, представљање, интерпретацију, коришћењем и управљањем културним добрима;</p>
			<p class="Basic-Paragraph">3) подстицање међународне културне делатности и сарадње;</p>
			<p class="Basic-Paragraph">4) подстицање едукације у области културе;</p>
			<p class="Basic-Paragraph">5) подстицање стручних и научних истраживања у области културе;</p>
			<p class="Basic-Paragraph">6) подстицање младих талената у области културног и уметничког стваралаштва;</p>
			<p class="Basic-Paragraph">7) употребу информационе и комуникационе технологије (дигиталних водича, надограђене и виртуелне стварности, 3Д анимације и др.), генеричких сервиса, јединствених софтверских решења у циљу представљања културног наслеђа и савременог стваралаштва и омогућавања доступности широј јавности;</p>
			<p class="Basic-Paragraph">8) подстицање аматерског и уметничког културног стваралаштва;</p>
			<p class="Basic-Paragraph">9) подстицање дечијег стваралаштва и стваралаштва за децу и младе у култури;</p>
			<p class="Basic-Paragraph">10) подстицање културног и уметничког стваралаштва особа са инвалидитетом и доступности свих културних садржаја особа са инвалидитетом;</p>
			<p class="Basic-Paragraph">11) подстицање развоја креативних индустрија;</p>
			<p class="Basic-Paragraph">12) подстицање културног и уметничког развоја друштвено осетљивих група.</p>
			<p class="clan">Члан 3. </p>
			<p class="Basic-Paragraph">Улагање у области културе из члана 2. овог правилника признаје се као расход уколико се улагање врши у установе културе, уметничка удружења, факултете, академије, уметничке школе и друга домаћа правна лица која су регистрована у следеће подгрупе делатности према Уредби о Класификацији делатности („Службени гласник РС”, број 54/10), и то: </p>
			<p class="Basic-Paragraph">1) заштита и одржавање непокретних културних добара, културно-историјских локација, зграда и сличних туристичких споменика (91.03);</p>
			<p class="Basic-Paragraph">2) делатност библиотека и архива (91.01);</p>
			<p class="Basic-Paragraph">3) делатност музеја, галерија и збирки (91.02);</p>
			<p class="Basic-Paragraph">4) уметничко стваралаштво (90.03);</p>
			<p class="Basic-Paragraph">5) производња кинематографских дела, аудио-визуелних програма и телевизијског програма (59.11);</p>
			<p class="Basic-Paragraph">6) снимање и издавање звучних записа и музике (59.20);</p>
			<p class="Basic-Paragraph">7) издавање књига, часописа и друге издавачке делатности (58.1);</p>
			<p class="Basic-Paragraph">8) делатност ботаничких и зоолошких вртова и других природних резервата (91.04).</p>
			<p class="clan">Члан 4. </p>
			<p class="Basic-Paragraph">Улагања у области културе која се врше у установе културе, уметничка удружења, факултете, академије, уметничке школе и друга домаћа правна лица која су регистрована за обављање делатности из члана 3. овог правилника, представљају издатке који се признају као расход уколико су уложена у инвестиције намењене реконструкцији постојећих и изградњи нових објеката културе, конзервацији и рестаурацији културних добара као и очувању елемената нематеријалног културног наслеђа који су уписани у Национални регистар нематеријалног културног наслеђа, програмске активности, продукцију и опрему која служи за обављање делатности културе и уметности. </p>
			<p class="clan">Члан 5. </p>
			<p class="Basic-Paragraph">Даном почетка примене овог правилника престаје да важи Правилник о улагањима у области културе која се признају као расход („Службени гласник РС”, број 9/02).</p>
			<p class="clan">Члан 6.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 401-01-442/2018-06</p>
			<p class="potpis">У Београду 15. октобра 2018. године</p>
			<p class="potpis">Министар, </p>
			<p class="potpis"><span class="bold">Владан Вукосављевић, </span>с.р.</p>
	</div>

