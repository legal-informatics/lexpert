


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<p>На основу члана 55. став 3. Закона о електронским комуникацијама („Службени гласник РС”, број 44/10),</p>
	<p>Министар културе, информисања и информационог друштва, на предлог Републичке агенције за електронске комуникације, доноси</p>
	<p class="odluka-zakon" style="margin-bottom: 0.0750000187500047rem">ПРАВИЛНИК</p>
	<p class="naslov" style="line-height: 100%; margin-top: 0; margin-bottom: 0.450000112500028rem">о универзалном сервису
				</p>
	<p class="clan" style="line-height: 100%; margin-top: 0">"Службени гласник РС", број 
	24 од 30. марта 2012. </p>
	<p class="clan">Члан 1.</p>
	<p>Овим правилником прописује се обим, географска покривеност и квалитет пружања услуга универзалног сервиса, као и захтеви у погледу обезбеђивања једнаких могућности за коришћење услуга особама са инвалидитетом, узимајући у обзир степен развијености јавних комуникационих мрежа и расположивост јавно доступних електронских комуникационих услуга у Републици Србији.</p>
	<p class="clan">Члан 2.</p>
	<p>Основне услуге универзалног сервиса сагласно Закону о електронским комуникацијама (у даљем тексту: Закон) су:</p>
	<p>1) приступ јавној комуникационој мрежи и јавно доступним телефонским услугама на фиксној локацији, укључујући услугу преноса података која обезбеђује функционалан приступ интернету;</p>
	<p>2) приступ услугама обавештења и јавним телефонским именицима;</p>
	<p>3) коришћење јавних телефонских говорница;</p>
	<p>4) бесплатно упућивање позива службама за хитне интервенције;</p>
	<p>5) посебне мере које особама са инвалидитетом и социјално угроженим корисницима осигуравају једнаке могућности за приступ јавно доступним телефонским услугама, укључујући упућивање позива службама за хитне интервенције, услугама обавештења и јавним телефонским именицима.</p>
	<p class="clan">Члан 3.</p>
	<p>Приступ јавној комуникационој мрежи на фиксној локацији се односи на испуњење сваког разумног захтева корисника на територији Републике Србије за приступ јавној комуникационој мрежи, ради коришћења јавно доступних телефонских услуга, на једној фиксној локацији корисника, односно на месту његовог пребивалишта или боравишта.</p>
	<p>Коришћење јавно доступних телефонских услуга из става 1. овог члана обухвата могућност упућивања и примања локалних, међумесних и међународних позива, комуникацију путем телефакса и функционални приступ интернету.</p>
	<p>Приступ из става 1. овог члана остварује се посредством најмање једног оператора, који је одређен за пружаоца услуга универзалног сервиса, у складу са Законом.</p>
	<p>Приступ јавној комуникационој мрежи и коришћење јавно доступних телефонских услуга из ст. 1. и 2. овог члана обезбеђује се на технолошки неутралној основи.</p>
	<p>Функционални приступ интернету из става 2. овог члана подразумева проток података који није мањи од онога који се може остварити путем dial-up приступа. 
	</p>
	<p class="clan">Члан 4.</p>
	<p>Ради реализације приступа из члана 3. овог правилника, оператору који је одређен за пружаоца услуга универзалног сервиса, додељују се опсези бројева географске нумерације, у складу са Планом нумерације, на начин предвиђен Законом.</p>
	<p class="clan">Члан 5.</p>
	<p>Услуге из члана 3. овог правилника пружају се са истим квалитетом свим корисницима исте електронске комуникационе мреже.</p>
	<p>Агенција мери квалитет услуга у складу са ETSI препоруком EG 201&nbsp;769-1, на начин прописан Законом и подзаконским актом којим су ближе уређени параметри квалитета јавно доступних електронских комуникационих услуга и спровођење контроле обављања делатности електронских комуникација.</p>
	<p class="clan">Члан 6.</p>
	<p>Приступ услугама обавештења и јавним телефонским именицима обухвата могућност корисника јавно доступних телефонских услуга на целој територији Републике Србије да:</p>
	<p>1) од оператора јавно доступних телефонских услуга добију ажурне информације о претплатницима чији су подаци унети у телефонски именик, који воде у складу са Законом;</p>
	<p>2) добију ажурне информације о претплатницима јавно доступних телефонских услуга у Републици Србији, посредством најмање једног јавно доступног свеобухватног телефонског именика.</p>
	<p>Приступ услугама обавештења и јавним телефонским именицима из става 1. овог члана обезбеђује путем телефонског сервиса за обавештења, као и путем телефонских именика у електронском облику, посредством интернета, или у штампаном облику.</p>
	<p>Приступ услугама обавештења и јавним телефонским именицима из става 1. овог члана обезбеђује се и са јавних телефонских говорница. 
	</p>
	<p class="clan">Члан 7.</p>
	<p>Коришћење јавних телефонских говорница обухвата могућност упућивања и примања локалних, међумесних и међународних позива, упућивање бесплатних позива службама за хитне интервенције, као и приступ услугама обавештења и јавним телефонским именицима.</p>
	<p>Јавне телефонске говорнице постављају се на јавним местима, у складу са разумним потребама корисника на одређеном географском подручју, нарочито у смислу просторног размештаја, броја и приступачности за особе са инвалидитетом.</p>
	<p>Просторни распоред јавних телефонских говорница у највећој могућој мери, одговара просторном распореду становништва на одређеном географском подручју.</p>
	<p>Коришћење јавних телефонских говорница из става 1. овог члана обезбеђује се на технолошки неутралној основи.</p>
	<p class="clan">Члан 8.</p>
	<p>Бесплатно упућивање позива службама за хитне интервенције (полиција, ватрогасна служба, хитна медицинска помоћ), односно обједињеном центру за приступ службама за хитне интервенције, односи се на могућност свих корисника јавно доступних телефонских услуга на територији Републике Србије да без накнаде упућују позиве ка службама за хитне интервенције и обједињеном центру за приступ службама за хитне интервенције.</p>
	<p>Могућност упућивања бесплатних позива из става 1. овог члана обезбеђује се и са јавних телефонских говорница, и то без убацивања кованица или картица у апарат.</p>
	<p class="clan">Члан 9.</p>
	<p>Једнаке могућности за приступ јавно доступним телефонским услугама, укључујући упућивање позива службама за хитне интервенције, услугама обавештења и јавним телефонским именицима, обезбеђују се за особе са инвалидитетом применом следећих посебних мера:</p>
	<p>1) увршћивањем терминалне опреме прилагођене за коришћење особама са различитим врстама инвалидитета (оштећења слуха, вида итд) у понуду оператора, који су одређени за пружаоце услуга универзалног сервиса, у складу са Законом;</p>
	<p>2) прилагођавањем телефонских говорница за приступ и коришћење особама са инвалидитетом.</p>
	<p>Једнаке могућности за приступ јавно доступним телефонским услугама, укључујући упућивање позива службама за хитне интервенције, услугама обавештења и јавним телефонским именицима, обезбеђују се за социјално угрожене кориснике применом следећих посебних мера:</p>
	<p>1) одобравањем попуста на увођење првог прикључка за приступ услугама из члана 3. овог правилника;</p>
	<p>2) одобравањем попуста на месечну претплату за основне услуге и одређени обим саобраћаја.</p>
	<p>Посебне мере из става 2. овог члана дају се у виду посебне понуде тарифних пакета или индивидуалних услуга.</p>
	<p>Социјално угрожени корисници, у складу са законом и овим правилником, јесу:</p>
	<p>1) корисници додатка за помоћ и негу другог лица по прописима којима се уређује социјална заштита;</p>
	<p>2) лица са телесним, интелектуалним, менталним, сензорним, говорно-језичким, социо-емотивним, вишеструким сметњама у развоју и функционисању – корисници права и услуга по прописима којима се уређује социјална заштита, чије потребе за негом и материјалном сигурношћу превазилазе могућности породице;</p>
	<p>3) корисници права на новчану социјалну помоћ по прописима којима се уређује социјална заштита;</p>
	<p>4) пружаоци услуге породичног смештаја по прописима којима се уређује социјална заштита;</p>
	<p>5) корисници права на дечији додатак по прописима којима се уређује финансијска подршка породици.</p>
	<p>Услове у погледу обезбеђивања приступачности особама са инвалидитетом из става 1. овог члана, као и попусте и услове за пружање услуга из става 2. овог члана, уређује Агенција, у складу са Законом. 
	</p>
	<p class="clan">Члан 10.</p>
	<p>Даном ступања на снагу овог правилника престаје да важи Правилник о одређивању почетне групе услуга универзалног сервиса („Службени гласник РС”, број 55/09).</p>
	<p class="clan">Члан 11.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p class="potpis">Број 011-00-00042/2011-17</p>
	<p class="auto-style1">У Београду, 20. марта 2012. године</p>
	<p class="auto-style1">Министар, </p>
	<p class="auto-style1"><span class="bold">Предраг Марковић, </span>с.р.</p>

