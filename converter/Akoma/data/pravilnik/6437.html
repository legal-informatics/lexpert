<meta http-equiv="Content-Type" content="text/html; charset=UTF-8"><link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet"><div class="story">
<p>&nbsp;</p>
<p>На основу члана 64. став 1. Закона о поштанским услугама („Службени гласник РС”, бр. 18/05 и 30/10),</p>
<p>Министар за телекомуникације и информационо друштво доноси</p>
<p>&nbsp;</p>
<p class="odluka-zakon">ПРАВИЛНИК</p>
<p class="naslov">о условима за одржавање и унапређење обављања универзалне поштанске услуге </p>
<p align="center">"Службени гласник РС", број 6 од 4. фебруара 2011.</p>
<p>&nbsp;</p>
<p align="center"><strong>1. Уводна одредба </strong></p>
<p class="clan">Члан 1.</p>
<p>Овим правилником прописују се услови за одржавање и унапређење обављања универзалне поштанске услуге, коју пружа јавни поштански оператор и други поштански оператори на основу лиценце (у даљем тексту: давалац универзалне поштанске услуге), у складу са законом којим се уређује обављање поштанских услуга.</p>
<p class="bold">2. Услови за одржавање обављања универзалне поштанске услуге</p>
<p class="clan">Члан 2.</p>
<p>Услови за одржавање универзалне поштанске услуге су: </p>
<p>1) успостављање и одржавање ефикасне поштанске мреже која омогућава покривеност целокупне територије Републике Србије;</p>
<p>2) пружање универзалне поштанске услуге под истим условима и по приступачним ценама свим корисницима поштанских услуга;</p>
<p>3) обављање универзалне поштанске услуге у складу са утврђеним стандардима квалитета, које прописује Републичка агенција за поштанске услуге (у даљем тексту: Агенција);</p>
<p>4) обезбеђивање доступности универзалне поштанске услуге без дискриминације;</p>
<p>5) пружање универзалне поштанске услуге без прекида или обуставе, изузев у случајевима утврђеним законом којим се уређују поштанске услуге.</p>
<p class="clan">Члан 3.</p>
<p>У оквиру успостављања и одржавања универзалне поштанске услуге, потребно је да давалац универзалне поштанске услуге има довољан број јединица поштанске мреже и других приступних тачака, као и да врши поделу доставних подручја, обухватајући сва насељена места на територији Републике Србије. </p>
<p>У циљу постизања задовољавајућег степена покривености целокупне територије универзалном поштанском услугом, давалац ове услуге може да успостави и друге организационе облике поштанске мреже.</p>
<p class="clan">Члан 4.</p>
<p>У оквиру пружања универзалне поштанске услуге под истим условима и по приступачним ценама, потребно је да давалац универзалне поштанске услуге у складу са методологијом формирања цена за универзалну поштанску услугу коју, у складу са законом којим се уређују поштанске услуге, прописује Агенција, а на основу стварних трошкова, утврђује јединствене и недискриминаторске цене које корисник плаћа за извршење универзалне поштанске услуге.</p>
<p class="clan">Члан 5.</p>
<p>У погледу доступности универзалне поштанске услуге, потребно је да давалац универзалне поштанске услуге корисницима ових услуга обезбеђује њену доступност, без било какве дискриминације (посебно оне која би потицала из политичких, религиозних и идеолошких разлога). </p>
<p class="clan">Члан 6.</p>
<p>У погледу пружања универзалне поштанске услуге, потребно је да давалац универзалне поштанске услуге пружа универзалну поштанску услугу, без обзира на географске и временске услове, техничке могућности, економску оправданост, као и друге објективне могућности, изузев у случајевима утврђеним законом којим се уређују поштанске услуге.</p>
<p class="bold">3. Услови за унапређење обављања универзалне поштанске услуге</p>
<p class="clan">Члан 7.</p>
<p>Услови за унапређење обављања универзалне поштанске услуге су: </p>
<p>1) развијање поштанске мреже у континуитету у циљу прилагођавања сталним променама економских, тржишних, демографских и техничко-технолошких фактора, који утичу на стање у области поштанских услуга;</p>
<p>2) планирање и инвестирање у изградњу и опремање главних прерадних поштанских центара и регионалних капацитета поштанских оператора, као и јединица поштанске мреже и приступних тачака; </p>
<p>3) увођење одговарајућих техничко-технолошких и кадровско-организационих решења, на основу којих ће се успоставити систем за обезбеђивање поштовања прописаних стандарда квалитета у области поштанских услуга у циљу унапређења квалитета истих.</p>
<p class="clan">Члан 8.</p>
<p>У погледу развијања поштанске мреже, потребно је да давалац универзалне поштанске услуге непрекидно развија и унапређује поштанску мрежу и да је прилагођава тржишту поштанских услуга и свим променама које могу имати утицаја на задовољење потреба и захтева корисника универзалне поштанске услуге. </p>
<p class="clan">Члан 9.</p>
<p>У складу са очекиваним техничко-технолошким, друштвено-економским и другим променама од утицаја на тржиште поштанских услуга, потребно је да давалац универзалне поштанске услуге планира и улаже у изградњу и модернизацију главних прерадних центара, јединица поштанске мреже и приступних тачака.</p>
<p class="clan">Члан 10.</p>
<p>У циљу задовољења потреба и очекивања корисника поштанске услуге, потребно је да давалац универзалне поштанске услуге унапређује пружање универзалне поштанске услуге, тако што ће уводити нова техничко-технолошка, организациона и кадровска решења.</p>
<p class="bold">4. Завршна одредба</p>
<p class="clan">Члан 11.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p class="potpis">Број 110-00-20/2010-01</p>
<p class="potpis">У Београду, 25. јануара 2011. године</p>
<p class="potpis">Министар,</p>
<p class="potpis"><span class="bold">Јасна Матић, </span>с.р.</p></div>