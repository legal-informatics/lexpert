

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 33. став 6. Закона о људским ћелијама и ткивима („Службени гласник РСˮ, број 57/18), </p>
			<p class="Basic-Paragraph">Министар здравља доноси</p>
			<p class="odluka-zakon">ПРАВИЛНИК </p>
			<p class="odluka-zakon">о ближим условима и начину обезбеђивања и спровођења следљивости људских ћелија и ткива</p>
			<p class="centar">"Службени гласник РС", број 63 од 4. септембра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се ближи услови  и начин обезбеђивања и спровођења  праћења људских ћелија и ткива од даваоца до примаоца и од примаоца до даваоца (у даљем тексту: следљивост). </p>
			<p class="clan">Члан 2.</p>
			<p class="Basic-Paragraph">Банка људских ћелија и ткива и здравствена установа, односно друга установа са дозволом, као и центар за примену људских ћелија и ткива тј. здравствена установа која обавља поступке добијања, узимања, тестирања, обраде, складиштења, чувања, дистрибуције, пресађивања, увоза и извоза људских ћелија и ткива (у даљем тексту: овлашћена здравствена установа) успоставља одговарајући систем идентификације сваког даваоца, идентификације сваког узорка добијених људских ћелија и ткива, идентификације сваког производа добијеног од људских ћелија и ткива намењених за примену код људи и идентификације материјала који долазе у директан или индиректан контакт са људским ћелијама и ткивима, као и следљивост и вођење евиденција у складу са законом.</p>
			<p class="Basic-Paragraph">Овлашћена здравствена установа успоставља стандардне оперативне процедуре (у даљем тексту: СОП) којима се, на основу система идентификације, у сваком моменту, може проверити и утврдити да ли су људске ћелије и ткива дистрибуирани, пресађени одређеном примаоцу, ускладиштени у одговарајућој овлашћеној здравственој установи, искоришћени за израду производа за примену код људи или уништени. </p>
			<p class="clan">Члан 3.</p>
			<p class="Basic-Paragraph">Следљивост се обезбеђује вођењем евиденција и успостављањем система њихове идентификације, као и идентификације даваоца и овлашћене здравствене установе.</p>
			<p class="clan">Члан 4.</p>
			<p class="Basic-Paragraph">Јединствени европски код обезбеђује следљивост из члана 3. овог правилника, и примењиваће се од дана приступања Републике Србије Европској Унији у складу са законом којим се уређују људске ћелије и ткива.</p>
			<p class="Basic-Paragraph">Изузетно од става 1. овог члана, уз одобрење Управе за биомедицину, следљивост се не обезбеђује применом јединственог европског кода за:</p>
			<p class="Basic-Paragraph">1) људске ћелије и ткива директно дистрибуиране за тренутну употребу,</p>
			<p class="Basic-Paragraph">2) људске ћелије и ткива увезене у случају хитности, односно ванредних околности,</p>
			<p class="Basic-Paragraph">3) људске ћелије и ткива које се дистрибуирају из банке људских ћелија и ткива за употребу у истој установи,</p>
			<p class="Basic-Paragraph">4) људске ћелије и ткива које банка људских ћелија и ткива увезе и дистрибуира за употребу у истој установи.</p>
			<p class="clan">Члан 5.</p>
			<p class="Basic-Paragraph">Систем идентификације сваког даваоца и добијених људских ћелија и ткива, као и производа добијених од људских ћелија и ткива намењених за примену код људи, обезбеђује се додељивањем јединственог идентификационог броја, који омогућава потпуно праћење људских ћелија и ткива од даваоца до примаоца и обрнуто, као и повезивање овлашћене здравствене установе у којој је обављен поступак узимања људских ћелија и ткива са овлашћеном здравственом установом у којој је извршено пресађивање или складиштење и чување људских ћелија и ткива или уништење. </p>
			<p class="Basic-Paragraph">Људске ћелије и ткива намењени за производњу лекова за напредну терапију морају имати систем следљивости као и људске ћелије и ткива намењени за пресађивање најмање до прослеђивања произвођачу.</p>
			<p class="clan">Члан 6.</p>
			<p class="Basic-Paragraph">Обележавање људских ћелија и ткива врши се, у време њиховог узимања у овлашћеној здравственој установи, стављањем налепнице на амбалажи у коју су упаковани.</p>
			<p class="Basic-Paragraph">Налепница треба да буде јасна, читљива, исписана постојаним средством (неизбрисиво) и да садржи:</p>
			<p class="Basic-Paragraph">1) личне податке даваоца (име, презиме, име родитеља, датум рођења, место и адресу становања и број телефона) или шифру на основу које се давалац идентификује, </p>
			<p class="Basic-Paragraph">2) врсту ткива и ћелија,</p>
			<p class="Basic-Paragraph">3) идентификациони знак и број лот-а или batch-а, уколико је примењиво, као и податке о узорцима за тестирање.  </p>
			<p class="Basic-Paragraph">У зависности од површине амбалаже, налепница треба да садржи, и:</p>
			<p class="Basic-Paragraph">1) назив овлашћене здравствене установе у којој је обављен поступак узимања људских ћелија и ткива; </p>
			<p class="Basic-Paragraph">2) име и презиме лица одговорног за спровођење поступка узимања ћелија и ткива у овлашћеној здравственој установи;</p>
			<p class="Basic-Paragraph">3) идентификациони број давања ћелија и ткива – јединствену нумеричку или алфа – нумеричку идентификациону ознаку давања (назив идентификационог документа и органа који га је издао, датум и место издавања и личне податке лица које је извршило идентификацију – име, презиме и име родитеља);</p>
			<p class="Basic-Paragraph">4) датум и време истека рока употребе људских ћелија и ткива;</p>
			<p class="Basic-Paragraph">5) упозорење о могућим опасностима по здравље (потврђено позитивно на релевантни маркер инфективне болести означава се натписом „РИЗИК ПРЕНОСА ИНФЕКТИВНЕ БОЛЕСТИ”);</p>
			<p class="Basic-Paragraph">6) назив, састав и количину антикоагуланса или другог адитивног раствора или додатка, уколико је коришћен;</p>
			<p class="Basic-Paragraph">7) назнаку „САМО ЗА АУТОЛОГНО КОРИШЋЕЊЕ”, са личним подацима даваоца (име, презиме, име родитеља, датум рођења, место и адреса становања и број телефона), уколико су ћелије и ткива дати за аутологно коришћење;</p>
			<p class="Basic-Paragraph">8) лични подаци примаоца (име, презиме, име родитеља, датум рођења, место и адреса становања и број телефона), уколико су ћелије и ткива дати за пресађивање одређеном лицу;</p>
			<p class="Basic-Paragraph">9) датум и време узимања ћелија и ткива, као и време почетка и време реализације поступка узимања, уколико је то од значаја за очување квалитета и безбедност људских ћелија и ткива;</p>
			<p class="Basic-Paragraph">10) податке о озбиљним нежељеним догађајима или озбиљним нежељеним реакцијама, уколико су наступиле током поступка узимања ћелија и ткива, као и мерама које су предузете у вези са њима;</p>
			<p class="Basic-Paragraph">11) услове радне средине у овлашћеној здравственој установи у којој су узете људске ћелије и ткива;</p>
			<p class="Basic-Paragraph">12) податке о даваоцу, ако се људске ћелије и ткива добијају од умрлог даваоца; </p>
			<p class="Basic-Paragraph">13) назнаку „НЕ ОТВАРАТИ ДО КОРИШЋЕЊА, ОДНОСНО ОБРАДЕ”.</p>
			<p class="Basic-Paragraph">Уколико садржину података из става 3. овог члана, због величине налепнице, није могуће навести на налепници, подаци се уписују на посебном додатку или документу који се прилаже уз налепницу и прати ћелије и ткива. </p>
			<p class="clan">Члан 7.</p>
			<p class="Basic-Paragraph">Приликом пријема у овлашћеној здравственој установи, људске ћелије и ткива се обележавају налепницом која садржи податке, о:</p>
			<p class="Basic-Paragraph">1) овлашћеној здравственој установи у којој се врши пријем људских ћелија и ткива;</p>
			<p class="Basic-Paragraph">2) овлашћеној здравственој установи у којој је обављен поступак узимања људских ћелија и ткива;</p>
			<p class="Basic-Paragraph">3) писменој сагласности даваоца, укључујући сврху давања, уз упутства о уништавању, уколико не буду употребљена у сврху за коју је дата сагласност даваоца;</p>
			<p class="Basic-Paragraph">4) прегледу за проверу подобности даваоца, у складу са критеријумима одабира, коју је извршио овлашћени доктор медицине, уколико се ради о давању ћелија и ткива који су намењени за алогено коришћење;</p>
			<p class="Basic-Paragraph">5) резултатима лекарских прегледа, одговарајућих медицинских прегледа и лабораторијских тестирања, у складу са прописима којим се уређује процена подобности и одабир даваоца;</p>
			<p class="Basic-Paragraph">6) могућностима за појаву алергије на лекове које треба да користи прималац (антибиотици и сл.), у случају аутологог коришћења људских ћелија и ткива;</p>
			<p class="Basic-Paragraph">7) времену пријема људских ћелија и ткива.</p>
			<p class="clan">Члан 8.</p>
			<p class="Basic-Paragraph">Паковање људских ћелија и ткива врши се одмах након узимања, у амбалажу, на начин и под условима којим се:</p>
			<p class="Basic-Paragraph">1) ризик њихове контаминације своди на најмању могућу меру;</p>
			<p class="Basic-Paragraph">2) обезбеђује задржавање њиховог квалитета, биолошке функције, функционалне активности и својстава за клиничку примену;</p>
			<p class="Basic-Paragraph">3) спречава пренос заразне болести на лица која обављају паковање и превоз људских ћелија и ткива.</p>
			<p class="Basic-Paragraph">Амбалажа у коју се пакују људске ћелије и ткива одмах након узимања, ставља се у кутију која је намењена за превоз људских ћелија и ткива и која, за време транспорта, обезбеђује очување квалитета и безбедности људских ћелија и ткива.</p>
			<p class="clan">Члан 9.</p>
			<p class="Basic-Paragraph">Идентификација људских ћелија и ткива врши се доделом јединственог идентификационог броја (кода), који садржи податке, за:</p>
			<p class="Basic-Paragraph">1) идентификацију давања:</p>
			<p class="Basic-Paragraph">(1) ознаку овлашћене здравствене установе у којој је обављен поступак узимања људских ћелија и ткива:</p>
			<p class="Basic-Paragraph">– ИСО ознака државе – два абецедна знака,</p>
			<p class="Basic-Paragraph">– шифру овлашћене здравствене установе – шест словно-бројчаних знакова,</p>
			<p class="Basic-Paragraph">(2) јединствени број давања – 13 словно-бројчаних знакова;</p>
			<p class="Basic-Paragraph">2) идентификацију производа добијеног од људских ћелија и ткива за примену код људи:</p>
			<p class="Basic-Paragraph">(1) ознаку производа:</p>
			<p class="Basic-Paragraph">– јединствену ознака производа – један – абецедни знак,</p>
			<p class="Basic-Paragraph">– број производа – седам словно-бројчаних знакова,</p>
			<p class="Basic-Paragraph">(2) ознаку дела производа – три словно-бројчана знака,</p>
			<p class="Basic-Paragraph">(3) рок трајања (ДД/ММ/ГГГГ) – осам бројчаних знакова. </p>
			<p class="clan">Члан 10.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00364/2019-21</p>
			<p class="potpis">У Београду, 21. августа 2019. године</p>
			<p class="potpis">Министар,</p>
			<p class="potpis">др <span class="bold">Златибор Лончар, </span>с.р.</p>
	</div>

