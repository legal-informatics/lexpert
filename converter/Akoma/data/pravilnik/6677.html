


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 38. став 4. Закона о спорту („Службени гласник РС”, број 10/16),</p>
				<p>Министар унутрашњих послова доноси</p>
				<p class="odluka-zakon">ПРАВИЛНИК</p>
				<p class="odluka-zakon">о раду и делатности полицијских спортских удружења</p>
				<p class="centar">"Службени гласник РС", број 111 од 11. 
				децембра 2017.</p>
				<p class="clan">Члан 1.</p>
				<p>Овим правилником уређују се рад и делатност полицијских спортских удружења и савеза.</p>
				<p class="clan">Члан 2.</p>
				<p>Полицијско спортско удружење је спортско удружење основано при Министарству унутрашњих послова (у даљем тексту: Министарство), са циљем да кроз обављање спортских активности и спортских делатности, јачање спортског духа и морала и популарисање спорта, представља и промовише рад Министарства, јача поверење грађана у Полицију и јача појединачне специфичне циљеве који произилазе из спортске дисциплине.</p>
				<p>Полицијско спортско удружење оснива се и обавља спортске активности и спортске делатности у складу са законом, спортским правилима надлежног националног спортског савеза, овим правилником и општим актима полицијског спортског удружења.</p>
				<p class="clan">Члан 3.</p>
				<p>Оснивачи полицијског спортског удружења могу бити полицијски службеници.</p>
				<p>Полицијско спортско удружење се оснива уз сагласност министра унутрашњих послова (у даљем тексту: министар).</p>
				<p>Министар даје сагласност на статут полицијског спортског удружења.</p>
				<p>Редовни чланови полицијског спортског удружења могу, поред полицијских службеника, бити и други запослени у Министарству и пензионисани радници Министарства.</p>
				<p>Чланови породица лица из става 4. овог члана и остали грађани Републике Србије могу бити придружени чланови полицијског спортског удружења, у складу са статутом удружења.</p>
				<p class="clan">Члан 4. </p>
				<p>Органи полицијског спортског удружења су: скупштина, управни одбор и надзорни одбор. </p>
				<p>Скупштину полицијског удружења чине редовни чланови и представник придружених чланова, у складу са статутом удружења.</p>
				<p>Чланови органа полицијског спортског удружења не остварују накнаду за рад у органима из става 1. овог члана. </p>
				<p>Чланови управног и надзорног одбора полицијског спортског удружења бирају се из реда чланова удружења који су запослени у Министарству или су пензионисани радници Министарства, с тим да најмање 2/3 чланова управног и надзорног одбора полицијског спортског удружења буду чланови удружења који су запослени у Министарству. </p>
				<p>За члана надзорног одбора полицијског спортског удружења, из реда чланова који су запослени у Министарству, бирају се запослени са радним искуством на пословима контроле законитости рада или финансијске контроле. </p>
				<p>Заступник полицијског спортског удружења бира се од чланова који су запослени у Министарству.</p>
				<p>Лица из члана 33. став 2. Закона о спорту не могу бити чланови управног одбора нити заступник полицијског спортског удружења. </p>
				<p>Број чланова у органима полицијског спортског удружења, овлашћења органа, начин избора и разрешења, трајање мандата и начин одлучивања уређује се статутом.</p>
				<p class="clan">Члан 5.</p>
				<p>Назив полицијског спортског удружења може да садржи именицу полицајац или придев изведен од именице полиција, а речи Министарство унутрашњих послова, полиција, односно називе организационих јединица Министарства, може да садржи уз претходно прибављену сагласност министра.</p>
				<p>Обележја полицијског спортског удружења утврђују се статутом. </p>
				<p class="clan">Члан 6.</p>
				<p>Запослени у Министарству који као чланови полицијског спортског удружења учествују на такмичењима, манифестацијама и другим активностима, могу наступати у службеним униформама на домаћим и страним полицијским такмичењима или на манифестацијама и активностима које организује Министарство, на начин утврђен прописима који уређују ношење службене униформе.</p>
				<p>Запослени у Министарству који као чланови полицијског спортског удружења учествују на такмичењима, манифестацијама и другим активностима, не могу користити своје службено наоружање и другу опрему без сагласности руководиоца надлежне организационе јединице у седишту Министарства и одобрења министра. </p>
				<p class="clan">Члан 7.</p>
				<p>Полицијска спортска удружења могу се удружити у надлежни национални спортски савез за област спорта у полицији.</p>
				<p>Полицијска спортска удружења могу се удруживати у оквиру одговарајућих грана спорта у надлежне националне гранске спортске савезе.</p>
				<p>Полицијска спортска удружења могу, уз сагласност министра, основати национални спортски савез за област спорта у полицији.</p>
				<p>На оснивање, рад и стицање средстава спортског савеза из става 3. овог члана сходно се примењују одредбе овог правилника које се односе на полицијска спортска удружења.</p>
				<p>Национални спортски савез за област спорта у полицији из става 3. овог члана може стећи статус надлежног националног спортског савеза за област спорта у полицији, у складу са Законом о спорту.</p>
				<p class="clan">Члан 8.</p>
				<p>У циљу обезбеђивања услова за обављање спортских активности и постизање циљева утврђених овим правилником и статутом, полицијска спортска удружења могу да обављају, у складу са Законом о спорту, Законом о полицији и другим прописима, следеће спортске делатности:</p>
				<p>1) организовање учешћа и вођење спортских такмичења, укључујући и међународна такмичења;</p>
				<p>2) обучавање за бављење спортским активностима и планирање и вођење спортских активности; </p>
				<p>3) организовање спортских припрема и спортских приредаба; </p>
				<p>4) обезбеђење и управљање спортском опремом и објектима; </p>
				<p>5) научноистраживачки и истраживачко-развојни рад у спорту;</p>
				<p>6) стручно усавршавање у области спорта;</p>
				<p>7) маркетинг у спорту; </p>
				<p>8) саветодавне и стручне услуге у спорту.</p>
				<p>Национални спортски савез из члана 7. став 3. овог правилника може обављати све спортске делатности из члана 3. став 1. тачка 2) Закона о спорту.</p>
				<p class="clan">Члан 9.</p>
				<p>За обављање делатности полицијско спортско удружење може користити објекте, просторије, средства, опрему, возила и инфраструктуру Министарства (у даљем тексту: средства Министарства), на основу споразума са Министарством. </p>
				<p>Средства Министарства која су дата на коришћење полицијском спортском удружењу користе се у складу са њиховом наменом са пажњом доброг домаћина, на начин и у складу са утврђеним процедурама Министарства. </p>
				<p>Коришћење средстава Министарства може се ограничити или ускратити уколико је то неопходно за обезбеђење несметаног обављања послова из надлежности Министарства.</p>
				<p>Средства Министарства која се дају на коришћење полицијском спортском удружењу и услови њиховог коришћења утврђују се споразумом између Министарства и полицијског спортског удружења.</p>
				<p>Споразумом из става 4. овог члана одређује се и руководилац у Министарству који прати активности и начин коришћења средстава који су предмет споразума.</p>
				<p>Заступник полицијског спортског удружења одговоран је за средства која су дата на коришћење полицијском спортском удружењу у складу са овим правилником.</p>
				<p class="clan">Члан 10.</p>
				<p>Полицијско спортско удружење може стицати средства и остваривати приход од:</p>
				<p>1) чланарина;</p>
				<p>2) финансијске помоћи Министарства, у складу са расположивим средствима Министарства;</p>
				<p>3) програма којима се остварује општи интерес у области спорта и задовољавају потребе и интереси грађана у области спорта, у складу са Законом о спорту;</p>
				<p>4) средстава од освојених награда и признања;</p>
				<p>5) донација;</p>
				<p>6) других извора у складу са законом. </p>
				<p class="clan">Члан 11. </p>
				<p>Полицијска спортска удружења и Министарство могу сарађивати у вршењу обуке полицијских службеника или трећих лица, као и у вршењу других стручних услуга.</p>
				<p>Обим и начин сарадње из става 1. овог члана, као и међусобна права и обавезе у вези са обукама из става 1. овог члана уређују се посебним споразумом. </p>
				<p class="clan">Члан 12.</p>
				<p>Постојећа спортска удружења која на дан ступања на снагу овог правилника обављају спортске активности и делатности, могу наставити рад у статусу полицијског спортског удружења уз претходно прибављену сагласност министра и уз обавезу да у року од годину дана од дана прибављања сагласности министра ускладе своју организацију, рада и општа акта са одредбама Закона о спорту и овог правилника. </p>
				<p class="clan">Члан 13.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">01 број 960/17-16 </p>
				<p class="potpis">У Београду, 7. децембра 2017. године</p>
				<p class="potpis">Министар унутрашњих послова,</p>
				<p class="potpis">др <span class="bold">Небојша Стефановић, </span>с.р.</p>
	</div>

