


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 56. Закона о заштити природе („Службени гласник РС”, бр. 36/09, 88/10, 91/10 – исправка), чл. 7. и 8. Уредбе о заштити споменика природе „Лисине” („Службени гласник РС”, број 9/95) и члана 35. Статута јавног предузећа, </p>
				<p>Надзорни одбор Јавног предузећа за заштиту природе, развој туризма и угоститељство „Ресавска пећина”, Деспотовац, на седници одржаној 1. јула 2013. године, доноси</p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК </p>
				<p class="naslov">о унутрашњем реду и чуварској служби споменика природе „Лисине”</p>
				<p class="auto-style1">"Службени гласник РС", број 65 од 24. јула 
				2015.</p>
				<p class="naslov">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите споменика природе „Лисине” (у даљем тексту: Споменик природе), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Споменика природе спроводи режим заштите утврђен чланом 35. Закона и чл. 4, 5. и 8. Уредбе о заштити споменика природе „Лисине” (у даљем тексту: Уредба). </p>
				<p class="clan">Члан 2.</p>
				<p>Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно на лица која имају пребивалиште или боравиште на подручју Споменика природе, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Споменика природе, као и на посетиоце Споменика природе. </p>
				<p>Посетилац Споменика природе је лице које из научних, образовних, рекреативних, туристичких, спортских и културних потреба и разлога борави на подручју Споменика природе краће од 15 дана, као и лице у транзиту кроз подручје Споменика природе (у даљем тексту: Посетилац).</p>
				<p class="clan">Члан 3.</p>
				<p>Управљање Споменика природе Уредбом је поверено Јавном предузећу за заштиту природе, развој туризма и угоститељство „Ресавска пећина”, Деспотовац. (у даљем тексту: Управљач).</p>
				<p class="clan">Члан 4.</p>
				<p>Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Споменика природе и других овлашћених лица Управљача. </p>
				<p>У планирању и предузимању радова и активности на подручју Споменика природе, Корисници и Посетиоци дужни су да поштују Закон, Уредбу и План управљања Споменика природе.</p>
				<p class="clan">Члан 5.</p>
				<p>За коришћење Споменика природе и услуга Управљача, Корисник и Посетилац плаћају накнаду Управљачу, сходно члану 70. Закона.</p>
				<p>Висину, начин обрачуна и наплате накнаде Управљач прописује посебним актом, уз сагласност надлежног министарства (у даљем тексту: Министарство).</p>
				<p class="clan">Члан 6.</p>
				<p>Унутрашњи ред Споменика природе Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 7.</p>
				<p>Улазак у Споменик природе је слободан.</p>
				<p>Улазак у Споменик природе моторним возилом може се забранити или ограничити, у складу са посебним прописом, ако се ради о транспорту опасних материја.</p>
				<p>Управљач може краткотрајно заустављати моторна возила на уласку у Споменик природе уколико на јавном путу заснује улазну станицу у складу са чланом 68. ст. 3, 4. и 5. Закона.</p>
				<p>Начин заснивања и рада улазних станица Управљач ће прописати посебним актом, у складу са законом.</p>
				<p class="clan">Члан 8</p>
				<p>Боравак на подручју Споменика природе је слободан и без ограничења осим на местима, у време и на начин утврђеним овим правилником.</p>
				<p>Улазак односно приступ површинама, односно местима или објектима, предвиђеним Планом управљања Споменика природе, је забрањен без одобрења Управљача или пратње чувара Споменика природе. Овакав режим посете је одређен због потребе очувања дивље флоре, научних истраживања, или неког другог разлога, предвиђеним Планом.</p>
				<p>Када се ради о хитној интервенцији у случају пожара, елементарне непогоде или удеса или наменском коришћењу постојећих сеоских и других службених путева, одобрење или пратња из става 2. овог члана не мора се прибавити односно обезбедити, већ се те активности пријављују Управљачу.</p>
				<p class="clan">Члан 9.</p>
				<p>Површине, места и објекти из члана 8. став 1. овог правилника су нарочито:</p>
				<p>Површине на којима је само извориште Великог врела, </p>
				<p>Водоток Великог врела, са мерним местима водостаја, </p>
				<p>Непосредно окружење водопада Велики бук.</p>
				<p>Површине, места и објекте из става 1. овог члана Управљач ће означити на видљив и јасан начин.</p>
				<p class="clan">Члан 10.</p>
				<p>Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Споменика природе могу се, на основу договора са управљачима тих путева и органом надлежним за безбедност саобраћаја на путевима, регулисати односно забранити или ограничити за све или одређене категорије учесника у саобраћају.</p>
				<p>О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места на површини Споменика природе на којима није дозвољено кретање, заустављање или паркирање моторних возила видно се обележавају.</p>
				<p>Забрањена је употреба возила на путевима супротно обавештењу и ознакама из става 2. овог члана.</p>
				<p class="clan">Члан 11.</p>
				<p>Забрањeно је камповање и логоровање ван грађевинских парцела и окућница сталних домаћинстава, породичних објеката за одмор и туристичко-угоститељских објеката.</p>
				<p>Изузетно од одредбе става 1. овог члана, камповање или логоровање може се организовати уз пратњу чувара или одобрење Управљача на другом месту, у кратком трајању и за мањи број лица, а за потребе истраживачког рада. </p>
				<p>Забрањено је ложење ватре на отвореном огњишту, осим на местима у складу са ставом 1. овог члана.</p>
				<p class="clan">Члан 12.</p>
				<p>Власници и Корисници земљишта и других непокретности дужни су да допусте приступ и пролаз чуварима и другим овлашћеним лицима Управљача у вршењу службених радњи, као и лицима која са одобрењем Управљача обављају истраживачке и друге активности у Споменику природе.</p>
				<p>Забрањено је спречавање или ометање чувара и других овлашћених лица у вршењу радњи и активности из става 1. овог члана. </p>
				<p class="clan">III. ЗАШТИТА ПРИРОДНИХ ВРЕДНОСТИ</p>
				<p class="clan">Члан 13.</p>
				<p>Корисници и Посетиоци дужни су да примењују мере заштите природних, културних и других вредности и животне средине у складу са Законом, Уредбом и овим правилником, меродавним законима и прописима донетим на основу тих закона.</p>
				<p class="clan">Члан 14.</p>
				<p>Биљке и гљиве које живе у слободној природи на подручју Споменика природе а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње које живе, повремено или сезонски бораве у слободној природи на подручју Споменика природе, а којима је Правилником о проглашењу и заштити строго заштићених и заштићених дивљих врста биљака, животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Споменика природе нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача. </p>
				<p>Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и Министарство, о чему Управљач саставља записник и води евиденцију. </p>
				<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
				<p class="clan">Члан 15.</p>
				<p>Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05 – исправка, 22/07, 38/08, 9/10 и 69/11) могу се сакупљати на подручју Споменика природе на начин и под условима утврђеним претходно споменутим прописом и Уредбом.</p>
				<p>Лица која врше сакупљање дивље флоре и фауне из става 1. овог члана на подручју Споменика природе дужна су да чувару Споменика природе (у даљем тексту: Чувар) или другом овлашћеном лицу Управљача пријаве дневне количине и врсте сакупљене флоре и фауне.</p>
				<p>За сакупљање дивље флоре и фауне на површинама и местима која су утврђена чланом 9. тач. 1), 2) и 3) овог правилника, у шумама и шумском земљишту у државној својини, као и на земљишту у јавној својини на коме је Уредбом утврђен режим заштите II степена потребно је прибавити одобрење Управљача. </p>
				<p>Сакупљање дивље флоре и фауне на земљишту у приватној својини на коме је Уредбом утврђен режим заштите II степена дозвољено је само власницима односно корисницима тог земљишта.</p>
				<p>Одобрење из става 4. овог члана може се привремено ускратити или ограничити због потребе очувања флоре и фауне.</p>
				<p>Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.</p>
				<p class="clan">Члан 16.</p>
				<p>Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Споменика природе користити на начин и под условима из тих прописа.</p>
				<p>За приступ и боравак на местима у Споменику природе која су утврђена чланом 9. тач. 1), 2) и 3) овог правилника, ради коришћења дивље флоре и фауне у оквиру допуштених активности, потребно је прибавити одобрење Управљача.</p>
				<p>Лов, односно приступ и боравак ловаца са оружјем и псима на местима из става 2. овог члана није дозвољен.</p>
				<p class="clan">Члан 17.</p>
				<p>Забрањено је остављати угинуле, заклане и убијене животиње и њихове делове, кланички отпад и месне прерађевине на простору Споменика природе.</p>
				<p class="clan">Члан 18.</p>
				<p>На подручју Споменика природе није допуштено уношење, односно садња, засејавање и насељавање алохтоних дивљих врста биљака, њихових хибрида и животиња, односно врста страних за изворни живи свет источне Србије. </p>
				<p>Изузетно из става 1. овог члана, дозвољено је ако је научно и стручно доказано и прихватљиво с гледишта заштите природе и одрживог управљања, односно ако се уношењем не угрожава природно станиште аутохтоних дивљих врста, а под условима и на начин утврђеним чланом 82. Закона и уз одобрење управљача.</p>
				<p>На подручју Споменика природе обавезни су контрола и сузбијање врста биљака и животиња које је Министарство прогласило за инвазивне. </p>
				<p>Забрањено је поступање са алохтоним и инвазивним врстама биљака и животиња супротно одредбама ст. 1, 2. и 3. овог члана.</p>
				<p class="clan">Члан 19.</p>
				<p>Управљач ће на погодан начин јавно приказати и учинити доступним Корисницима и Посетиоцима спискове врста дивље флоре и фауне из члана 14, 15 и 16. са информацијама од значаја за њихово препознавање, заштиту и режим коришћења.</p>
				<p class="clan">Члан 20.</p>
				<p>Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.</p>
				<p>Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави Министарству у року од осам дана од дана проналаска и предузме мере заштите од уништења, оштећивања или крађе. </p>
				<p>Налазач и Управљач могу се споразумети да Управљач изврши пријаву и предузме мере из става 2. овог члана уместо налазача.</p>
				<p class="clan">Члан 21.</p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Споменика природе.</p>
				<p>Управљач ће на видан и погодан начин обележити објекте и места са културно-историјским вредностима на подручју Споменика природе.</p>
				<p>Забрањене су активности и радње из ст. 2. и 3. овог члана.</p>
				<p class="clan">Члан 22.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.</p>
				<p>У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод за заштиту природе Србије (у даљем тексту: Завод).</p>
				<p>Носилац пројекта дужан је да планиране радове и активности из става 2. овог члана писмено пријави Управљачу.</p>
				<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 23.</p>
				<p>На појединим површинама са режимом заштите II степена на заштићеном природном добру обавља се делатност пољопривреде.</p>
				<p>Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.</p>
				<p>На површинама са режимима заштите II степена пољопривредна делатност је допуштена уколико испуњава услове заштите природе и животне средине.</p>
				<p>Није допуштено спаљивање органских остатака после жетве усева. Забрањено је обављати пољопривредну делатност супротно одредбама овог члана. </p>
				<p class="clan">Члан 24.</p>
				<p>На површинама на којима је утврђен режим заштите II степена, дозвољена је примена хемијских и других средстава у пољопривреди на начин, односно са врстама и количинама тих средстава и у време како је регулисано Законом о средствима за заштиту биља и Законом о здрављу биља („Службени гласник РС”, број 41/09) и другим меродавним прописима из области пољопривреде, вода и хемикалија. </p>
				<p>Управљач ће одговарајућим мерама и активностима подстицати пољопривреднике на што мању употребу хемијских средстава на подручју Споменика природе и помагати прелазак на органску пољопривредну производњу. </p>
				<p class="clan">Члан 25.</p>
				<p>Гајење, заштита и коришћење шума врши се у складу са Законом о шумама („Службени гласника РС”, број 30/10), прописима донетим на основу тог закона, чл. 18. и 35. Закона, Уредбом и овим правилником.</p>
				<p>Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима. </p>
				<p>Газдовање шумама сопственика за које се не доносе основе газдовања врши се на основу програма газдовања и годишњих планова газдовања. </p>
				<p>На подручју Споменика природе, корисник шума у државној својини којима газдује у оквиру газдинских јединица је Шумско газдинство „Јужни Кучај”, Деспотовац. </p>
				<p>Управљач обавештава Завод за заштиту природе Србије (у даљем тексту: Завод) о донетим годишњим плановима газдовања шумама и пружа основне податке о обиму, динамици и просторној расподели планираних радова. </p>
				<p class="clan">Члан 26.</p>
				<p>На шумским површинама, које се налазе у оквиру Споменика природе, врши се одрживо газдовање шумама као добром од општег интереса у складу са добром шумарском праксом.</p>
				<p>Сеча и други облици уклањања или оштећивања репрезентативних стабала дрвећа и примерака заштићених, ретких и у другом погледу значајних врста дрвећа и жбуња су забрањени.</p>
				<p class="clan">Члан 27.</p>
				<p>Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, број 31/10), прописа донетих на основу тог закона, Закона о заштити и одрживом коришћењу рибљег фонда („Службени гласник РС”, број 36/09), Уредбе и овог правилника.</p>
				<p>Споменик природе хидрокомплекс „Лисине” обухвата извор, водоток Великог врела и водопад. </p>
				<p>Јавно предузеће за управљање водама „Србијаводе” доноси планове и годишње програме управљања водама, води регистре заштићених области и катастре водних објеката на водним подручјима из става 2. овог члана.</p>
				<p>На површинама на којима је утврђен режим заштите II степена забрањени су каптирање врела, и извођење земљаних радова, којима се могу оштетити извориште и водопад и пореметити хидролошка функција.</p>
				<p>За каптирање извора и одвођење воде и друге хидротехничке радове на подручју Споменика природе, као и за радове на водном земљишту, осим водних аката потребно је прибавити акт о условима заштите природе који издаје Завод. </p>
				<p class="clan">Члан 28.</p>
				<p>Планови управљања водама усклађују се са Уредбом и Планом управљања Споменика природе.</p>
				<p>Управљач и ЈП „Србијаводе” сарађују у стварима од заједничког интереса за управљање Спомеником природе, посебно на усклађивању докумената из става 1. овог члана.</p>
				<p>ЈП „Србијаводе” ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју Споменика природе које води на основу законских овлашћења.</p>
				<p class="clan">Члан 29.</p>
				<p>Експлоатација минералних сировина врши се у складу са Законом о рударству и геолошким истраживањима („Службени гласник РС”, бр. 44/95, 101/05 – др. закон, 85/05 – др. закон, 34/06 и 88/11), прописима донетим на основу тог закона, Уредбом и овим правилником.</p>
				<p>На површинама на којима је утврђен режим заштите II степена није допуштена експлоатација минералних сировина и коришћење материјала из корита и са обала водотока осим, просторно и количински ограниченог коришћења камена и дробине за потребе адаптације и реконструкције објеката управљача и објеката у оквиру постојећих домаћинстава на подручју Споменика природе. </p>
				<p>Начин и период коришћења камена и дробине, као и допуштене количине материјала из страва 2. овог члана утврђују се у складу са законом, уз претходно прибављене услове Завода, а почетак и трајање радова извођач благовремено пријављује Управљачу.</p>
				<p class="clan">V. ЛОВ И РИБОЛОВ</p>
				<p class="clan">Члан 30.</p>
				<p>Активности лова на подручју Споменика природе обављају се у складу са Законом о дивљачи и ловству („Службени гласник РС”, број 18/10), прописима донетим на основу тог закона, Законом, Уредбом и овим правилником. </p>
				<p>На подручју Споменика природе, газдовање ловиштем, се врши на основу програма развоја ловног подручја, ловних основа и годишњих програма газдовања ловиштима. </p>
				<p>На парцелама Споменика природе, корисник ловишта је ловачко удружење Бељаница – Ресавица.</p>
				<p>Управљач, односно корисник ловишта обавештавају Завод о донетим годишњим плановима газдовања ловиштем и пружају основне податке о планираним ловним активностима. </p>
				<p>На површинама на којима је утврђен режим заштите II степена забрањен одстрел дивљачи.</p>
				<p class="clan">Члан 31.</p>
				<p>Заштита и коришћење фауне риба на подручју Споменика природе врши се у складу са Законом о заштити и одрживом коришћењу рибљег фонда, прописима донетим на основу тог закона, Уредбом и овим правилником.</p>
				<p>На подручју Споменика природе, корисник водених површина је ЈП „Србијаводе”. Водене површине Споменика природе, нису риболовно подручје.</p>
				<p>На подручју Споменика природе није дозвољен риболов.</p>
				<p class="clan">VI. СПОРТ, РЕКРЕАЦИЈА И ТУРИЗАМ</p>
				<p class="clan">Члан 32.</p>
				<p>На подручју Споменика природе могу се организовати спортске и рекреативне активности, уколико се тим активностима не оштећују или угрожавају природне вредности и квалитет животне средине.</p>
				<p class="clan">Члан 33.</p>
				<p>На подручју Споменика природе правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, Законом, Уредбом и овим правилником.</p>
				<p class="clan">Члан 34.</p>
				<p>Туристичке групе и појединци могу у пратњи Чувара или другог овлашћеног лица Управљача посећивати и разгледати локалитете и површине на којима је утврђен режим заштите II степена, из образовних, рекреативних и општекултурних разлога и потреба.</p>
				<p>Управљач ће израдити и донети програм презентације Споменика природе којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Споменика природе и упознавање његових вредности, а посебно начин презентације вредности у оквиру активности екотуризма. </p>
				<p class="clan">Члан 35.</p>
				<p>За обављање делатности туризма и угоститељства из члана 33. и за услуге Управљача из члана 34. овог правилника плаћа се накнада у складу са посебним актом Управљача.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 36.</p>
				<p>Изградња објеката и уређење простора на подручју Споменика природе врши се у складу са Законом о планирању и изградњи („Службени гласник РС”, бр. 72/09, 81/09, 24/11 и 121/11), прописима донетим на основу тог закона, просторним планом подручја посебне намене подручја Споменика природе донетим урбанистичким плановима, Законом, Уредбом и овим правилником.</p>
				<p>На површинама на којима је утврђен режим заштите II степена забрањенa je изградња, стамбених и викенд објеката и објеката за потребе индустријске и пољопривредне производње, осим реконструкције и адаптације објеката у оквиру постојећих домаћинстава. </p>
				<p class="clan">Члан 37.</p>
				<p>Планиране радове на реконструкцији и адаптацији објеката и уређењу простора, носилац радова односно инвеститор (у даљем тексту: Инвеститор) дужан је да писмено пријави Управљачу, сходну члану 57. став 5. Закона.</p>
				<p>Пријава из става 1. овог члана садржи основне податке о Инвеститору, врсти и обиму планираних радова, локацији и власништву на непокретностима.</p>
				<p>Управљач ће у року не дужем од 15 дана од дана подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и решење за изградњу. </p>
				<p>Управљач ће од Инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
				<p>Инвеститор је дужан да један примерак пријаве из члана 148. Закона о планирању и изградњи достави и Управљачу. Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.</p>
				<p>Постављање монтажних објеката привременог карактера на површини Споменика природе је забрањено.</p>
				<p>Забрањено је радове на адаптацији и реконструкцији објеката изводити односно обављати без пријаве из става 5. овог члана.</p>
				<p class="clan">Члан 38.</p>
				<p>На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, Управљач ће утврдити и на погодан начин објавити списак радова на реконструкцији и адаптацији објеката које Инвеститор није дужан да пријави Управљачу.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 39.</p>
				<p>Одржавање чистоће и управљање отпадом на подручју Споменика природе врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. </p>
				<p>На подручју Споменика природе је забрањено: одлагање комуналног, индустријског и грађевинског отпада, амбалаже, расходованих моторних возила, других машина и апарата, осим комуналног и пољопривредног отпада пореклом са заштићеног подручја, који може да се одлаже на прописан начин на местима која су за то одређена и обележена; руковање хемијским материјама и нафтним дериватима у количинама и на начин који могу проузроковати загађивање земљишта и вода и изазвати тровање и друге неповољне последице по биљни и животињски свет, нерегулисано испуштање отпадних вода домаћинстава, привредних и других објеката односно испуштање противно прописима из области водопривреде; складиштење стајског ђубрива на начин који нарушава животну средину, лепоту природних предела и околине непокретних културних добара. </p>
				<p>Регионални и локални планови управљања отпадом усклађују се са Планом управљања Споменика природе.</p>
				<p class="clan">Члан 40.</p>
				<p>Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Споменика природе, осим на простору смештајних и угоститељских објеката, који се налазе у оквиру породичних газдинстава, који се баве угоститељском делатношћу.</p>
				<p>Управљач ће иницирати сарадњу са комуналним службама надлежним на територији општине Деспотовац, у области одржавања чистоће кроз организовано постављање и редовно пражњење контејнера за смеће у насељеним деловима подручја Споменика природе и местима окупљања већег броја Посетилаца.</p>
				<p class="clan">Члан 41.</p>
				<p>Власници и Корисници непокретности дужни су да их одржавају у чистом и уредном стању.</p>
				<p>Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и водном појасу, око јавних објекта и на површинама за рекреацију и у кругу сеоских домаћинстава.</p>
				<p>Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева. </p>
				<p>Забрањено је запуштање и закоровљавање обрадивог пољопривредног земљишта. </p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, <br>ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 42.</p>
				<p>Управљач у року утврђеном Уредбом и на начин прописан одговарајућим подзаконским актом обележава Споменик природе као заштићено подручје таблама прописаног изгледа и садржаја које поставља на местима где јавни путеви улазе у Споменик природе, а границе Споменика природе обележава прописаним ознакама.</p>
				<p>Управљач одговарајућим таблама обележава места и објекте где је приступ и боравак забрањен или ограничен. Поставља табле и друге ознаке са информацијама о правилима унутрашњег реда.</p>
				<p>Дужност Управљача је и постављање табли и ознаке од значаја за спровођење режима заштите и презентацију вредности Споменика природе, као што су панои, билборди, шетне стазе, места за отпатке и др.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
				<p class="clan">Члан 43.</p>
				<p>На подручју Споменика природе није допуштено постављање информативних табли са називима правних и физичких лица и рекламних и других паноа без одобрења Управљача.</p>
				<p>За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење Управљача.</p>
				<p>За постављање и држање табли и паноа из става 1. овог члана Управљач може наплатити накнаду у складу са посебним актом.</p>
				<p class="clan">Члан 44.</p>
				<p>Фотографисање и снимање тонских и видео записа и филмова на подручју Споменика природе дозвољено је.</p>
				<p>За радње из става 1. овог члана које се врше у комерцијалне сврхе потребно је прибавити сагласност Управљача и за њих се плаћа накнада на основу посебног акта који доноси Управљач.</p>
				<p>Ради прибављања сагласности из става 2. овог члана, организатор снимања односно заинтересовано лице пријављује планиране активности снимања Управљачу који је дужан да сагласност изда у року не дужем од 15 дана.</p>
				<p>За активности фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод.</p>
				<p>Управљач може привремено или трајно ускратити сагласност уколико је индикован значајан неповољан утицај на природне вредности. </p>
				<p>Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави Управљачу.</p>
				<p class="clan">X. ИСТРАЖИВАЧКИ И ОБРАЗОВНИ РАД</p>
				<p class="clan">Члан 45.</p>
				<p>На подручју Споменика природе могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.</p>
				<p>Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.</p>
				<p class="clan">Члан 46.</p>
				<p>За истраживања која могу имати утицај на вредности и обележја Споменика природе и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Управљача.</p>
				<p>Да би прибавио сагласност из став 1. овог члана, носилац истраживања пријављује Управљачу планиране истраживачке радове и активности. </p>
				<p>Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од Управљача.</p>
				<p>Уз пријаву истраживања, за чије извођење је прописана обавеза прибављања дозволе, прилаже се и дозвола надлежног Министарства, у складу са законом.</p>
				<p>Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
				<p>Забрањено је истраживања из става 1. овог члана започети или изводити без прибављене сагласности Управљача.</p>
				<p class="clan">Члан 47.</p>
				<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
				<p>Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
				<p class="clan">Члан 48.</p>
				<p>О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност Управљача, потребно је да носилац истраживања благовремено писмено обавести Управљача.</p>
				<p>Обавештење садржи исту врсту података као и пријава истраживања. Управљач ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.</p>
				<p>Забрањено је истраживања из става 1. овог члана започети или изводити уколико се о њима не обавести Управљач.</p>
				<p class="clan">Члан 49.</p>
				<p>Образовне активности на подручју Споменика природе, као што су школа у природи, теренска настава и семинари и стручне екскурзије потребно је благовремено писмено пријавити Управљачу.</p>
				<p>Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.</p>
				<p>Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
				<p class="clan">Члан 50.</p>
				<p>У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.</p>
				<p>О завршетку елабората односно публиковању резултата о извршеним истраживањима носилац истраживања дужан ја да обавести Управљача у року од 15 дана као и да тај елаборат или публиковани рад достави Управљачу.</p>
				<p>Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, Управљач може ускратити сагласност за наредна истраживања односно обавештење и услуге за обављање образовних активности.</p>
				<p class="clan">XI. ЧУВАРСКА СЛУЖБА</p>
				<p class="clan">Члан 51.</p>
				<p>Спровођење правила унутрашњег реда обезбеђује и непосредни назор на подручју Споменика природе врши чуварска служба.</p>
				<p>Чуварска служба је организована на нивоу предузећа, а координацију и руковођење службом врши управник Ресавске пећине (у даљем тексту: Управник).</p>
				<p>Чувар је за свој посао у чуварској служби непосредно одговоран руководиоцу, а руководилац је за свој посао у чуварској служби непосредно одговоран Управнику. </p>
				<p>Број чувара утврђује ЈП „Ресавска пећина” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.</p>
				<p class="clan">Члан 52.</p>
				<p>За време службе, чувар носи службену одећу на којој је знак Споменика природе, знак заштите природе и знак ЈП „Ресавска пећина”. </p>
				<p>До доношења акта из члана 110. став 8. Закона којим надлежни министар прописује јединствену униформу чувара националних паркова и заштићених подручја проглашених актом Владе, чувар ће носити униформу ЈП „Ресавска пећина”.</p>
				<p class="clan">Члан 53.</p>
				<p>Чувар за време службе може носити оружје. Врсту, услове и правила ношења и употребе и начин чувања оружја утврђује Управљач у складу са законом.</p>
				<p class="clan">Члан 54.</p>
				<p>Чувар поседују службену легитимацију којом доказује идентитет, статус службеног лица и овлашћења у складу са Законом, дужан је да у вршењу одговарајућих службених радњи претходно покаже службену легитимацију. </p>
				<p>Службену легитимацију Чувару издаје Управљач на обрасцу који прописује надлежни министар. О издатим легитимацијама Управљач води евиденцију. </p>
				<p>Чувар који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 2. овог члана.</p>
				<p>У случају губитка или нестанка службене легитимације Чувар је дужан да о овоме одмах обавести Управљача.</p>
				<p>Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а Чувару се издаје нова легитимација.</p>
				<p class="clan">Члан 55.</p>
				<p>Рад чуварске службе организује се на терену тако што Чувар врши непосредни надзор и контролише спровођење правила унутрашњег реда на заштићеном простору.</p>
				<p>Чувар је одговоран за унутрашњи ред на заштићеном простору и свакодневно врши обилазак свих делова заштићеног простора. </p>
				<p>Има право и обавезу да изврши потребну службену радњу у било ком делу Споменика природе.</p>
				<p>Рад Чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.</p>
				<p class="clan">Члан 56.</p>
				<p>У вршењу чуварске службе, дужност Чувара је да:</p>
				<p>1. Прати односно надгледа кретање и активности Посетилаца и других Корисника, посебно:</p>
				<p>– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,</p>
				<p>– коришћење минералних сировина, односно камена, шљунка, песка, дробине и земље,</p>
				<p>– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,</p>
				<p>– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,</p>
				<p>– употребу моторних возила, </p>
				<p>– постављање монтажних и привремених објеката,</p>
				<p>– улазак у зоне, места и објекте у којима је посета забрањена или ограничена,</p>
				<p>– камповање, логоровање, ложење ватре на отвореном и примену правила и мера заштите од пожара, </p>
				<p>– организацију и одвијање спортских такмичења и других манифестација,</p>
				<p>– одлагање отпада;</p>
				<p>2. Прати стање биљних и животињских врста и других вредности Споменика природе и води евиденцију о њима;</p>
				<p>3. Пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
				<p>4. Пружа податке, помоћ и услуге Посетиоцима при обиласку и разгледању Споменика природе;</p>
				<p>5. Прати и пружа друге потребне услуге организаторима и учесницима научних и других истраживања и образовних активности;</p>
				<p>6. Сарађује са Корисницима природних ресурса и привредним субјектима, посебно у области водопривреде, енергетике, рударства и туризма;</p>
				<p>7. Сарађује са надлежним инспектором и обавештава о стварима из његове надлежности;</p>
				<p>8. Сарађује се органом унутрашњих послова и према указаној потреби тражи његову помоћ;</p>
				<p>9. Саставља записник, обавештава руководиоца и Управника Споменика природе и обавља друге овде неспоменуте послове, у складу са законом и актом Управљача;</p>
				<p>10. Обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
				<p class="clan">Члан 57.</p>
				<p>Када Чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
				<p>1. Легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; </p>
				<p>2. Затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља;</p>
				<p>3. Изврши преглед свих врста возила и товара; </p>
				<p>4. Изврши сваки преглед, осим станова и других просторија за чији је преглед потребан судски налог, а посебно преглед:</p>
				<p>– пртљага и личних ствари,</p>
				<p>– улова и средстава за лов и риболов,</p>
				<p>– алата и средстава за сакупљање биљака и животиња;</p>
				<p>5. Привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;</p>
				<p>6. Затражи успостављање претходног стања, односно нареди мере за спречавање и уклањање штетних последица, а посебно:</p>
				<p>– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
				<p>– забрани на лицу места радове и активности које се обављају противно одредбама овог правилника и правилима противпожарне заштите,</p>
				<p>– нареди пуштање на слободу односно враћање у природу здравих и неповређених примерака животиња уколико је то за њих безбедно. </p>
				<p class="clan">Члан 58.</p>
				<p>Када утврди радњу учињену супротно правилима унутрашњег реда или мерама заштите природе прописаним у складу са законом, Чувар саставља записник.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уносе:</p>
				<p>– подаци о извршиоцима недозвољене радње, а ако је извршилац непознат то се констатује уз основану претпоставку о могућем извршиоцу;</p>
				<p>– начин и време извршења радње, средства и алати којима је радња извршена;</p>
				<p>– подаци о сведоцима и другим расположивим доказима ако постоје;</p>
				<p>– настала штета, документована што прецизнијим подацима и по могућству фотографијом;</p>
				<p>– подаци о одузетим предметима и средствима из тачке 5) члана 57. </p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p>Управљач ће прописати образац записника из овог члана. </p>
				<p class="clan">Члан 59.</p>
				<p>О привремено одузетим предметима из члана 57. Чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
				<p>О привремено одузетим предметима Управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 60.</p>
				<p>Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.</p>
				<p>Чувар води дневник, односно евиденцију дневних активности, чији садржај прописује Управљач.</p>
				<p class="clan">Члан 61.</p>
				<p>Чувар полаже стручни испит у складу са програмом који прописује надлежни министар. Управљач сам организује или на други начин обезбеђује обуку, стручно усавршавање и проверу знања и вештина Чувара.</p>
				<p class="clan">Члан 62.</p>
				<p>Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом Управљача.</p>
				<p class="clan">Члан 63.</p>
				<p>На основу записника и обавештења Чувара о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 64.</p>
				<p>На подручју Споменика природе планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), Законом о шумама и прописима донетим на основу тих закона, планом управљања Споменика природе и плановима заштите од пожара.</p>
				<p>Управљач доноси план заштите од пожара за подручје Споменика природе сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
				<p>Планом и програмом управљања Споменика природе утврђују се приоритетни односно годишњи оперативни задаци противпожарне заштите.</p>
				<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 65.</p>
				<p>Надзор над применом овог правилника врши Министарство. </p>
				<p class="clan">Члан 66.</p>
				<p>Управљач ће најкасније у року од шест месеци од дана ступања на снагу овог правилника донети акта предвиђена овим правилником.</p>
				<p class="clan">Члан 67.</p>
				<p>Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин на локалитетима, објектима ЈП „Ресавска пећина” и на местима бројнијег окупљања и чешћег проласка Посетилаца и Корисника. </p>
				<p class="clan">Члан 68.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.</p>
				<p>Даном ступања на снагу овог правилника престаје да важи Правилник о унутрашњем реду и чуварској служби Споменика природе „Лисине”, број 01-135/2007, донет 3. априла 2007. године. </p>
				<p>&nbsp;</p>
				<p class="potpis">Број 01-419/2013 </p>
				<p class="auto-style2">Председник Надзорног одбора, </p>
				<p class="auto-style2"><span class="bold">Љубиша Михајловић,</span> с.<span class="krajzakdela">р. </span></p>
	</div>

