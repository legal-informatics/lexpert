


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 5. став 2. Закона о признавању сорти пољопривредног биља („Службени гласник РС”, број 30/10),</p>
				<p>Министар пољопривреде и заштите животне средине доноси</p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК</p>
				<p class="naslov">о методама испитивања сорти јагодастих воћних врста, ради признавања сорте</p>
				<p class="naslov"><span style="font-weight: 400">"Службени 
				гласник РС", број 103 од 25. септембра 2014.</span></p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником прописују се методе испитивања сорти јагодастих воћних врста (у даљем тексту: сорта) на огледном пољу и у лабораторији, ради признавања сорте. </p>
				<p class="clan">Члан 2.</p>
				<p>Методама из става 1. овог члана испитују се одређене битне особине сорте, ради утврђивања:</p>
				<p>1) различитости, униформности и стабилности сорте (DUS тест);</p>
				<p>2) боље производне и употребне вредности сорте (VCU тест).</p>
				<p>Методе испитивања сорте су скуп поступака и података које предузима, односно прикупља правно лице, предузетник или физичко лице којe испуњава услове прописане законом којим се уређује признавање сорти пољопривредног биља за вршење испитивања сорте (у даљем тексту: извођач огледа).</p>
				<p class="clan">Члан 3.</p>
				<p>Производна и употребна вредност сорте утврђује се на основу резултата испитивања одређених битних особина сорте које се односе на:</p>
				<p>1) осматрање фенолошких фаза;</p>
				<p>2) принос;</p>
				<p>3) морфолошкe особинe плода.</p>
				<p>Сорта се испитује тако што се битне особине из става 1. овог члана сорте која се испитује упоређују са битним особинама једне или више сорти стандард, у складу са законом којим се уређује признавање сорти пољопривредног биља.</p>
				<p class="clan">Члан 4.</p>
				<p> Сорта се испитује на огледном пољу у једном, a оптимално у два огледа.</p>
				<p>Оглед из става 1. овог члана чини парцела на којој је, ради испитивања, под истим условима засађено 20 садница сорте која се испитује и 20 садница сорте стандард.</p>
				<p>Када се сорта испитује у два огледа, огледи се изводе на огледним пољима која се налазе на различитим локалитетима.</p>
				<p class="clan">Члан 5.</p>
				<p>Сорта се испитује на огледном пољу у складу са захтевом за признавање сорте у коме власник сорте, односно његов овлашћени заступник предлаже да се сорта, ради испитивања, сади са сортом стандард ради испитивања.</p>
				<p class="clan">Члан 6.</p>
				<p>Сорта се испитује на земљишту погодном за гајење јагодaстих воћних врста и на којем најмање четири године није гајена сорта јагодaстих воћних врста.</p>
				<p class="clan">Члан 7.</p>
				<p>Саднице сорте која се испитује и саднице сорте стандард морају да буду квалитетне, исте старости и незаражене проузроковачима болести и штеточинама.</p>
				<p>Припрема садног материјала врши се на истоветан начин за све саднице јагодастих воћних врста у огледу.</p>
				<p>Сађење се врши у оптималном року и под истим условима за све саднице сорти јагодастих воћних врста у огледу (исто време садње, исто растојање између биљака и друго).</p>
				<p>Све агротехничке мере и мере заштите садница сорте јагодастих воћних врста у огледу врше се у исто време и на исти начин.</p>
				<p class="clan">Члан 8.</p>
				<p>Све фенолошке фазе сорте у огледу осматрају се (прате) код утврђивања различитости, униформности и стабилности сорте јагодастих воћних врста, осим фенолошке фазе цветања и зрења које се осматрају само код утврђивања производних и употребних особина сорте. </p>
				<p>Код фенолошких фаза, у току испитивања сорте, евидентира сe:</p>
				<p>1) датум почетка цветања и зрења, као и карактеристике тока те фазе;</p>
				<p>2) датум завршетка цветања и зрења, као и карактеристике тока те фазе.</p>
				<p class="clan">Члан 9.</p>
				<p>Морфолошке особине плода сорте у огледу испитују се у технолошкој зрелости плода (зрелост за употребу).</p>
				<p>Код морфолошких особина плoда, у току испитивања, евидентира се:</p>
				<p>1) маса плода;</p>
				<p>2) величина, униформност и боја плода.</p>
				<p>Да би се утврдила маса плода сорте мере се узорци од по 20 плодова. Узорци се узимају равномерно из целог огледа. На основу ових резултата израчунава се просечна маса плода изражена у грамима (gr) и укупан принос који се изражава у килограмима по хектару (kg/ha).</p>
				<p class="clan">Члан 10.</p>
				<p>Извођач огледа по завршеном испитивању сорте на огледном пољу евидентира: назив извођача огледа; име и презиме лица одговорног за извођење огледа; локалитет на коме се изводи оглед; обављене агротехничке мере; податке из чл. 8. и 9. овог правилника, као и друге податке који утичу на принос испитиване сорте (оштећења од штеточина, природних непогода и друго).</p>
				<p>Подаци из става 1. овог члана саставни су део годишњих и коначних резултата испитивања.</p>
				<p class="clan">Члан 11.</p>
				<p>Различитост, униформност и стабилност сорте (DUS тест) испитује се методом одређеном техничким упутством за тестирање различитости, униформности и стабилности сорте.</p>
				<p class="clan">Члан 12.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-114/2014-09</p>
				<p class="potpis">У Београду, 17. септембра 2014. године</p>
				<p class="potpis">Министар,</p>
				<p class="potpis">проф. др <span class="bold">Снежана Богосављевић Бошковић,</span> с.р.</p>
	</div>

