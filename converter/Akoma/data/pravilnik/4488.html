


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="broj">&nbsp;</p>
				<p>На основу члана 10а став 13. Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14 и 83/15),</p>
				<p>Министар финансија доноси</p>
				<p class="odluka-zakon">&nbsp;&nbsp;</p>
				<p class="odluka-zakon">ПРАВИЛНИК</p>
				<p class="naslov">о начину и поступку одобравања пореског пуномоћства за порез на додату вредност</p>
				<p class="auto-style1">"Службени гласник РС", број 84 од 6. октобра 
				2015.</p>
				<p class="naslov">&nbsp;&nbsp;</p>
				<p class="clan">Члан 1.</p>
				<p>Овим правилником ближе се уређују начин и поступак одобравања пореског пуномоћства из члана 10а Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14 и 83/15 – у даљем тексту: Закон).</p>
				<p class="clan">Члан 2.</p>
				<p>Порески пуномоћник страног лица може бити физичко лице, укључујући и предузетника, односно правно лице које испуњава услове из члана 10а Закона, и то:</p>
				<p>1) да има пребивалиште, односно седиште у Републици;</p>
				<p>2) да је евидентирани обвезник ПДВ најмање 12 месеци пре подношења захтева за одобравање пореског пуномоћства;</p>
				<p>3) да на дан подношења захтева нема доспеле, а неплаћене обавезе за јавне приходе по основу обављања делатности које утврђује Пореска управа;</p>
				<p>4) да није правоснажно осуђено за пореско кривично дело.</p>
				<p class="clan">Члан 3.</p>
				<p>Лице из члана 2. став 1. овог правилника подноси захтев за одобравање пореског пуномоћства Пореској управи – Централи, на Обрасцу ЗПППДВ – Захтев за одобравање пореског пуномоћства за порез на додату вредност, који је одштампан уз овај правилник и чини његов саставни део.</p>
				<p>Захтев из става 1. овог члана садржи податке о:</p>
				<p>1) називу, односно имену и презимену страног лица;</p>
				<p>2) имену и презимену одговорног лица у страном правном лицу;</p>
				<p>3) адреси седишта, односно пребивалишта страног лица;</p>
				<p>4) броју под којим је страно лице евидентирано за обавезу плаћања ПДВ код надлежног органа у држави у којој има седиште, односно пребивалиште и називу тог органа;</p>
				<p>5) ПИБ-у, односно ЕБС-у, који је страном лицу доделио надлежни орган Републике;</p>
				<p>6) називу, односно имену и презимену пуномоћника;</p>
				<p>7) имену и презимену одговорног лица у правном лицу – пуномоћнику;</p>
				<p>8) адреси седишта, односно пребивалишта пуномоћника;</p>
				<p>9) ПИБ-у, односно ЈМБГ-у пуномоћника;</p>
				<p>10) ЈМБГ-у, а у недостатку ЈМБГ-а броју пасоша одговорног лица у правном лицу – пуномоћнику;</p>
				<p>11) месту и датуму подношења захтева.</p>
				<p>Уз захтев из става 1. овог члана подноси се:</p>
				<p>1) доказ о пребивалишту, односно седишту пуномоћника;</p>
				<p>2) доказ о неосуђиваности пуномоћника за пореско кривично дело;</p>
				<p>3) документ којим се потврђује да је страно лице које је дало пуномоћје обвезник ПДВ у држави у којој има седиште, односно пребивалиште;</p>
				<p>4) пуномоћје оверено од стране лица надлежног за оверу (суд, јавни бележник и др.) којим се пуномоћник овлашћује за обављање свих послова у вези са испуњавањем обавеза и остваривањем права које страно лице у складу са Законом има као обвезник ПДВ.</p>
				<p>Пореска управа – Централа решењем одлучује о захтеву за одобравање пореског пуномоћства у року од 15 дана од дана подношења захтева.</p>
				<p class="clan">Члан 4.</p>
				<p>Пореска управа – Централа води регистар пореских пуномоћника и на својој интернет страни објављује податке о:</p>
				<p>1) називу, односно имену и презимену пореског пуномоћника;</p>
				<p>2) адреси седишта, односно пребивалишта пореског пуномоћника;</p>
				<p>3) ПИБ-у, односно ЈМБГ-у пореског пуномоћника;</p>
				<p>4) датуму доношења решења којим је одобрено пореско пуномоћство;</p>
				<p>5) називу, односно имену и презимену страног лица чијем је пуномоћнику одобрено пореско пуномоћство;</p>
				<p>6) датуму престанка пореског пуномоћства.</p>
				<p class="clan">Члан 5.</p>
				<p>Овај правилник ступа на снагу даном објављивања у „Службеном гласнику Републике Србије”.</p>
				<p class="potpis">Број 110-00-347/2015-04</p>
				<p class="potpis">У Београду, 5. октобра 2015. године</p>
				<p class="potpis">Министар,</p>
				<p class="potpis">др <span class="bold">Душан Вујовић, </span>с.р.</p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/img2.gif&amp;doctype=reg&amp;abc=cba&amp;eli=true&amp;eliActId=416438&amp;regactid=416438"></p>
	</div>

