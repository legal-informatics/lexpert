


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 22. Закона о јавним предузећима („Службени гласник РС”, број 15/16), члана 56. Закона о заштити природе („Службени гласник РС”, бр. 36/09, 88/10 и 91/10 – исправка и 14/16) и члана 11. Уредбе о проглашењу Парка природе „Златибор” („Службени гласник РС”, број 91/17),</p>
			<p class="Basic-Paragraph">Надзорни одбор Јавног предузећа за газдовање шумама „Србијашуме”, на седници одржаној 5. априла 2018. године, доноси </p>
			<p class="odluka-zakon">ПРАВИЛНИК</p>
			<p class="odluka-zakon">о унутрашњем реду и чуварској служби Парка природе „Златибор”</p>
			<p class="centar">"Службени гласник РС", број 53 од 11. јула 2018.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Парка природе „Златибор” (у даљем тексту: Парк природе), односно ближе прописују правила из чл. 35. и 56. Закона о заштити природе (у даљем тексту: Закон) по којима се на подручју Парка природе спроводе режими заштите утврђени чл. 5, 6, 7. и 8. Уредбе о проглашењу Парка природе „Златибор” (у даљем тексту: Уредба).</p>
			<p class="clan">Члан 2.</p>
			<p class="Basic-Paragraph">Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: корисник), односно на лица која имају пребивалиште или боравиште на подручју Парка природе, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Парка природе, као и на посетиоце Парка природе.</p>
			<p class="Basic-Paragraph">Посетилац Парка природе је лице које из научних, образовних, рекреативних, туристичких, спортских и културних потреба и разлога борави на подручју Парка природе краће од 15 дана, као и лице у транзиту кроз подручје Парка природе (у даљем тексту: посетилац).</p>
			<p class="clan">Члан 3.</p>
			<p class="Basic-Paragraph">Управљање Парком природе, Уредбом, је поверено Јавном предузећу за газдовање шумама „Србијашуме”, Београд (у даљем тексту: управљач).</p>
			<p class="Basic-Paragraph">Послове управљања непосредно врши Радна јединица „Парк природе Златибор”, Ужице.</p>
			<p class="clan">Члан 4.</p>
			<p class="Basic-Paragraph">Корисници и посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Парка природе и других овлашћених лица управљача.</p>
			<p class="Basic-Paragraph">У планирању и предузимању радова и активности на подручју Парка природе, корисници и посетиоци дужни су да поштују: Закон, Уредбу и План управљања Парка природе.</p>
			<p class="clan">Члан 5.</p>
			<p class="Basic-Paragraph">За коришћење Парка природе и услуга управљача, корисник и посетилац плаћају накнаду управљачу, у складу са одредбама члана 70. Закона.</p>
			<p class="Basic-Paragraph">Висину, начин обрачуна и наплате накнаде управљач прописује посебним актом, уз сагласност надлежног министарства (у даљем тексту: Министарство) на основу члана 14. Уредбе.</p>
			<p class="clan">Члан 6.</p>
			<p class="Basic-Paragraph">Унутрашњи ред Парка природе управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
			<p class="clan">II. КРЕТАЊЕ И БОРАВАК ПОСЕТИЛАЦА</p>
			<p class="clan">Члан 7.</p>
			<p class="Basic-Paragraph">Улазак у Парк природе је слободан и без ограничења осим на територији где је предвиђен режим I степен заштите где је забрањена слободна, неконтролисана посета и обилазак ван постојећих путева и посебно уређених стаза. Такође у оквиру режима II степена заштите кретање се ограничава на контролисану посету у образовне, рекреативне и опште културне сврхе. </p>
			<p class="Basic-Paragraph">Улазак у Парк природе моторним возилом може се забранити или ограничити, у складу са посебним прописом, ако се ради о транспору опасних материја. Забрањено је кретање моторних возила ван постојећих путева.</p>
			<p class="Basic-Paragraph">Управљач може краткотрајно заустављати моторна возила на уласку у Парк природе уколико на јавном путу заснује улазну станицу у складу са чланом 68. ст. 3. 4. и 5. Закона.</p>
			<p class="Basic-Paragraph">Начин заснивања и рада улазних станица управљач ће прописати посебним актом, у складу са Законом.</p>
			<p class="clan">Члан 8.</p>
			<p class="Basic-Paragraph">Боравак на подручју Парка природе је слободан и без ограничења осим на местима, у време и на начин утврђеним овим правилником.</p>
			<p class="Basic-Paragraph">Забрањен је улазак односно приступ без одобрења управљача или пратње чувара Парка природе на површине односно места на којима је Уредбом утврђен режим заштите I степена.</p>
			<p class="Basic-Paragraph">Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из става 2. овог члана не мора се прибавити, односно обезбедити, већ се те активности пријављују управљачу.</p>
			<p class="clan">Члан 9.</p>
			<p class="Basic-Paragraph">Површине, места и објекти из члана 8. овог правилника су нарочито:</p>
			<p class="Basic-Paragraph">1. површине на којима је Уредбом утврђен режим заштите I степена: </p>
			<p class="Basic-Paragraph">– „Виогор” површине 149,94 ха (100% у државној својини), општина Чајетина (КО Семегњево) и град Ужице (КО Мокра Гора);</p>
			<p class="Basic-Paragraph">– „Црни Рзав”, површине 374,96 ха (100% у државној својини), општина Чајетина (КО Јабланица и КО Бранешци);</p>
			<p class="Basic-Paragraph">– „Клисура Увца”, површине 1.121,10 ха (100% у државној својини), локалитет „3а” површине 129,01 ха, локалитет „3б” површине 75,49 ха и локалитет „3в” површине 916,59 ха, општине: Чајетина (КО Јабланица, КО Доброселица и КО Стубло) и Прибој (КО Рача и КО Кратово);</p>
			<p class="Basic-Paragraph">– „Клисура Гриже” површине 222,83 ха (100% у државној својини), општина Чајетина (КО Стубло и КО Доброселица);</p>
			<p class="Basic-Paragraph">2. станишта од приоритетног значаја за заштиту односно места од посебног значаја за очување строго заштићених врста (тресаве, високопланински пашњаци, стеновити одсеци и сипари и друго);</p>
			<p class="Basic-Paragraph">3. површине, места и објекти за реинтродукцију биљних и животињских врста и прихрану птица и других животиња;</p>
			<p class="Basic-Paragraph">4. простор око стабала дрвећа и других локација на којима се налазе гнезда значајних врста птица полупречника 50 метара, где се забрањује приступ у репродукционом периоду;</p>
			<p class="Basic-Paragraph">5. спелеолошки објекти.</p>
			<p class="Basic-Paragraph">Површине, места и објекте из става 1. овог члана управљач ће означити на видљив и јасан начин.</p>
			<p class="clan">Члан 10.</p>
			<p class="Basic-Paragraph">Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Парка природе могу се, на основу договора са управљачима тих путева и органом надлежним за безбедност саобраћаја на путевима, регулисати, односно забранити или ограничити за све или одређене категорије учесника у саобраћају.</p>
			<p class="Basic-Paragraph">О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Парку природе на којима није дозвољено кретање, заустављање или паркирање моторних возила видно се обележавају.</p>
			<p class="Basic-Paragraph">Забрањена је употреба возила на путевима супротно обавештењу и ознакама из става 2. овог члана.</p>
			<p class="Basic-Paragraph">На акумулацијама које служе за водоснабдевање забрањено је коришћење пловила са моторима са унутрашњим сагоревањем.</p>
			<p class="clan">Члан 11.</p>
			<p class="Basic-Paragraph">Камповање и логоровање ван грађевинских парцела и окућница сталних домаћинстава, породичних објеката за одмор и туристичко-угоститељских објеката допуштено је једино на местима посебно одређеним Планом управљања или просторним планом и уређеним за те намене.</p>
			<p class="Basic-Paragraph">Изузетно од одредбе става 1. овог члана, камповање или логоровање може се организовати уз пратњу чувара или одобрење управљача на другом месту, у кратком трајању и за мањи број лица, а за потребе истраживачког рада и екотуризма.</p>
			<p class="Basic-Paragraph">Ложење ватре на отвореном огњишту, изван места одређених за камповање и логоровање, дозвољено је само на посебно уређеним и обележеним ложиштима, уз пријаву чуварској служби Парка природе.</p>
			<p class="Basic-Paragraph">Забрањено је камповање, логоровање и ложење ватре супротно одредбама ст. 1, 2. и 3. овог члана.</p>
			<p class="clan">Члан 12.</p>
			<p class="Basic-Paragraph">Власници и корисници земљишта и других непокретности дужни су да допусте приступ и пролаз чуварима и другим овлашћеним лицима управљача у вршењу службених радњи, као и лицима која са одобрењем управљача обављају истраживачке и друге активности у Парку природе.</p>
			<p class="Basic-Paragraph">Забрањено је спречавање или ометање чувара и других овлашћених лица у вршењу радњи и активности из става 1. овог члана.</p>
			<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ И ЖИВОТНЕ СРЕДИНЕ</p>
			<p class="clan">Члан 13.</p>
			<p class="Basic-Paragraph">Корисници и посетиоци дужни су да примењују мере заштите природних, културних и других вредности и животне средине у складу са одредбама Закона о заштити природе, Уредбе о проглашењу Парка природе „Златибор”, других закона и подзаконских аката као и овог правилника.</p>
			<p class="clan">Члан 14.</p>
			<p class="Basic-Paragraph">Биљке и гљиве које живе у слободној природи на подручју Парка природе „Златибор” а којима је, Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10, 47/11, 32/16, 98/16 – у даљем тексту Правилник о дивљим врстама), утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
			<p class="Basic-Paragraph">Животиње које живе, повремено или сезонски бораве у слободној природи на подручју Парка природе, а којима је Правилником о дивљим врстама, утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја (чак и празна) и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
			<p class="Basic-Paragraph">Лице које на подручју Парка природе нађе повређену или мртву заштићену дивљу животињу утврђену Правилником о дивљим врстама, дужно је да без одлагања то пријави чувару или другом овлашћеном лицу управљача.</p>
			<p class="Basic-Paragraph">Лице из става 3. овог члана и управљач могу се договорити да управљач преузме обавезе, које се односе на нађене дивље животиње, утврђене одредбама члана 93. Закона, односно да обавести најближу ветеринарску организацију и Министарство, о чему управљач саставља записник и води евиденцију.</p>
			<p class="Basic-Paragraph">Забрањено је поступање са строго заштићеним врстама дивљих биљака, животиња и гљива супротно одредбама ст. 1. 2. и 3. овог члана.</p>
			<p class="clan">Члан 15.</p>
			<p class="Basic-Paragraph">Дивље врсте биљака, гљива, лишајева и животиња које су утврђене Уредбом о стављању под контролу коришћења и промета дивље флоре и фауне („Службени гласник РС”, бр. 31/05, 45/05 – исправка, 22/07, 38/08, 09/10 и 69/11) могу се сакупљати на подручју Парка природе, на начин и под условима утврђеним наведеном уредбом.</p>
			<p class="Basic-Paragraph">Лица која врше сакупљање дивље флоре и фауне из става 1. овог члана на подручју Парка природе дужна су да чувару Парка природе (у даљем тексту: Чувар) или другом овлашћеном лицу управљача пријаве дневне количине и врсте сакупљене флоре и фауне.</p>
			<p class="Basic-Paragraph">Сакупљање дивље флоре и фауне из става 1. овог члана није дозвољено на површинама на којима је Уредбом утврђен режим заштите I.</p>
			<p class="Basic-Paragraph">За сакупљање дивље флоре и фауне на површинама и местима која су утврђена чланом 9. тач. 2, 3. и 4. овог правилника, у шумама и шумском земљишту, у јавној својини на коме је Уредбом утврђен режим заштите II степена потребно је прибавити одобрење управљача.</p>
			<p class="Basic-Paragraph">Забрањено је сакупљање дивље флоре и фауне супротно одредбама ст. 1, 2, 3. и 4. овог члана.</p>
			<p class="clan">Члан 16.</p>
			<p class="Basic-Paragraph">Врсте дивље флоре и фауне чије је коришћење и заштита регулисано прописима из области шумарства, пољопривреде, водопривреде, ловства и рибарства могу се на подручју Парка природе користити на начин и под условима који проистичу из тих прописа, планских докумената корисника, Уредбе о проглашењу Парка природе и овог правилника.</p>
			<p class="Basic-Paragraph">За приступ и боравак на местима у Парку природе која су утврђена одредбама члана 9. тач. 2, 3. и 4. овог правилника, ради коришћења дивље флоре и фауне у оквиру дозвољених активности шумарства, пољопривреде, лова и риболова, потребно је прибавити одобрење управљача.</p>
			<p class="Basic-Paragraph">Лов, односно приступ и боравак лица са оружјем и псима на местима из става 2. овог члана није дозвољен.</p>
			<p class="clan">Члан 17.</p>
			<p class="Basic-Paragraph">Забрањено је без одобрења управљача остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта некрофагих врста птица и сисара месоједа.</p>
			<p class="clan">Члан 18.</p>
			<p class="Basic-Paragraph">На подручју Парка природе забрањено је уношење, односно садња, засејавање и насељавање алохтоних дивљих врста биљака и животиња.</p>
			<p class="Basic-Paragraph">На подручју Парка природе обавезни су контрола и сузбијање врста биљака и животиња које је Министарство прогласило за инвазивне.</p>
			<p class="Basic-Paragraph">Забрањено је поступање са алохтоним и инвазивним врстама биљака и животиња супротно одредбама ст. 1. и 2. овог члана.</p>
			<p class="clan">Члан 19.</p>
			<p class="Basic-Paragraph">Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из чл. 14, 15. и 16. овог правилника са информацијама од значаја за њихово препознавање, заштиту и режим коришћења.</p>
			<p class="clan">Члан 20.</p>
			<p class="Basic-Paragraph">Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.</p>
			<p class="Basic-Paragraph">Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави Министарству у року од осам дана од дана проналаска и предузме мере заштите од уништења, оштећивања или крађе.</p>
			<p class="Basic-Paragraph">Налазач и управљач могу се споразумети да управљач изврши пријаву и предузме мере из става 2. овог члана уместо налазача.</p>
			<p class="Basic-Paragraph">Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, бигра (сиге), кристалних творевина, фосилних остатака и артефаката из пећина и крашких јама, растурање и изношење гуана, остављање отпадака, употреба материја којима се могу загадити воде, исписивање графита и ложење ватре у тим објектима.</p>
			<p class="Basic-Paragraph">У циљу научног и стручног истраживања, образовања, излагања изложбама и  заштите и уређења спелеолошких објеката може се допустити узимање и изношење предмета из става 1. овог члана, односно вршење мањих промена на деловима пећинских улаза и канала, у складу са одредбама чл. 97, 98. и 99. Закона уз одобрење Министарства као и уз одобрење управљача.</p>
			<p class="clan">Члан 21.</p>
			<p class="Basic-Paragraph">Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
			<p class="Basic-Paragraph">Забрањени су разградња и други видови оштећивања или уништавања објеката који представљају истакнуте примере народног градитељства.</p>
			<p class="Basic-Paragraph">Забрањено је раскопавање места на којима су констатовани или основано претпостављени археолошки налази, као и њихово заузеће изградњом објеката и другим радовима.</p>
			<p class="Basic-Paragraph">Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Парка природе.</p>
			<p class="Basic-Paragraph">Управљач ће на видан и погодан начин обележити објекте и места са културно-историјским вредностима на подручју Парка природе.</p>
			<p class="clan">Члан 22.</p>
			<p class="Basic-Paragraph">Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.</p>
			<p class="Basic-Paragraph">У складу са чланом 57. Закона, за радове и активности, односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод за заштиту природе Србије (у даљем тексту: Завод).</p>
			<p class="Basic-Paragraph">Носилац пројекта дужан је да планиране радове и активности из става 2. овог члана писмено пријави управљачу.</p>
			<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
			<p class="clan">Члан 23.</p>
			<p class="Basic-Paragraph">Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.</p>
			<p class="Basic-Paragraph">На подручју Парка природе није допуштено преоравати природне ливаде и пашњаке ради заснивања ораница или обрађивати земљиште на терену са стрмим нагибом на такав начин који може изазвати спирање и одношење тла или смањење његове плодности.</p>
			<p class="Basic-Paragraph">На површинама на којима је утврђен режим заштите I степена није допуштено обављати пољопривредну делатност, односно обрађивати земљиште, косити траву и напасати стоку.</p>
			<p class="Basic-Paragraph">На површинама са режимима заштите II и III степена пољопривредна делатност је допуштена уколико испуњава услове заштите природе и животне средине.</p>
			<p class="Basic-Paragraph">На површинама на којима је утврђен режим заштите II степена, забрањена је изградња, рад као и активности на објекатима за гајење стоке и живине, а регулисано је Уредбом о режимима заштите („Службени гласник РС”, број 31/12).</p>
			<p class="Basic-Paragraph">Објекти за одлагање стајског и другог органског ђубрива морају задовољавати прописе и стандарде заштите животне средине и санитарне заштите изворишта за снабдевање водом за пиће.</p>
			<p class="Basic-Paragraph">Није допуштено спаљивање органских остатака после жетве усева док се ватра евентуално може користити за уништавање корова и отпадака на малим површинама и у строго контролисаним условима, у складу са прописима који регулишу заштиту од пожара и уз пријаву тих радова управљачу.</p>
			<p class="Basic-Paragraph">Забрањено је обављати пољопривредну делатност супротно одредбама овог члана.</p>
			<p class="clan">Члан 24.</p>
			<p class="Basic-Paragraph">На површинама на којима је утврђен режим заштите II и III степена, дозвољена је примена хемијских и других средстава у пољопривреди, на начин, односно са врстама и количинама тих средстава, и у време, у складу са одредбама Закона о средствима за заштиту биља, Закона о здрављу биља („Службени гласник РС”, број 41/09) и других прописа из области пољопривреде, вода и хемикалија али уз сагласност Министарства надлежног за послове заштите животне средине.</p>
			<p class="Basic-Paragraph">Управљач ће одговарајућим мерама и активностима подстицати пољопривреднике на што мању употребу хемијских средстава на подручју Парка природе и помагати прелазак на органску пољопривредну производњу.</p>
			<p class="clan">Члан 25.</p>
			<p class="Basic-Paragraph">Гајење, заштита и коришћење шума врши се у складу са одредбама Закона о шумама и прописима донетим на основу тог закона, одредбама чл. 18. и 35. Закона о заштити природе, одредбама Уредбе о заштити Парка природе „Златибор” и одредбама овог правилника.</p>
			<p class="Basic-Paragraph">Газдовање шумама у државној својини спроводи се према основама газдовања, годишњим плановима газдовања шумама и извођачким пројектима.</p>
			<p class="Basic-Paragraph">Газдовање шумама сопственика за које се не доносе основе газдовања врши се на основу привременог програма газдовања.</p>
			<p class="Basic-Paragraph">На подручју Парка природе, управљач је корисник шума у државној својини којима газдују, и то:</p>
			<p class="Basic-Paragraph">– Шумско газдинство „Ужице” из Ужица у оквиру: </p>
			<p class="Basic-Paragraph">– ГЈ Муртеница;</p>
			<p class="Basic-Paragraph">– ГЈ Борова Глава;</p>
			<p class="Basic-Paragraph">– ГЈ Торник;</p>
			<p class="Basic-Paragraph">– ГЈ Чавловац;</p>
			<p class="Basic-Paragraph">– ГЈ Семегњевска Гора;</p>
			<p class="Basic-Paragraph">– ГЈ Мокра Гора – Пањак;</p>
			<p class="Basic-Paragraph">– Шумско газдинство „Пријепоље” из Пријепоље у оквиру: </p>
			<p class="Basic-Paragraph">– ГЈ Црни Врх – Гола брда;</p>
			<p class="Basic-Paragraph">– ГЈ Јасеново – Божетићи;</p>
			<p class="Basic-Paragraph">– ГЈ Црни Врх – Љесковац.</p>
			<p class="clan">Члан 26.</p>
			<p class="Basic-Paragraph">На површинама на којима је утврђен режим заштите III степена, забрањено је пустошење и крчење шума, као и чиста сеча шума, која није планирана као редован вид обнављања шума, сеча појединачних старих стабала, импозантних дендрометријских карактеристика значајних за очување биодиверзитета и културног наслеђа. Забрањено је уклањање аутохтоне вегетације и уношење инвазивних алохтоних врста.</p>
			<p class="Basic-Paragraph">На површинама на којима је утврђен режим заштите II степена, поред радова који су забрањени у III степену забрањена је и сеча стабала мунике, као и уништавање подмлатка, постављање табли и других обавештења на стаблима. </p>
			<p class="Basic-Paragraph">На површинама на којима је утврђен режим заштите I степена спроводи се строга заштита, којом се омогућавају процеси природне сукцесије и очување станишта и животних заједница у условима дивљине.</p>
			<p class="Basic-Paragraph">Приликом уклањања стабала испод далековода или у непосредној близини далековода неопходно је да извођач радова са прибављеним условима Завода за заштиту природе, обавести управљача минимум 24 часа пре почетка радова.</p>
			<p class="clan">Члан 27.</p>
			<p class="Basic-Paragraph">Коришћење, заштита и уређење вода и заштита од штетног дејства вода врше се у складу са одредбама Закона о водама („Службени гласник РС”, број 31/10), Закона о заштити и одрживом коришћењу рибљег фонда („Службени гласник РС”, број 36/09), подзаконских аката, Уредбе и овог правилника.</p>
			<p class="Basic-Paragraph">На површинама на којима је утврђен режим заштите III степена, осим забрана радова и активности које су као такве утврђене чланом 35. Закона о заштити природе, забрањује се и слободно испуштање отпадних и загађујућих вода у водотоке. Такође забрањује се риболов речног и поточног рака. Радови се ограничавају на изградњу минихидроелектрана снаге максимално до 30 МW, изузимајући водотоке са изразито клисурастим и кањонским долинама (Доброселичка река, Рибница, Јабланица). Радови се ограничавају и на риболов у складу са прописима о заштити и одрживом коришћењу рибљег фонда.</p>
			<p class="Basic-Paragraph">На површинама на којима је утврђен режим заштите II степена, осим забрана радова и активности које су прописане у III степену заштите забрањује се и првредни риболов, превођење вода и измена хидродинамичких карактеристика и режима потока и река, као и сви други радови и интервенције које могу утицати на измену хидролошког режима подземних и површинскх вода. Забрањује се изградња хидротехничких објеката (брана – акумулација), преграђивање и регулација водотока, као и изградња хидроелектрана на водотоцима или њиховим деловима који су клисурастог или кањонског типа, или им акумулације залазе у клисурасте и кањонске делове водотока. Забрањена је промена намене водног земљишта, изградња септичких јама пропусног типа као и испуштање отпадних и осочних вода у водоток и земљиште. Није допуштено предузимање радњи и активности које би уништиле, измениле или нарушиле геоморфолошке карактеристике Гостиљског водопада и водопада Скакавац. Забрањен је сваки вид риболова у изворишним деловима Катушнице, на читавом току Љубишнице, Беле реке, Доброселичке реке и на току реке Увац у границама заштићеног подручја, изузев риболова у научно-истраживачке сврхе. Забрањује се риболов речног и поточног рака, као и риболов на лињака и вијуницу. Забрањене су све радње и активности којима се угрожава фауна риба и ремети њихов мрест, раст, исхрана и кретање.</p>
			<p class="Basic-Paragraph">За каптирање извора и одвођење воде и друге хидротехничке радове на подручју Парка природе, као и за радове на водном земљишту риболовних вода, Осим водних аката потребно је прибавити акт о условима заштите природе који издаје Завод.</p>
			<p class="clan">Члан 28.</p>
			<p class="Basic-Paragraph">Планови управљања водама усклађују се са Уредбом и Планом управљања Парка природе.</p>
			<p class="Basic-Paragraph">Управљач и Јавно предузеће „Србијаводе” сарађују у стварима од заједничког интереса за управљање Парком природе и водним подручјима, посебно на усклађивању докумената из става 1. овог члана.</p>
			<p class="Basic-Paragraph">Јавно предузеће „Србијаводе”, у обавези је да, на захтев управљача, управљачу стави на увид податке из регистра заштићених области и катастра водних објеката и друге податке од интереса за заштиту и коришћење вода на подручју Парка природе које води у складу са законом.</p>
			<p class="clan">Члан 29.</p>
			<p class="Basic-Paragraph">Експлоатација минералних сировина врши се у складу са Законом о рударству и геолошким истраживањима („Службени гласник РС”, бр. 44/95, 101/05 – други закон, 85/05 – други закон, 34/06 и 88/11), прописима донетим на основу тог закона, Уредбом и овим правилником.</p>
			<p class="Basic-Paragraph">На површинама на којима је утврђен режим заштите I степена забрањени су сви облици коришћења минералних сировина.</p>
			<p class="Basic-Paragraph">На површинама на којима је утврђен режим заштите II степена забрањена је површинска експлоатација минералних сировина, тресета и материјала речних корита и језера, као и изградња рударских објеката.</p>
			<p class="Basic-Paragraph">На површинама на којима је утврђен режим заштите III степена забрањена је експлоатација минералних сировина у зонама непосредне и уже заштите изворишта водоснабдевања, на подручјима или у близини подручја намењеног туризму, на подручју или у близини заштићене околине непокретних кутурних добара.</p>
			<p class="clan">V. ЛОВ И РИБОЛОВ</p>
			<p class="clan">Члан 30.</p>
			<p class="Basic-Paragraph">Активности лова на подручју Парка природе обављају се у складу са одредбама Закона о дивљачи и ловству („Службени гласник РС”, број 18/10), Закона о заштити природе, Уредбе о заштити Парка природе „Златибор”, подзаконских аката и овог правилника.</p>
			<p class="Basic-Paragraph">Газдовање ловиштима на подручју Парка природе врши се на основу ловних основа и годишњих програма газдовања ловиштима.</p>
			<p class="Basic-Paragraph">На подручју Парка природе, управљач односно Јавно предузеће за газдовање шумама „Србијашуме” је корисник Ловишта „Торник–Чавловац” и ловишта „Шарган” у Шумском газдинству „Ужице” из Ужица као и ловиште „Црни Врх – Љесковац” у Шумском газдинству „Пријепоље” из Пријепоља. Поред ловишта којим управља Јавно предузеће за газдовање шумама „Србијашуме” на подручју Парка природе „Златибор” се налазе и ловишта „Златибор” којим газдује ловачко удружење „Златибор” из Чајетине као и ловиште „Златар” из Нове Вароши.</p>
			<p class="Basic-Paragraph">Планиране радове и активности односно извођење пројекта, носилац пројекта је дужан да писмено пријави управљачу Парка природе. </p>
			<p class="Basic-Paragraph">Управљач, односно корисници ловишта обавештавају Завод о донетим годишњим плановима газдовања ловиштима и пружају основне податке о планираним ловним активностима.</p>
			<p class="Basic-Paragraph">На површинама на којима је утврђен режим заштите I степена забрањене су све активности везане за ловство.</p>
			<p class="Basic-Paragraph">На површинама на којима је утврђен режим заштите II степена лов се ограничава на санитарни лов.</p>
			<p class="Basic-Paragraph">На површинама на којима је утврђен режим заштите III степена лов је дозвољен у складу са законом и планским документима корисника ловишта.</p>
			<p class="clan">Члан 31.</p>
			<p class="Basic-Paragraph">Заштита и коришћење фауне риба на подручју Парка природе врши се у складу са одредбама Закона о заштити и одрживом коришћењу рибљег фонда, Закона о заштити природе, Уредбе о заштити Парка природе „Златибор”, подзаконских аката и овог правилника.</p>
			<p class="Basic-Paragraph">Риболовне воде на простору Парка природе припадају Рибарском подручју „Златибор” (у даљем тексту: Рибарско подручје), на чије је проглашење Министарство заштите животне средине дало сагласност број 324-07-21/2017-03 од 17. јануара 2018. године.</p>
			<p class="Basic-Paragraph">Управљач односно Јавно предузеће за газдовање шумама „Србијашуме” је корисник Рибарског подручја.</p>
			<p class="clan">Члан 32.</p>
			<p class="Basic-Paragraph">На Рибарском подручју у III степену заштите забрањен је риболов речног и поточног рака. У оквиру III степена радови се ограничавају на риболов, у складу са прописима о заштити и одрживом коришћењу рибљег фонда.</p>
			<p class="Basic-Paragraph">У оквиру II степена заштите забрањен је привредни риболов, сваки вид риболова у изворишним деловима Катушнице, на читавом току Љубишнице, Беле реке, Доброселичке реке и на току реке Увац у границама заштићеног подручја, изузев риболова у научно-истраживачке сврхе. Забрањен је риболов речног и поточног рака, као и риболов на лињак и вијуницу. Забрањене су све радње и активности којима се угрожава фауна риба и ремети њихов мрест, раст, исхрана и кретање.</p>
			<p class="Basic-Paragraph">У оквиру I степена заштите радови се ограничавају на научно-истраживачки риболов.</p>
			<p class="Basic-Paragraph">На Рибарском подручју могу се организовати такмичења у спортском риболову, у складу са законом и уз одобрење управљача.</p>
			<p class="clan">Члан 33.</p>
			<p class="Basic-Paragraph">На риболовним водама Рибарског подручја утврђују се режими риболова и период ловостаја у складу са прописима који уређују заштиту и одрживо коришћење рибљег фонда.</p>
			<p class="Basic-Paragraph">Управљач може, на основу указане потребе и дозволе Министарства, и у складу са програмом управљања Рибарским подручјем, изменити, односно пооштрити режим риболова и другачије одредити период ловостаја за одређене врсте риба.</p>
			<p class="Basic-Paragraph">Управљач ће сваке године, после доношења годишњег програма управљања рибарским подручјем, на подесан начин учинити доступним заинтересованим риболовцима режим риболова и период ловостаја за ту годину и друге информације од значаја за заштиту и коришћење риболовних вода.</p>
			<p class="clan">Члан 34.</p>
			<p class="Basic-Paragraph">Управљач, у складу са законом, издаје односно продаје годишње, вишедневне и дневне дозволе за рекреативни риболов.</p>
			<p class="clan">VI. СПОРТ, РЕКРЕАЦИЈА И ТУРИЗАМ</p>
			<p class="clan">Члан 35.</p>
			<p class="Basic-Paragraph">На подручју Парка природе могу се организовати манифестације, спортска такмичења и активности на води и снегу, у роњењу, риболову, планинарству, алпинизму и спелеологији, бициклизму, аутомобилизму, параглајдингу, скијању, санкању, сноуборду и другим областима уколико се тим активностима не оштећују или угрожавају природне вредности и квалитет животне средине.</p>
			<p class="Basic-Paragraph">На површинама на којима је утврђен режим заштите I степена, као и на другим утврђеним и обележеним местима од стране управљача забрањене су све спортске активности.</p>
			<p class="Basic-Paragraph">За такмичења из става 1. организатор прибавља одобрење управљача и плаћа накнаду у складу са општим актом који доноси управљач.</p>
			<p class="Basic-Paragraph">Организатор је дужан да такмичење пријави управљачу најмање 30 дана пре дана планираног за његов почетак.</p>
			<p class="Basic-Paragraph">За планиране спортске активности код којих се основано претпоставља могућност утицаја на природне вредности Парка природе и квалитет животне средине организатор, на основу обавештења управљача, прибавља услове заштите природе које издаје Завод.</p>
			<p class="Basic-Paragraph">Забрањено је организовање такмичења без одобрења управљача и противно условима датим у одобрењу.</p>
			<p class="clan">Члан 36.</p>
			<p class="Basic-Paragraph">На подручју Парка природе правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са одредбама Закона о туризму („Службени гласник РС”, бр. 36/09, 88/10, 99/11-др. закон, 93/12, 84/15), Закона о заштити природе, Уредбе о заштити Парка природе „Златибор”, подзаконских аката и овог правилника.</p>
			<p class="clan">Члан 37.</p>
			<p class="Basic-Paragraph">Туристичке групе и појединци могу у пратњи чувара или другог овлашћеног лица управљача посећивати и разгледати локалитете и површине на којима је утврђен режим заштите I степена, из образовних, рекреативних и општекултурних разлога и потреба.</p>
			<p class="Basic-Paragraph">У II степену заштите могућа је само контролисана посета у образовне, рекреативне и опште културне сврхе.  </p>
			<p class="Basic-Paragraph">Намераване посете односно обилазак из ст. 1. и 2. овог члана пријављују се управљачу најмање 24 часа раније.</p>
			<p class="clan">Члан 38.</p>
			<p class="Basic-Paragraph">За обављање делатности туризма и угоститељства из члана 36. овог правилника и за услуге управљача из члана 37. овог правилника, плаћа се накнада у складу са општим актом управљача.</p>
			<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
			<p class="clan">Члан 39.</p>
			<p class="Basic-Paragraph">Изградња објеката и уређење простора на подручју Парка природе врши се у складу са одредбама Закона о планирању и изградњи („Службени гласник РС”, бр. 72/09, 81/09 – исправка, 64/10 – одлука УС, 24/11, 121/12, 42/13 – одлука УС, 50/13 – одлука УС, 98/13 – одлука УС, 132/14 и 145/14) и подзаконских аката, донетих урбанистичких планова, Закона о заштити природе, Уредбе о заштити Парка природе „Златибор”, подзаконских аката и овог правилника.</p>
			<p class="Basic-Paragraph">На површинама на којима је утврђен режим заштите III степена ограничени су радови и то:</p>
			<p class="Basic-Paragraph">– ограничава изградњу објеката туристичког смештаја и јавних скијалишта, инфраструктурних објеката, викендица, изградњу насеља и ширење њихових грађевинских подручја.</p>
			<p class="Basic-Paragraph">На површинама на којима је утврђен режим заштите II степена забрањена је:</p>
			<p class="Basic-Paragraph">– изградња викендица и других породичних објеката за одмор, изградња јавних скијалишта, изградња ветрогенератора, изградња хидротехничких објеката (брана – акумулација), као  и изградња хидроелектрана на водотоцима или њиховим деловима који су клисурастог или кањонског типа, или им акумулације залазе у клисурасте и кањонске делове водотока.</p>
			<p class="Basic-Paragraph">На површинама на којима је утврђен режим заштите II степена ограничавају се радови и то на:</p>
			<p class="Basic-Paragraph">– изградњу објеката туристичког смештаја, угоститељства, туристичке инфраструктуре на изградњу мањих објеката за презентацију природних вредности или објеката у традиционалном стилу;</p>
			<p class="Basic-Paragraph">– изградњу објеката саобраћајне, енергетске, комуналне и друге инфраструктуре, стамбених и економских објеката пољопривредних и шумских газдинстава, и то на објекте који не утичу негативно на повољнији положај животињских или биљних врста, њихових станишта, природних вредности, лепоту предела, тресетишта;</p>
			<p class="Basic-Paragraph">– изградњу објеката за конвенционално гајење домаћих животиња и дивљачи у оквиру постојећих сеоских домаћинстава.</p>
			<p class="Basic-Paragraph">На површинама на којима је утврђен режим заштите I степена забрањени су радови на изградњи објеката и уређењу простора.</p>
			<p class="clan">Члан 40.</p>
			<p class="Basic-Paragraph">Планиране радове на изградњи објеката и уређењу простора, носилац радова односно инвеститор дужан је да писмено пријави управљачу, у складу са одредбама члана 57. став 5. Закона о заштити природе.</p>
			<p class="Basic-Paragraph">Пријава из става 1. овог члана садржи основне податке о инвеститору, врсти и обиму планираних радова, локацији и власништву на непокретностима.</p>
			<p class="Basic-Paragraph">Управљач ће, у року не дужем од 15 дана од дана подношења пријаве, доставити инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.</p>
			<p class="Basic-Paragraph">Управљач ће од инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
			<p class="Basic-Paragraph">Инвеститор је дужан да један примерак Пријаве почетка грађења објекта предвиђене одредбама члана 148. Закона о планирању и изградњи достави и управљачу.</p>
			<p class="Basic-Paragraph">Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.</p>
			<p class="Basic-Paragraph">За мање монтажне објекте привременог карактера на земљишту у јавној својини утврђени одредбама члана 146. Закона о планирању и изградњи (киосци, летње и зимске баште, тезге и други покретни мобилијар, пловећа постројења, надстрешнице, спомен обележја и др.), чије постављање и уклањање обезбеђује и уређује локална самоуправа, потребна је сагласност управљача.</p>
			<p class="Basic-Paragraph">Забрањено је радове на изградњи објеката и уређењу простора изводити односно обављати без пријаве из овог члана, а монтажне објекте из става 7. овог члана постављати без сагласности управљача.</p>
			<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
			<p class="clan">Члан 41.</p>
			<p class="Basic-Paragraph">Одржавање чистоће и управљање отпадом на подручју Парка природе врши се у складу са одредбама Закона о управљању отпадом („Службени гласник РС”, бр. 36/09, 88/10 и 14/16), прописа донетих на основу тог закона, других закона и прописа који се односе на отпадне материје, Уредбе о заштити Парка природе „Златибор” и овог правилника.</p>
			<p class="Basic-Paragraph">На подручју Парка природе Уредбом забрањено је, и то:</p>
			<p class="Basic-Paragraph">– одлагање комуналног, индустријског и грађевинског отпада, амбалаже, расходованих моторних возила, других машина и апарата, осим комуналног и пољопривредног отпада пореклом са заштићеног подручја, који може да се одлаже на прописан начин на местима која су за то одређена и обележена;</p>
			<p class="Basic-Paragraph">– руковање хемијским материјама и нафтним дериватима у количинама и на начин који могу проузроковати загађивање земљишта и вода и изазвати тровање и друге неповољне последице по биљни и животињски свет;</p>
			<p class="Basic-Paragraph">– нерегулисано испуштање отпадних вода домаћинстава, привредних и других објеката односно испуштање противно прописима из области водопривреде;</p>
			<p class="Basic-Paragraph">– складиштење стајског ђубрива на начин који нарушава животну средину, лепоту природних предела, насељених места и околине непокретних културних добара.</p>
			<p class="Basic-Paragraph">Регионални и локални планови управљања отпадом морају се усклађивати са Уредбом и Планом управљања Парка природе.</p>
			<p class="clan">Члан 42.</p>
			<p class="Basic-Paragraph">Свако је дужан да сакупља и одлаже отпад који ствара, на местима која су посебно уређена односно опремљена и према потреби, обележена за те намене.</p>
			<p class="Basic-Paragraph">Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Парка природе, осим на простору јавних скијалишта, у насељима, селима и на површинама поред туристичких, смештајних и угоститељских објеката.</p>
			<p class="Basic-Paragraph">Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја Парка природе и местима окупљања већег броја посетилаца.</p>
			<p class="clan">Члан 43.</p>
			<p class="Basic-Paragraph">Власници и корисници непокретности дужни су да их одржавају у чистом и уредном стању.</p>
			<p class="Basic-Paragraph">Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и водном појасу, око јавних и привредних објекта, културних добара, историјских споменика и јавних чесми, на површинама за рекреацију и у кругу сеоских домаћинстава.</p>
			<p class="Basic-Paragraph">Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева.</p>
			<p class="Basic-Paragraph">Забрањено је запуштање и закоровљавање обрадивог пољопривредног земљишта.</p>
			<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
			<p class="clan">Члан 44.</p>
			<p class="Basic-Paragraph">Управљач у року утврђеном Уредбом и на начин прописан одговарајућим подзаконским актом обележава Парк природе као заштићено подручје таблама прописаног изгледа и садржаја које поставља на местима где јавни путеви улазе у Парк природе, а границе Парка природе обележава прописаним ознакама.</p>
			<p class="Basic-Paragraph">Управљач у роковима утврђеним законом и на начин прописан одговарајућим подзаконским актом обележава границу рибарског подручја и границе делова Рибарског подручја на којим је забрањен или ограничен риболов.</p>
			<p class="Basic-Paragraph">Управљач одговарајућим таблама обележава места и објекте где је приступ и боравак забрањен или ограничен.</p>
			<p class="Basic-Paragraph">Управљач поставља табле односно друге ознаке са информацијама о правилима унутрашњег реда и режиму риболова.</p>
			<p class="Basic-Paragraph">Управљач поставља и друге табле и ознаке од значаја за спровођење режима заштите и презентацију вредности Парка природе, као што су панои, билборди, планинарске стазе, места за камповање и логоровање, места за отпатке и друго.</p>
			<p class="Basic-Paragraph">Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
			<p class="clan">Члан 45.</p>
			<p class="Basic-Paragraph">На подручју Парка природе није дозвољено постављање информативних табли са називима правних и физичких лица и рекламних и других паноа без одобрења управљача.</p>
			<p class="Basic-Paragraph">За постављање службених табли и других ознака које су утврђене прописима у области грађевинарства, туризма, саобраћаја и јавних путева, шумарства, ловства, водопривреде и енергетике није потребно одобрење управљача.</p>
			<p class="Basic-Paragraph">За постављање и држање табли и паноа из става 1. овог члана управљач може наплатити накнаду у складу са општим актом управљача.</p>
			<p class="clan">Члан 46.</p>
			<p class="Basic-Paragraph">Фотографисање и снимање тонских и видео записа и филмова на подручју Парка природе дозвољено је.</p>
			<p class="Basic-Paragraph">За радње из става 1. овог члана које се врше у комерцијалне сврхе потребно је прибавити сагласност управљача и за њих се плаћа накнада на основу општег акта управљача.</p>
			<p class="Basic-Paragraph">Ради прибављања сагласности из става 2. овог члана, организатор снимања односно заинтересовано лице пријављује планиране активности снимања управљачу који је дужан да сагласност изда у року не дужем од 15 дана.</p>
			<p class="Basic-Paragraph">Управљач може привремено или трајно ускратити сагласност уколико је приметан значајан неповољан утицај на природне вредности.</p>
			<p class="Basic-Paragraph">За активности фотографисања и снимања заинтересовано лице ће према потреби и обавештењу управљача прибавити акт о условима заштите природе које издаје Завод.</p>
			<p class="Basic-Paragraph">Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави управљачу.</p>
			<p class="clan">X. ИСТРАЖИВАЧКИ И ОБРАЗОВНИ РАД</p>
			<p class="clan">Члан 47.</p>
			<p class="Basic-Paragraph">На подручју Парка природе могу да се врше научна и примењена истраживања и образовне активности у природи у складу са законима и прописима који уређују област научних и примењених истраживања и образовања, Законом о заштити природе, Уредбом и овим правилником.</p>
			<p class="Basic-Paragraph">Истраживања и образовне активности из става 1. овог члана допуштено је да се обаве на начин да се не изазову значајне неповољне промене или униште природне вредности као и да се не загади животна средина.</p>
			<p class="clan">Члан 48.</p>
			<p class="Basic-Paragraph">За радове и активности, односно извођење пројеката на заштићеном подручју која могу имати утицај на вредности и обележја Парка природе, односно код којих је потребно извршити поступак процене утицаја на животну средину, неопходно је  у смислу члана 57. став 3. Закона прибавити акт о условима и мерама заштите природе. Носилац радова и активности, односно извођач пројекта на заштићеном подручју прибавља сагласност управљача. </p>
			<p class="Basic-Paragraph">За радове и активности, односно извођење пројеката на заштићеном подручју за које се не спроводи поступак процене утицаја на животну средину, у смислу члана 57. став 4., извођач радова и активности, односно носилац пројекта, дужан је да од Завода за заштиту природе Србије прибави акт о условима и мерама заштите природе.</p>
			<p class="Basic-Paragraph">Да би прибавио сагласност из става 1. овог члана, носилац радова и активности, односно извођач пројекта писмено пријављује управљачу планиране истраживачке радове и активности.</p>
			<p class="Basic-Paragraph">Пријава радова и активности, односно пројеката садржи податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима.</p>
			<p class="Basic-Paragraph">У пријави радова и активности, односно пројеката могу да се наведу потребе носиоца радова, активности и пројеката за услугама и потребном помоћи управљача у реализацији научног или примењеног истраживања.</p>
			<p class="Basic-Paragraph">Уз пријаву радова, активности и пројеката, носилац  истих доставља акт о условима заштите природе.</p>
			<p class="Basic-Paragraph">Уз пријаву радова и активности, односно пројеката, за чије извођење је прописана обавеза прибављања дозволе, носилац истих доставља и дозволу надлежног министарства у складу са законом.</p>
			<p class="Basic-Paragraph">Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга.</p>
			<p class="Basic-Paragraph">Забрањено је да се радови и активности, односно извођење пројеката, на заштићеном подручју из става 1. овог члана, започну или изводе без прибављене сагласности управљача.</p>
			<p class="clan">Члан 49.</p>
			<p class="Basic-Paragraph">Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
			<p class="Basic-Paragraph">Управљач из разлога наведених у ставу 1. овог члана или непоштовања прописаних услова, може писмено наложити прекид истраживачких радова и активности.</p>
			<p class="clan">Члан 50.</p>
			<p class="Basic-Paragraph">О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност управљача, потребно је да носилац истраживања благовремено писмено обавести управљача.</p>
			<p class="Basic-Paragraph">Обавештење садржи исту врсту података као и пријава из члана 48. овог правилника.</p>
			<p class="Basic-Paragraph">Управљач ће одмах, а најкасније у року од два дана од пријема обавештења, пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављања акта о условима заштите природе.</p>
			<p class="Basic-Paragraph">Забрањено је да се истраживања из става 1. овог члана започну или изводе уколико се о њима не обавести управљач.</p>
			<p class="clan">Члан 51.</p>
			<p class="Basic-Paragraph">Образовне активности на подручју Парка природе, као што су школа у природи, теренска настава и семинари и стручне екскурзије потребно је благовремено писмено пријавити управљачу.</p>
			<p class="Basic-Paragraph">Активности из става 1. овог члана не могу започети пре него што управљач потврди пријем пријаве тих активности.</p>
			<p class="Basic-Paragraph">Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника.</p>
			<p class="Basic-Paragraph">У пријави се могу навести и услуге односно помоћ која се очекује од управљача.</p>
			<p class="Basic-Paragraph">Управљач ће одмах, а најкасније у року од два дана од дана пријема пријаве, писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
			<p class="clan">Члан 52.</p>
			<p class="Basic-Paragraph">У року од 15 дана од дана завршетка теренских истраживачких радова и образовних активности, носилац истраживања односно организатор образовних активности дужан је да управљачу достави кратак извештај о току и главним резултатима спроведених истраживања и образовних активности.</p>
			<p class="Basic-Paragraph">О завршетку елабората односно публиковању резултата о извршеним истраживањима носилац истраживања дужан ја да обавести управљача у року од 15 дана, као и да тај елаборат или публиковани рад достави управљачу.</p>
			<p class="Basic-Paragraph">Правном или физичком лицу које благовремено не поднесе извештај из става 1. овог члана, односно не достави обавештење и елаборат или рад из става 2. овог члана, управљач може ускратити сагласност за наредна истраживања односно обавештење и услуге за обављање образовних активности.</p>
			<p class="clan">XI. ЧУВАРСКА СЛУЖБА</p>
			<p class="clan">Члан 53.</p>
			<p class="Basic-Paragraph">Спровођење правила унутрашњег реда и вршење непосредног надзора на подручју Парка природе обезбеђује и врши чуварска служба.</p>
			<p class="Basic-Paragraph">Чуварска служба има два организациона дела и то у оквиру Шумског газдинства „Ужице”, Ужице и Шумског газдинства „Пријепоље”, Пријепоље прецизираних у члану 25. став 4. овог правилника.</p>
			<p class="Basic-Paragraph">Координацију послова организационих делова чуварске службе врши управник Радне јединице „Парк природе Златибор” (у даљем тексту: управник).</p>
			<p class="Basic-Paragraph">Чуварску службу чине, односно послове чуварске службе у својству лица са законским овлашћењима и обавезама, непосредно обављају чувари и руководилац чуварске службе (у даљем тексту: руководилац).</p>
			<p class="Basic-Paragraph">Чувар је, за свој посао у чуварској служби, непосредно одговоран руководиоцу, а руководилац је за свој посао у чуварској служби непосредно одговоран управнику.</p>
			<p class="Basic-Paragraph">Број чувара утврђује Јавно предузеће за газдовање шумама „Србијашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.</p>
			<p class="clan">Члан 54.</p>
			<p class="Basic-Paragraph">За време службе, Чувар носи службену одећу на којој је знак Парка природе, знак заштите природе и знак Јавног предузећа за газдовање шумама „Србијашуме”.</p>
			<p class="clan">Члан 55.</p>
			<p class="Basic-Paragraph">Чувар, за време службе, може носити и службено оружје.</p>
			<p class="Basic-Paragraph">Врста, услови и правила ношења и употребе и начин чувања оружја, утврђени су одредбама закона којим се уређује набављање, држање, ношење, промет, превоз, поправљање и преправљање оружја, делова за оружје и муниције и општег акта управљача.</p>
			<p class="clan">Члан 56.</p>
			<p class="Basic-Paragraph">Чувар поседују службену легитимацију којом доказује идентитет, статус службеног лица и овлашћења у складу са законом.</p>
			<p class="Basic-Paragraph">Чувар је дужан да у вршењу одговарајућих службених радњи претходно покаже службену легитимацију.</p>
			<p class="Basic-Paragraph">Службену легитимацију чувару издаје управљач на обрасцу који прописује министар.</p>
			<p class="Basic-Paragraph">О издатим легитимацијама управљач води евиденцију.</p>
			<p class="Basic-Paragraph">Чувар који је престао да врши чуварску службу, дужан је да службену легитимацију у року од три дана од дана престанка службе врати управљачу, коју ће управљач одмах поништити и ту чињеницу унети у евиденцију из става 4. овог члана.</p>
			<p class="Basic-Paragraph">У случају губитка или нестанка службене легитимације чувар је дужан да о овоме одмах обавести управљача.</p>
			<p class="Basic-Paragraph">Изгубљена или нестала легитимација брише се из евиденције о издатим легитимацијама, а чувару се издаје нова легитимација.</p>
			<p class="clan">Члан 57.</p>
			<p class="Basic-Paragraph">Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.</p>
			<p class="Basic-Paragraph">Чуварски рејон у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.</p>
			<p class="Basic-Paragraph">Чувар је одговоран за унутрашњи ред на рејону за који је задужен.</p>
			<p class="Basic-Paragraph">Чувар свакодневно врши обилазак делова рејона или рејона у целости. Чувар има право и обавезу да изврши потребну службену радњу у било ком чуварском рејону на подручју Парка природе.</p>
			<p class="Basic-Paragraph">Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.</p>
			<p class="Basic-Paragraph">Управљач ће утврдити и на погодан начин објавити чуварске рејоне, са њиховим називима, именима чувара и одговарајућим графичким приказом.</p>
			<p class="clan">Члан 58.</p>
			<p class="Basic-Paragraph">У вршењу чуварске службе, дужност чувара је, и то:</p>
			<p class="Basic-Paragraph">1) да контролише односно надгледа кретање и активности посетилаца и других корисника, посебно везаним за:</p>
			<p class="Basic-Paragraph">– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,</p>
			<p class="Basic-Paragraph">– коришћење минералних сировина, односно камена, шљунка, песка, дробине, земље и тресета,</p>
			<p class="Basic-Paragraph">– коришћење шума, односно сечу, крчење, кресање дрвећа, извлачење, одлагање и транспорт дрвних сортимената, сакупљање семена и друго,</p>
			<p class="Basic-Paragraph">– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и друго,</p>
			<p class="Basic-Paragraph">– употребу моторних возила и пловила,</p>
			<p class="Basic-Paragraph">– постављање објеката на води и монтажних и привремених објеката,</p>
			<p class="Basic-Paragraph">– улазак у зоне, места и објекте у којима је посета забрањена или ограничена,</p>
			<p class="Basic-Paragraph">– камповање, логоровање,</p>
			<p class="Basic-Paragraph">– ложење ватре на отвореном и примену правила и мера заштите од пожара,</p>
			<p class="Basic-Paragraph">– организацију и одвијање спортских такмичења и других манифестација,</p>
			<p class="Basic-Paragraph">– одлагање отпада;</p>
			<p class="Basic-Paragraph">2) да прати стање биљних и животињских врста и других вредности Парка природе и води евиденцију о њима;</p>
			<p class="Basic-Paragraph">3) да пружа помоћ и сарађује са локалним становништвом и другим носиоцима стварних права на непокретностима у циљу заштите природе, пружа помоћ у решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
			<p class="Basic-Paragraph">4) да пружа податке, помоћ и услуге посетиоцима при обиласку и разгледању Парка природе;</p>
			<p class="Basic-Paragraph">5) да прати и пружа друге потребне услуге организаторима и учесницима научних и других истраживања и образовних активности;</p>
			<p class="Basic-Paragraph">6) да сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;</p>
			<p class="Basic-Paragraph">7) да сарађује са надлежним инспектором и обавести га о чињеницама које се односе на његов делокруг рада;</p>
			<p class="Basic-Paragraph">8) да сарађује се органом унутрашњих послова, другим чуварским службама (ловочуварима, рибочуварима и чуварима шума) и према указаној потреби тражи његову помоћ;</p>
			<p class="Basic-Paragraph">9) да саставља записник, обавештава руководиоца чуварске службе и обавља друге овде непоменуте послове, у складу са законом и актом управљача;</p>
			<p class="Basic-Paragraph">10) да обавештава други надлежни орган о вршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
			<p class="clan">Члан 59.</p>
			<p class="Basic-Paragraph">Када чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је:</p>
			<p class="Basic-Paragraph">1) да легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова;</p>
			<p class="Basic-Paragraph">2) да затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља;</p>
			<p class="Basic-Paragraph">3) да изврши преглед свих врста возила, пловних објеката и товара;</p>
			<p class="Basic-Paragraph">4) да изврши сваки преглед, осим станова и других просторија за чији је преглед потребан судски налог, а посебно преглед:</p>
			<p class="Basic-Paragraph">– пртљага и личних ствари,</p>
			<p class="Basic-Paragraph">– улова и средстава за лов и риболов,</p>
			<p class="Basic-Paragraph">– сакупљених биљака, животиња, гљива и лишајева као и алата и средстава за сакупљање истих;</p>
			<p class="Basic-Paragraph">5) да привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;</p>
			<p class="Basic-Paragraph">6) да затражи успостављање претходног стања, односно нареди мере за спречавање и уклањање штетних последица, а посебно:</p>
			<p class="Basic-Paragraph">– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и слично,</p>
			<p class="Basic-Paragraph">– забрани на лицу места радове и активности које се обављају противно одредбама овог правилника и правилима противпожарне заштите,</p>
			<p class="Basic-Paragraph">– нареди пуштање на слободу односно враћање у природу здравих и неповређених примерака животиња уколико је то за њих безбедно;</p>
			<p class="Basic-Paragraph">7) да фотографише и сними радње, активности, лица, објекте за које постоји основана сумља да су незаконити.</p>
			<p class="clan">Члан 60.</p>
			<p class="Basic-Paragraph">Када утврди да је учињена радња супротно правилима унутрашњег реда или условима заштите природе прописаним у складу са законом, чувар сачињава записник.</p>
			<p class="Basic-Paragraph">Записник садржи детаљан опис затеченог стања и чињенице које указују на чињење или нечињење и радње супротне правилима унутрашњег реда или условима заштите природе.</p>
			<p class="Basic-Paragraph">У записник се обавезно уносе релевантне чињенице везане за:</p>
			<p class="Basic-Paragraph">– податке о извршиоцу недозвољене радње, ако је познат извршилац са свим личним подацима (име, име оца, презиме, матични број грађана и адреса), а ако је непознат извршилац, у записник се уноси да је извршилац радње непознат,</p>
			<p class="Basic-Paragraph">– начин и време извршења радње, средства и алате којима је радња извршена,</p>
			<p class="Basic-Paragraph">– податке о сведоцима и другим расположивим доказима ако постоје,</p>
			<p class="Basic-Paragraph">– насталу штету, документована што тачнијим подацима и по могућству фотографијом,</p>
			<p class="Basic-Paragraph">– податке о одузетим предметима и средствима из члана 59. тачке 5. овог правилника.</p>
			<p class="Basic-Paragraph">Записник се доставља, и то:</p>
			<p class="Basic-Paragraph">– правном или физичком лицу, организацији или институцији над чијим је радом, поступцима и активностима вршена контрола,</p>
			<p class="Basic-Paragraph">– руководиоцу Парка природе,</p>
			<p class="Basic-Paragraph">– другим овлашћеним лицима.</p>
			<p class="Basic-Paragraph">Управљач ће прописати образац записника из овог члана.</p>
			<p class="clan">Члан 61.</p>
			<p class="Basic-Paragraph">О привремено одузетим предметима чувар издаје потврду са тачним подацима о врсти одузетих предмета и њиховој количини.</p>
			<p class="Basic-Paragraph">Управљач обезбеђује услове за одржавање и чување привремено одузетих предмета, и предузима радње за даље поступање са примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање до окончања поступка.</p>
			<p class="Basic-Paragraph">О привремено одузетим предметима управљач води евиденцију са подацима о врсти, количини, разлогу привременог одузимања, лицу коме су предмети привремено одузети и Чувару који је предмете привремено одузео.</p>
			<p class="clan">Члан 62.</p>
			<p class="Basic-Paragraph">Чувар у вршењу службе поступа стручно и одговорно, у складу са овлашћењима која има, водећи посебно рачуна о угледу управљача.</p>
			<p class="Basic-Paragraph">Чувар води дневник, односно евиденцију дневних активности, чији садржај прописује управљач.</p>
			<p class="clan">Члан 63.</p>
			<p class="Basic-Paragraph">Чувар полаже стручни испит у складу са програмом који прописује министар.</p>
			<p class="Basic-Paragraph">Управљач сам организује или на други начин обезбеђује обуку, стручно усавршавање и проверу знања чувара.</p>
			<p class="clan">Члан 64.</p>
			<p class="Basic-Paragraph">Чуварска служба је опремљена службеном одећом, превозним средствима и с средствима комуникације, потребним апаратима, инструментима и алатом, у складу са општим актом управљача.</p>
			<p class="clan">Члан 65.</p>
			<p class="Basic-Paragraph">На основу записника и службене белешке чувара о учињеној забрањеној односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
			<p class="clan">XII. ПРОТИВПОЖАРНА ЗАШТИТА</p>
			<p class="clan">Члан 66.</p>
			<p class="Basic-Paragraph">На подручју Парка природе планирају се и спроводе мере заштите од пожара у складу са Законом о заштити од пожара („Службени гласник РС”, бр. 111/09 и 20/15), Законом о шумама и прописима донетим на основу тих закона, планом управљања Парка природе и плановима заштите од пожара.</p>
			<p class="Basic-Paragraph">Управљач доноси план заштите од пожара за подручје Парка природе у складу са чланом 47. Закона о заштити од пожара и Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
			<p class="Basic-Paragraph">Јавно предузеће за газдовање шумама „Србијашуме”, у складу са Законом о шумама, доноси планове заштите шума од пожара за сваку Шумску управу у оквиру Парка природе „Златибор”.</p>
			<p class="Basic-Paragraph">Планом и програмом управљања Парка природе утврђују се оперативни задаци на заштити од пожара.</p>
			<p class="Basic-Paragraph">Управљач ће на погодан начин објавити односно јавно истакнути изводе из планова заштите од пожара, са основним правилима заштите од пожара и поставити одговарајуће ознаке на терену.</p>
			<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 67.</p>
			<p class="Basic-Paragraph">Надзор над применом овог правилника врши Министарство.</p>
			<p class="clan">Члан 68.</p>
			<p class="Basic-Paragraph">Управљач ће овај правилник учинити доступним, свим трећим лицима, објављивањем у електронској форми на интернет страници управљача, као и на огласној табли Радне јединице „Парк природе Златибор”, Ужице. </p>
			<p class="Basic-Paragraph">Управљач ће извод из овог правилника, са основним правилима унутрашњег реда и забрањеним радњама односно активностима, истакнути на погодан и видан начин у оквиру подручја Парка природе „Златибор”.</p>
			<p class="clan">Члан 69.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.</p>
			<p class="potpis">Број 75/2018-5</p>
			<p class="potpis">У Београду, 5. априла 2018. године</p>
			<p class="potpis">Председник Надзорног одбора,</p>
			<p class="potpis"><span class="bold">Милош Срећковић, </span>с.р<span class="krajzakdela">.</span></p>
	</div>

