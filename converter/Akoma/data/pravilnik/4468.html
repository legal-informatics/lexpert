

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 52. став 2. Закона о царинској служби („Службени гласник РС”, број 95/18), на предлог директора Управе царина, </p>
			<p class="Basic-Paragraph">Министар финансија доноси</p>
			<p class="odluka-zakon">ПРАВИЛНИК</p>
			<p class="odluka-zakon">о начину вршења унутрашње контроле </p>
			<p class="centar">"Службени гласник РС", број 48 од 5. јула 2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописује начин вршења унутрашње контроле рада царинске службе од стране царинских службеника који обављају послове унутрашње контроле (у даљем тексту: царински службеник унутрашње контроле).</p>
			<p class="clan">Члан 2.</p>
			<p class="Basic-Paragraph">Унутрaшња контрола врши се ради спречавања кршења царинских и других прописа и правила службе од стране царинских службеника и намештеника у Управи царина.</p>
			<p class="clan">Члан 3.</p>
			<p class="Basic-Paragraph">Царински службеник унутрашње контроле, приликом вршења унутрашње контроле, носи службену или цивилну одећу и оружје у складу са посебним прописима.</p>
			<p class="Basic-Paragraph">Царински службеник унутрашње контроле дужан је да приликом вршења унутрашње контроле покаже службену легитимацију.</p>
			<p class="clan">Члан 4.</p>
			<p class="Basic-Paragraph">До почетних сазнања о постојању кривичног дела и других видова незаконитог или несавесног поступања царинских службеника и намештеника, царински службеник унутрашње контроле долази:</p>
			<p class="Basic-Paragraph">1) прикупљањем података оперативним радом;</p>
			<p class="Basic-Paragraph">2) на основу сазнања и обавештења добијених од других организационих јединица Управе царина и других органа и организација;</p>
			<p class="Basic-Paragraph">3) путем обраћања царинских службеника и намештеника и других запослених;</p>
			<p class="Basic-Paragraph">4) путем обраћања физичких и правних лица;</p>
			<p class="Basic-Paragraph">5) на основу информација објављених у средствима јавног информисања;</p>
			<p class="Basic-Paragraph">6) непосредним опажањем.</p>
			<p class="clan">Члан 5.</p>
			<p class="Basic-Paragraph">Царински службеник унутрашње контроле врши унутрашњу контролу у складу са овлашћењима прописаним Законом о царинској служби (у даљем тексту: Закон).</p>
			<p class="Basic-Paragraph">Царински службеник унутрашње контроле овлашћења из става 1. овог члана примењује по налогу руководиоца.</p>
			<p class="Basic-Paragraph">Изузетно, када околности случаја то налажу, као и због хитности у поступању, овлашћења из члана 53. став 1. тач. 1), 2), 3) и 5) Закона, царински службеник унутрашње контроле примењује по сопственој иницијативи и о томе одмах обавештава руководиоца. </p>
			<p class="Basic-Paragraph">Царински службеник унутрашње контроле, у случајевима постојања основа сумње да је извршено кривично дело на раду или у вези са радом, односно други вид незаконитог или несавесног поступања царинског службеника, ради обезбеђења и прикупљања доказа и утврђивања чињеничног стања у складу са прописаним овлашћењима из Закона, предузима одговарајуће мере и радње и према физичком и правном лицу учеснику у царинском поступку, о чему сачињава записник.</p>
			<p class="clan">Члан 6.</p>
			<p class="Basic-Paragraph">Приликом вршења унутрашње контроле рада и понашања царинских службеника и намештеника, царински службеник унутрашње контроле проверава:</p>
			<p class="Basic-Paragraph">1) законитост и правилност у раду кад је у питању примена царинских и других прописа за чију примену је надлежна Управа царина;</p>
			<p class="Basic-Paragraph">2) придржавање односно поштовање директива и других аката (објашњења) којима се обезбеђује правилна примена закона и осталих царинских и других прописа за чију примену је надлежна Управа царина;</p>
			<p class="Basic-Paragraph">3) начин извршавања радних задатака и циљева;</p>
			<p class="Basic-Paragraph">4) придржавање правила из Кодекса понашања царинских службеника;</p>
			<p class="Basic-Paragraph">5) веродостојност диплома о стеченом образовању;</p>
			<p class="Basic-Paragraph">6) податке у казненој евиденцији;</p>
			<p class="Basic-Paragraph">7) обављање послова, који су неспојиви са службеном дужношћу запослених у Управи царина.</p>
			<p class="clan">Члан 7.</p>
			<p class="Basic-Paragraph">Царински службеник унутрашње контроле подноси извештај руководиоцу о извршеноj унутрашњој контроли. </p>
			<p class="Basic-Paragraph">Ако се из извештаја може утврдити да постоје основи сумње да је извршено кривично дело на раду или у вези са радом или да је учињена тежа повреда службене дужности, извештај са предлогом о даљем поступању, руководилац доставља директору.</p>
			<p class="clan">Члан 8.</p>
			<p class="Basic-Paragraph">Извештај о извршеној контроли, обавезно, садржи:</p>
			<p class="Basic-Paragraph">1) назив организационе јединице, датум и време вршења контроле;</p>
			<p class="Basic-Paragraph">2) податке о царинском службенику који је извршио унутрашњу контролу;</p>
			<p class="Basic-Paragraph">3) податке о предузетим мерама и радњама као и прикупљеним доказима;</p>
			<p class="Basic-Paragraph">4) податке о утврђеним незаконитостима и пропустима у раду и податке о контролисаном царинском службенику и намештенику;</p>
			<p class="Basic-Paragraph">5) предлог за даље поступање;</p>
			<p class="Basic-Paragraph">6) податке о уоченим ризицима од корупције.</p>
			<p class="Basic-Paragraph">Поред садржине утврђене у ставу 1. овог члана, извештај о извршеној контроли може да садржи и:</p>
			<p class="Basic-Paragraph">1) препоруке за отклањање утврђених неправилности у раду и унапређење процеса рада;</p>
			<p class="Basic-Paragraph">2) примере добре праксе у поступању, као позитивним решењима за друге организационе јединице.</p>
			<p class="clan">Члан 9.</p>
			<p class="Basic-Paragraph">Када постоје основи сумње да је извршено кривично дело на раду или у вези са радом, односно други вид незаконитог или несавесног поступања од стране царинског службеника и намештеника, царински службеник који је извршио унутрашњу контролу предузима мере и радње у складу са овлашћењима прописаним Законом и актима донетим на основу закона, као и прописима којима се уређује кривична одговорност, ради покретања и вођења дисциплинског поступка и подношења кривичне пријаве.</p>
			<p class="Basic-Paragraph">О подношењу кривичне пријаве обавештава се организациона јединица у којој је царински службеник и намештеник распоређен.</p>
			<p class="clan">Члан 10.</p>
			<p class="Basic-Paragraph">Организациона јединица којој је у делокругу рада обављање послова унутрашње контроле врши превентивну контролу рада царинских службеника и намештеника у организационим јединицама у којима су уочене одређене незаконитости и пропусти у раду, посебно на радним местима ризичним за корупцију, а на које указују у својим обраћањима запослени, правна и физичка лица или на основу сазнања којима располаже та организациона јединица.</p>
			<p class="clan">Члан 11.</p>
			<p class="Basic-Paragraph">По обраћањима која се достављају организационој јединици из члана 10. овог правилника поступа се тако што се:</p>
			<p class="Basic-Paragraph">1) извeштajи o извршeним прoвeрaмa нaвoдa из обрaћaњa у кojимa ниje утврђeнa њихoвa oснoвaнoст, на основу писмене сагласности руководиоца, aрхивирajу и уносе у eвидeнциjу те организационе јединице;</p>
			<p class="Basic-Paragraph">2) нe пoступa пo oбрaћaњимa кoja нe сaдржe кoнкрeтнe пoдaткe нeoпхoднe зa пoступaњe, вeћ сe и oнa oдлaжу у eвидeнциje;</p>
			<p class="Basic-Paragraph">3) обрaћaњa кojа сe нe oднoсe нa дeлoкруг рaдa те организационе јединице, пo приjeму и eвидeнтирaњу, уступajу нaдлeжнoj oргaнизaциoнoj jeдиници у Управи царина или нaдлeжнoм држaвнoм oргaну, о чему се писаним путем обавештава подносилац;</p>
			<p class="Basic-Paragraph">4) за обраћања, за која је утврђено да садрже неосноване или основане наводе, подносиоцу доставља одговор.</p>
			<p class="clan">Члан 12.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00324/2019-08</p>
			<p class="potpis">У Београду, 13. јуна 2019. године</p>
			<p class="potpis">Министар,</p>
			<p class="potpis"><span class="bold">Синиша Мали, </span>с.р.</p>
	</div>

