

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 97ј став 2. Закона о државним службеницима („Службени гласник РС”, бр. 79/05, 81/05 – исправка, 83/05 – исправка, 64/07, 67/07 – исправка, 116/08, 104/09, 99/14, 94/17 и 95/18) и члана 122ј став 2. Закона о запосленима у аутономним покрајинама и јединицама локалне самоуправе („Службени гласник РС”, бр. 21/16, 113/17, 113/217 – др. закон и 95/18) и члана 15. став 2. Закона о државној управи („Службени гласник РС”, бр. 79/05, 101/07, 95/10, 99/14, 30/18 – др. закон и 47/18), у сарадњи са Саветом за стручно усавршавање запослених у јединицама локалне самоуправе,</p>
			<p class="Basic-Paragraph">Директор Националне академије за јавну управу доноси</p>
			<p class="odluka-zakon">ПРАВИЛНИК </p>
			<p class="odluka-zakon">о критеријумима и мерилима за вредновање програма стручног усавршавања</p>
			<p class="centar">"Службени гласник РС", број 101 од 20. децембра 
			2018.</p>
			<p class="bold">Предмет</p>
			<p class="clan">Члан 1.</p>
			<p class="Basic-Paragraph">Овим правилником се утврђују критеријуми и мерила за вредновање програма стручног усавршавања у јавној управи. </p>
			<p class="bold">Вредновање програма</p>
			<p class="clan">Члан 2.</p>
			<p class="Basic-Paragraph">Вредновање програма стручног усавршавања који је акредитован код Националне академије за јавну управу (у даљем тексту: програм) обухвата прикупљање података о спроведеној програмској активности и процену њихове релевантности и ефеката у светлу критеријума и мерила утврђених овим правилником, а врши се оцењивањем у нумеричком и наративном облику. </p>
			<p class="bold">Критеријуми</p>
			<p class="clan">Члан 3.</p>
			<p class="Basic-Paragraph">Општи критеријум за вредновање програма јесте остварени учинак стручног усавршавања на подизање нивоа компетенција и на обављање послова у јавној управи.</p>
			<p class="Basic-Paragraph">Посебни критеријуми за вредновање програма јесу: </p>
			<p class="Basic-Paragraph">1) задовољство спроведеним програмом (реакција);</p>
			<p class="Basic-Paragraph">2) стечена нова знања и вештине (учење);</p>
			<p class="Basic-Paragraph">3) утицај на промену понашања (понашање);</p>
			<p class="Basic-Paragraph">4) примена стечених знања и вештина у раду (резултати).</p>
			<p class="bold">Мерила</p>
			<p class="clan">Члан 4.</p>
			<p class="Basic-Paragraph">Основно мерило вредновања програма јесте нумеричка оцена, која се исказује на скали од 1 до 4, и то: </p>
			<p class="Basic-Paragraph">1) оцена 1 (не задовољава) – даје се за програм који не остварује предвиђене ефекте или разумна очекивања;</p>
			<p class="Basic-Paragraph">2) оцена 2 (задовољава) – даје се за програм који делимично остварује предвиђене ефекте или разумна очекивања; </p>
			<p class="Basic-Paragraph">3) оцена 3  (добар) – даје се за програм који у потпуности остварује предвиђене ефекте или разумна очекивања;</p>
			<p class="Basic-Paragraph">4) оцена 4  (изузетан) – даје се за програм који превазилази предвиђене ефекте или разумна очекивања.</p>
			<p class="Basic-Paragraph">Наративна оцена је додатна и необавезна, и подразумева кратку писану анализу, коментар или процену утицаја спроведеног програма, на основу критеријума прописаних овим правилником. </p>
			<p class="bold">Оцењивачи програма</p>
			<p class="clan">Члан 4.</p>
			<p class="Basic-Paragraph">За програме се даје:  </p>
			<p class="Basic-Paragraph">1) оцена полазника о реализованом програму; </p>
			<p class="Basic-Paragraph">2) оцена реализатора програма;</p>
			<p class="Basic-Paragraph">3) годишња оцена непосредног руководиоца о утицају похађања обука на унапређење обављања посла;  </p>
			<p class="Basic-Paragraph">4) екстерна оцена;</p>
			<p class="Basic-Paragraph">5) оцена Програмског савета Националне академије;</p>
			<p class="Basic-Paragraph">6) оцена Савета за стручно усавршавање запослених у јединицама локалне самоуправе (у даљем тексту: Савет за стручно усавршавање).</p>
			<p class="bold">Оцена полазника</p>
			<p class="clan">Члан 5.</p>
			<p class="Basic-Paragraph">Полазник програма стручног усавршавања даје своју оцену о програму, односно о појединачној обуци (предавање, тренинг, радионица и др.) када програм обухвата циклус догађаја и активности, о његовом садржају и начину реализације, на основу општег и посебних критеријума из члана 3. овог правилника.</p>
			<p class="Basic-Paragraph">Оцена програма из става 1. овог члана обрачунава се и утврђује као просечна оцена на основу појединачних оцена полазника који су учествовали у програму у целини. </p>
			<p class="Basic-Paragraph">Полазник посебно оцењује реализатора, у погледу непосредног утиска о квалитету излагања и способности да пренесе садржај програма на полазнике, и спроводиоца, у погледу начина организације и спровођења програма.  </p>
			<p class="Basic-Paragraph">Поред нумеричких оцена, полазник може и наративно да оцењује програм – по појединим елементима или о програму у целини, са коментарима, примедбама или предлозима за унапређење. </p>
			<p class="bold">Оцена реализатора програма</p>
			<p class="clan">Члан 6.</p>
			<p class="Basic-Paragraph">Реализатор програма даје своју оцену по појединачној обуци,  и то на нивоу свих полазника, а на основу општег критеријума, као и посебних критеријума из члана 3. став 2. тач. 1) и 2) овог правилника.</p>
			<p class="Basic-Paragraph">Оцена програма стручног усавршавања обрачунава се и утврђује као просечна оцена на основу појединачних оцена из става 1. овог члана, од стране реализатора који су учествовали у програму у целини. </p>
			<p class="Basic-Paragraph">Реализатор програма може да да и посебну наративну оцену.</p>
			<p class="Basic-Paragraph">Ако су програмом предвиђени улазни и излазни тест знања и вештина, реализатор даје нумеричку оцену стечених знања и вештина за сваког појединачног полазника који је учествовао у програму и у оба теста.</p>
			<p class="Basic-Paragraph">Поред оцене из става 1. овог члана, реализатор даје самопроцену у погледу квалитета излагања и успеха у преносу садржаја програма полазницима, у складу са мерилима из члана 4. овог правилника. </p>
			<p class="Basic-Paragraph">Реализатор посебно оцењује спроводиоца програма у погледу начина организације и спровођења програма, на нивоу појединачне обуке и програма у целини. </p>
			<p class="bold">Оцена руководиоца</p>
			<p class="clan">Члан 7.</p>
			<p class="Basic-Paragraph">Руководилац који вреднује радну успешност државног службеника, односно оцењује у складу са прописима о запосленима у аутономним покрајинама и јединицама локалне самоуправе,  даје оцену програма у којем је оцењивани запослени учествовао у својству полазника, а на основу општег критеријума, као и посебних критеријума из члана 3. став 2. тач. 2) до 4) овог правилника у време оцењивања. </p>
			<p class="Basic-Paragraph">Предлог оцене из става 1. даје лице овлашћено да даје предлог вредновања радне успешности запосленог, на основу праћења његовог рада на извршилачком месту током целе године, ако је то предвиђено законом. </p>
			<p class="Basic-Paragraph">Руководилац врши оцењивање о утицају похађања обука на унапређење обављања посла на основу вредновања радне успешности оцењиваног запосленог. </p>
			<p class="Basic-Paragraph">Поред нумеричке оцене, оцена руководиоца може да садржи наративну оцену у целини, нарочито у погледу утицаја програма на учинак запосленог, односно на испољавање компетенција, промену понашања на радном месту и побољшање у погледу резултата рада. </p>
			<p class="Basic-Paragraph">Приликом аналитичке обраде података за потребе оцењивања које врши руководилац, стручну подршку обезбеђују одговорна лица за управљање кадровима у органу јавне управе. </p>
			<p class="bold">Екстерна оцена</p>
			<p class="clan">Члан 8.</p>
			<p class="Basic-Paragraph">Екстерна оцена је оцена ефеката спроведеног програма, од стране лица која остварују своја права, правни интерес или обавезе пред органом или телом које је корисник програма стручног усавршавања, ако је сврха програма непосредно везана за унапређење начина остваривања тих права, интереса или обавеза (нпр. корисници јавних услуга, странке у управном поступку и сл.). </p>
			<p class="Basic-Paragraph">Екстерно оцењивање се спроводи у складу са критеријумом из члана 3. став 2. тач.  3) и 4) овог правилника. </p>
			<p class="Basic-Paragraph">Екстерна оцена може бити у нумеричком, односно наративном облику. </p>
			<p class="bold">Оцена Програмског савета</p>
			<p class="clan">Члан 9.</p>
			<p class="Basic-Paragraph">Оцена Програмског савета Националне академије представља обједињену оцену програма, која се даје у описном и наративном облику.</p>
			<p class="Basic-Paragraph">Оцена Програмског савета утврђује се по протеку програма, односно за програм спроведен у току једне календарске године, на основу општег критеријума из члана 3. овог правилника. </p>
			<p class="Basic-Paragraph">Аналитичку основу за утврђивање оцене програма чине дате оцене полазника, реализатора и руководилаца, екстерне оцене, расположиви подаци о успеху и ефектима спроведеног програма, релевантни подаци надлежних органа за послове управљања кадровима у државној управи и за координацију у вези са процесом придруживања и приступања Европској унији, као и други подаци, извештаји и анализе које прикупља и обрађује Национална академија.</p>
			<p class="Basic-Paragraph">Мерило вредновања програма за описну оцену Програмског савета је: </p>
			<p class="Basic-Paragraph">1) задовољава – ако програм остварује очекиване ефекте у подизању нивоа знања и вештина полазника предвиђене програмом; </p>
			<p class="Basic-Paragraph">2) задовољава уз потребе за унапређење – ако програм остварује већину очекиваних ефеката у подизању нивоа знања и вештина полазника предвиђених програмом и ако се према аналитичкој основи може установити могућност унапређења програма;</p>
			<p class="Basic-Paragraph">3) не задовољава – ако програм не остварује већину очекиваних ефеката у подизању нивоа знања и вештина полазника предвиђених програмом.</p>
			<p class="Basic-Paragraph">Наративна оцена нарочито садржи квалитативну оцену реализованог програма у односу на критеријуме из члана 3. овог правилника, као и препоруке за даље унапређење програма. </p>
			<p class="Basic-Paragraph">Ради давања оцене, Програмски савет може да спроведе посебно истраживање у циљу добијања повратне информације о ефектима реализованих програма.</p>
			<p class="Basic-Paragraph">Оцена Програмског савета се утврђује на нивоу програма, односно дела програма (тематска целина, програмски модул и сл.). </p>
			<p class="bold">Оцена Савета за стручно усавршавање</p>
			<p class="clan">Члан 10.</p>
			<p class="Basic-Paragraph">Оцена Савета за стручно усавршавање представља обједињену оцену програма стручног усавршавања за програме стручног усавршавања који су у претходној календарској години спроведени у јединицама локалне самоуправе.</p>
			<p class="Basic-Paragraph">Оцена Савета за стручно усавршавање утврђује се за сваки програм стручног усавршавања који се спроводи у јединицама локалне самоуправе, на нивоу сваке јединице локалне самоуправе у којој је програм спроведен. </p>
			<p class="Basic-Paragraph">На критеријуме и мерила, аналитичку основу, врсте и облик оцене, сходно се примењују одредбе овог правилника које уређују оцену Програмског савета. </p>
			<p class="bold">Ступање на снагу</p>
			<p class="clan">Члан 11.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">В.д. директора,</p>
			<p class="potpis"><span class="bold">Дражен Маравић, </span>с.р.</p>
	</div>

