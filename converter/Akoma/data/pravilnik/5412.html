


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 90б став 7. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон, 43/11 – УС и 14/16), </p>
			<p class="Basic-Paragraph">Министар заштите животне средине доноси </p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима за доделу и коришћење средстава Зеленог фонда Републике Србије</p>
			<p class="centar">"Службени гласник РС", број 31 од 27. априла 2018.</p>
			<p class="clan">Члан 1.</p>
			<p class="Basic-Paragraph">Овим правилником прописују се ближи услови за доделу и коришћење средстава Зеленог фонда Републике Србије (у даљем тексту: Зелени фонд).</p>
			<p class="clan">Члан 2.</p>
			<p class="Basic-Paragraph">Средства Зеленог фонда додељују се корисницима средстава на основу јавног конкурса, односно без јавног конкурса у складу са законом којим се уређује заштита животне средине и прописом којим се уређују услови и начин расподеле средстава Зеленог фонда.</p>
			<p class="clan">Члан 3.</p>
			<p class="Basic-Paragraph">Јавни конкурс садржи:</p>
			<p class="Basic-Paragraph">1) предмет конкурса;</p>
			<p class="Basic-Paragraph">2) правна и физичка лица која имају право на подношење захтева;</p>
			<p class="Basic-Paragraph">3) услове и критеријуме за доделу средстава;</p>
			<p class="Basic-Paragraph">4) документа која је потребно приложити уз захтев;</p>
			<p class="Basic-Paragraph">5) избор и оцену пројеката;</p>
			<p class="Basic-Paragraph">6) место и рок за достављање захтева;</p>
			<p class="Basic-Paragraph">7) рок за објаву јавне набавке за одабир извођача радова, испоручилаца опреме односно пружаоца услуга;</p>
			<p class="Basic-Paragraph">8) начин и рок реализације додељених средстава;</p>
			<p class="Basic-Paragraph">9) рок и начин објављивања одлуке о расподели средстава.</p>
			<p class="Basic-Paragraph">Јавни конкурс може да садржи и друге елементе који су од значаја за предметни конкурс.</p>
			<p class="clan">Члан 4.</p>
			<p class="Basic-Paragraph">Захтев за доделу средстава Зеленог фонда садржи:</p>
			<p class="Basic-Paragraph">1) податке о подносиоцу захтева (подаци о правном лицу, односно предузетнику и контакт подаци);</p>
			<p class="Basic-Paragraph">2) опште податке о пројекту (информације о пројекту, опис пројекта, главни циљеви задаци, односно активности, специфични циљеви, допринос пројекта, локација пројекта, време потребно за реализацију пројекта, одрживост и степен спремности, анализа потенцијалних ризика, укупна процењена вредност пројекта и учешће Зеленог фонда у финансирању пројекта, информације о јавним набавкама које су потребне за реализацију пројекта, очекивани резултати и ефекти пројекта);</p>
			<p class="Basic-Paragraph">3) критеријуме и мерила за класификацију пројекта;</p>
			<p class="Basic-Paragraph">4) финансијски резиме (планирани буџет пројекта, извори финансирања);</p>
			<p class="Basic-Paragraph">5) податке о управљању пројектом (руководилац пројекта, управљачка структура, партнерство и сарадња у реализацији пројекта, веза са другим пројектима);</p>
			<p class="Basic-Paragraph">6) податке о дозволама, одобрењима и сагласностима од значаја за реализацију пројекта;</p>
			<p class="Basic-Paragraph">7) изјаву о тачности достављених података;</p>
			<p class="Basic-Paragraph">8) друге податке од значаја за оцену и финансирање пројекта, зависно од специфичности одређеног пројекта.</p>
			<p class="clan">Члан 5.</p>
			<p class="Basic-Paragraph">Уз захтев за доделу средстава Зеленог фонда прилаже се конкурсна документација која је од значаја за оцену захтева у складу са прописаним условима и критеријумима, односно условима и критеријума јавног конкурса и документација чини саставни део захтева.</p>
			<p class="Basic-Paragraph">Уз захтев из става 1. овог члана подноси се следећа документација:</p>
			<p class="Basic-Paragraph">1) доказ о поседовању пројектне документације; </p>
			<p class="Basic-Paragraph">2) изјава о начину финансирања пројекта која садржи:</p>
			<p class="Basic-Paragraph">(1) укупну вредност пројекта и висину средстава који се траже из средстава Зеленог фонда,</p>
			<p class="Basic-Paragraph">(2) начин на који ће подносилац захтева обезбедити сопствена средства и висина износа,</p>
			<p class="Basic-Paragraph">(3) финансијски преглед (процењени буџет, намена коришћења средстава, потребна средства за почетак пројекта, реализацију и његово одржавање);</p>
			<p class="Basic-Paragraph">3) изводљивост предлога, укључујући податке о урађеним студијама изводљивости, потребној техничкој експертизи и кључним факторима за успех пројекта;</p>
			<p class="Basic-Paragraph">4) план управљања ризиком, ако је неопходно и утврђено јавним конкурсом;</p>
			<p class="Basic-Paragraph">5) уверење пореске управе и уверење надлежног органа јединице локалне самоуправе о измиреним доспелим обавезама по основу јавних прихода;</p>
			<p class="Basic-Paragraph">6) друга документација одређена јавним конкурсом.</p>
			<p class="Basic-Paragraph">Ако се пројекат односи на изградњу објеката, односно извођење радова уз захтев се поред документације из става 2. овог члана подноси следећа документација:</p>
			<p class="Basic-Paragraph">1) техничко-економска анализа потписана (оверена) од стране одговорног пројектанта у складу са законом која садржи следеће елементе:</p>
			<p class="Basic-Paragraph">(1) технички опис пројекта који обавезно садржи попис и опис радова,</p>
			<p class="Basic-Paragraph">(2) предмер и предрачун радова са укупном ценом инвестиције, </p>
			<p class="Basic-Paragraph">(3) планирану динамику пројекта која обавезно садржи: очекиван датум објављивања позива у поступку јавне набавке за одабир извођача радова, очекивани датум почетка радова, као и очекивани датум завршетка радова;</p>
			<p class="Basic-Paragraph">2) доказ о власништву над објектом који је предмет пројекта или други доказ о решеним имовинско-правним односима, односно правоснажну употребну дозволу;</p>
			<p class="Basic-Paragraph">3) анализа тржишта, укључујући тренутно стање и процену тржишта добављача и корисника;</p>
			<p class="Basic-Paragraph">4) изјава да ће у процесу јавне набавке бити примењени критеријуми законом предвиђене максималне предности за домаће произвођаче опреме и извођаче радова;</p>
			<p class="Basic-Paragraph">5) друга документација одређена јавним конкурсом. </p>
			<p class="Basic-Paragraph">Поред документације из ст. 2. и 3. овог члана јединице локалне самоуправе уз захтев достављају и Програм за коришћење средстава локалног буџетског фонда, акциони и санациони план који садржи пројекат за који се подноси захтев.</p>
			<p class="clan">Члан 6.</p>
			<p class="Basic-Paragraph">Периодични извештај о реализацији пројекта доставља се по истеку квартала и у сваком тренутку и на захтев министарства надлежног за заштиту животне средине (у даљем тексту: министарство), са пратећом документацијом (фотокопије рачуна и докази о њиховом плаћању).</p>
			<p class="Basic-Paragraph">Периодични извештај треба да садржи преглед предузетих активности при реализацији пројекта, постигнуте резултате, као и финансијске показатеље утрошених средстава, опис промена у реализацији пројекта које утичу на трошкове реализације, сва одступања од плана реализације пројекта, са образложењем.</p>
			<p class="Basic-Paragraph">Образац периодичног и завршног извештаја о реализацији пројекта који достављају корисници средстава Зеленог фонда објављује се уз јавни конкурс на интернет страници министарства и Порталу е-Управе. </p>
			<p class="clan">Члан 7.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-19/18-01</p>
			<p class="potpis">У Београду, 18. априла 2018. године</p>
			<p class="potpis">Министар, </p>
			<p class="potpis"><span class="bold">Горан Триван,</span> с.р.</p>
	</div>

