


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 15. Закона о Високом савету судства („Службени гласник РС”, бр. 116/08, 101/10, 88/11 и 106/15) и чл. 6. и 8. Правилника о критеријумима, мерилима, поступку и органима за вредновање рада судија и председника судова („Службени гласник РС”, бр. 81/14, 142/14, 41/15 и 7/16),</p>
				<p>Високи савет судства на седници одржаној 4. јула 2017. године, донео је</p>
				<p class="odluka-zakon">ПРАВИЛНИК</p>
				<p class="odluka-zakon">о раду Комисије за вредновање рада судија и председника судова</p>
				<p class="centar">"Службени гласник РС", број 69 од 14. јула 
				2017.</p>
				<p class="clan">Члан 1.</p>
				<p>Овим правилником уређује се начин рада Комисије за вредновање рада судија и председника судова (у даљем тексту: Комисија), као сталног радног тела Високог савета судства (у даљем тексту: Савет). </p>
				<p class="clan">Члан 2.</p>
				<p>Комисија се састоји од председника и два члана. </p>
				<p>Председника и чланове Комисије именује Савет из реда изборних чланова Савета – судија. </p>
				<p class="clan">Члан 3.</p>
				<p>Комисија доноси одлуку о отпочињању поступка вредновања рада судија и председника судова.</p>
				<p>У одлуци о отпочињању поступка вредновања рада судија и председника судова наводи се име и презиме судије чији се рад вреднује, период рада комисије за спровођење поступка вредновања и утврђивање оцене рада судија и председника судова, датум од када отпочиње поступак вредновања, датум окончања овог поступка као и седиште суда у коме комисија врши вредновање. </p>
				<p>Комисија именује секретара сваке комисије за спровођење поступка вредновања и утврђивање оцене рада судија и председника судова. </p>
				<p>Комисија координира рад комисија за спровођење поступка вредновања и утврђивање оцене рада судија и председника судова, разматра спорна питања у вези поступка вредновања рада судија и председника судова, даје смернице комисијама за спровођење поступка вредновања и утврђивање оцене рада судија и председника судова, као и предлоге за унапређење поступка вредновања и рада комисија за спровођење поступка вредновања и утврђивање оцене рада судија и председника судова.</p>
				<p class="clan">Члан 4.</p>
				<p>Комисија подноси Савету извештај о предузетим радњама у поступку вредновања рада судија и председника судова, по окончању поступка вредновања као и увек када Савет то затражи.</p>
				<p class="clan">Члан 5.</p>
				<p>За свој рад Комисија одговара Савету, који обезбеђује услове за њен рад. </p>
				<p>Сви судови су дужни да пружају помоћ Kомисији и да јој достављају податке потребне за рад. </p>
				<p>Административна канцеларија Савета пружа административну и стручну помоћ Комисији као сталном радном телу Савета, у складу са законом, Пословником о раду Високог савета судства и другим прописима.</p>
				<p class="clan">Члан 6.</p>
				<p>Председник Комисије представља Комисију и руководи њеним радом.</p>
				<p>Комисија доноси одлуке већином гласова својих чланова. </p>
				<p>Комисија доноси акта која се односе на организацију и спровођење поступка вредновања рада судија и председника судова.</p>
				<p class="clan">Члан 7.</p>
				<p>Рад Комисије је јаван.</p>
				<p>Јавност рада Комисије остварује се издавањем саопштења у средствима јавног информисања и објављивањем саопштења на интернет страници Савета. </p>
				<p class="clan">Члан 8.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-4/2017-01</p>
				<p class="potpis">У Београду, 4. јула 2017. године</p>
				<p class="potpis">Председник Високог савета судства,</p>
				<p class="potpis"><span class="bold">Драгомир Милојевић, </span>с.р.</p>
	</div>

