

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 3. став 3. Закона о царинској служби („Службени гласник РС”, број 95/18), </p>
			<p class="Basic-Paragraph">Министар финансија доноси</p>
			<p class="odluka-zakon">ПРАВИЛНИК</p>
			<p class="odluka-zakon">о изгледу знака и заставе Управе царина и начину њихове употребе </p>
			<p class="centar">"Службени гласник РС", број 67 од 20. септембра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником се утврђује изглед знака и заставе Управе царина, и њихова употреба.</p>
			<p class="clan">Члан 2.</p>
			<p class="Basic-Paragraph">Поједини изрази, употребљени у овом правилнику, имају следеће значење:</p>
			<p class="Basic-Paragraph">1) изворник (еталон) – мерило намењено да дефинише или материјализује, сачува или репродукује мерну јединицу једне величине (или умношка или дела те јединице), да би она могла поређењем да се преноси на друга мерила;</p>
			<p class="Basic-Paragraph">2) вијење заставе – застава се „вије” када је истакнута на слободностојећем јарболу, копљу или носачу; </p>
			<p class="Basic-Paragraph">3) излагање заставе – застава је „изложена” када се не вије, већ је, на пример, изложена на зиду, без копља односно јарбола; </p>
			<p class="Basic-Paragraph">4) истицање знака и заставе – знак и застава се „истичу” када су изложени увиду јавности.</p>
			<p class="clan">Члан 3.</p>
			<p class="Basic-Paragraph">Знак и застава Управе царина могу се употребљавати на начин којим се не нарушава углед Управе царина. </p>
			<p class="Basic-Paragraph">Знак и застава Управе царина могу се употребљавати само у облику и садржини који су утврђени овим правилником.</p>
			<p class="Basic-Paragraph">Знак и застава Управе царина не смеју се злоупотребити, нити употребљавати непримерено, недолично, односно на начин који вређа јавни морал и углед царинских службеника и других лица.</p>
			<p class="clan">Члан 4. </p>
			<p class="Basic-Paragraph">Знак и застава Управе царина не могу се употребљавати као робни или услужни жиг, узорак или модел, нити као било који други знак за обележавање робе или услуга. </p>
			<p class="Basic-Paragraph">Не сме се употребљавати знак ни застава Управе царина ако су оштећени или својим изгледом неподобни за употребу.</p>
			<p class="Basic-Paragraph">Не сме се користити знак ни застава којима су измењени поједини елементи тако да својим изгледом асоцирају на знак и заставу Управе царина. </p>
			<p class="clan">Члан 5.</p>
			<p class="Basic-Paragraph">У централном делу знака Управе царина налази се Мали грб Републике Србије. </p>
			<p class="Basic-Paragraph">Изнад Малог грба исписује се реч: „УПРАВА ЦАРИНА”, а испод Малог грба исписује се реч: „РЕПУБЛИКА СРБИЈА”, обе по замишљеној централној линији, ћириличким словима.</p>
			<p class="Basic-Paragraph">Величина слова речи: „УПРАВА ЦАРИНА” је мања од слова речи: „РЕПУБЛИКА СРБИЈА”. </p>
			<p class="clan">Члан 6.</p>
			<p class="Basic-Paragraph">Изворник (еталон) знака Управе царина чува се у организационој јединици Управе царина надлежној за опште послове. </p>
			<p class="Basic-Paragraph">Обликовање знака Управе царина за употребу врши се у складу са изворником и графичким стандардом за његово приказивање. </p>
			<p class="Basic-Paragraph">Зависно од намене, знак Управе царина може се приказивати само сагласно изворнику и датом графичком стандарду, у прописаним бојама, црно-белој техници или у рељефу, независно од материјала и димензија. </p>
			<p class="clan">Члан 7.</p>
			<p class="Basic-Paragraph">Знак Управе царина саставни је део службене одеће и отискује се на службеној значки царинских службеника. </p>
			<p class="Basic-Paragraph">Знак Управе царина може се отискивати на службеним легитимацијама и службеним возилима Управе царина.</p>
			<p class="clan">Члан 8.</p>
			<p class="Basic-Paragraph">Знак Управе царина користе све унутрашње јединице Управе царина, у службене сврхе и у форми прописаној изворником.</p>
			<p class="Basic-Paragraph">Знак Управе царина може службено да користи и репрезентативни синдикат Управе царина.</p>
			<p class="Basic-Paragraph">Знак Управе царина могу користити званични представници и делегације Управе царина када учествују на манифестацијама које се одржавају у иностранству. </p>
			<p class="clan">Члан 9.</p>
			<p class="Basic-Paragraph">Знак Управе царина може да се утискује односно штампа на предметима за репрезентативне и промотивне сврхе, као и на меморандуму, коверти, званичној позивници и честитки, службеној визиткарти и сл.</p>
			<p class="Basic-Paragraph">Знак Управе царина може да се утискује односно штампа на уверењима о положеном стручном испиту за царинске службенике, уверењима о положеном испиту за заступање у царинском поступку, дозволама за рад царинског заступника, осталим уверењима, потврдама, похвалама, наградама, захвалницама и сл. </p>
			<p class="clan">Члан 10.</p>
			<p class="Basic-Paragraph">Застава Управе царина је размера 3:2 (дужина према висини), с леве стране (према јарболу) две седмине дужине је црвене боје, а осталих пет седмина је сиве боје, са знаком Управе царина у средишњем делу сивог поља.</p>
			<p class="clan">Члан 11.</p>
			<p class="Basic-Paragraph">Изворник (еталон) заставе Управе царина чува се у организационој јединици Управе царина надлежној за опште послове. </p>
			<p class="Basic-Paragraph">Обликовање заставе Управе царина за употребу врши се у складу са изворником и графичким стандардом за њено приказивање. </p>
			<p class="Basic-Paragraph">Зависно од намене, застава Управе царина може се приказивати само сагласно изворнику и датом графичком стандарду, у прописаним бојама, црно-белој техници или у рељефу, независно од материјала и димензија. </p>
			<p class="clan">Члан 12.</p>
			<p class="Basic-Paragraph">Графички стандард боја заставе Управе царина утврђује се како следи: </p>
			<p class="Basic-Paragraph">Црвена површина у левом пољу заставе</p>
			<p class="Basic-Paragraph">– У систему Pantone: 180c,</p>
			<p class="Basic-Paragraph">– У систему CMYK: 0 90 70 10,</p>
			<p class="Basic-Paragraph">– У систему RGB: 196 61 66;</p>
			<p class="Basic-Paragraph">Сива површина у десном пољу заставе</p>
			<p class="Basic-Paragraph">– У систему Pantone: 431c,</p>
			<p class="Basic-Paragraph">– У систему CMYK: 45 27 17 51,</p>
			<p class="Basic-Paragraph">– У систему RGB: 80 90 101.</p>
			<p class="clan">Члан 13.</p>
			<p class="Basic-Paragraph">Застава Управе царина истиче се у свим приликама када се прописима предвиђа истицање државне заставе.</p>
			<p class="Basic-Paragraph">Застава Управе царина истиче се:</p>
			<p class="Basic-Paragraph">1) стално на згради Централе Управе царина и свих царинарница;</p>
			<p class="Basic-Paragraph">2) стално у службеним просторијама директора Управе царина и помоћника директора-координатора, као и у сали у којој се одржава колегијум;</p>
			<p class="Basic-Paragraph">3) стално на свим граничним прелазима и царинским пунктовима;</p>
			<p class="Basic-Paragraph">4) на свим испоставама и рефератима; </p>
			<p class="Basic-Paragraph">5) приликом прослава, свечаности, међународних скупова, састанака и обука на којима Управа царина учествује или је репрезентована, у складу са правилима и праксом одржавања таквих скупова, односно када их Управа царина организује као домаћин;</p>
			<p class="Basic-Paragraph">6) у другим случајевима, ако њена употреба није у супротности са прописима.</p>
			<p class="clan">Члан 14.</p>
			<p class="Basic-Paragraph">Застава Управе царина не сме бити постављена тако да додирује тло, нити као подлога, подметач, простирка, завеса и сл.</p>
			<p class="Basic-Paragraph">Заставом Управе царина се не могу прекривати возила или други предмети, нити се могу украшавати конференцијски столови или говорнице, осим у форми стоне заставице. </p>
			<p class="Basic-Paragraph">Застава се, по правилу, вије са јарбола или копља. </p>
			<p class="Basic-Paragraph">У дане жалости застава се вије на пола копља.</p>
			<p class="clan">Члан 16.</p>
			<p class="Basic-Paragraph">Изворник (еталон) знака и заставе Управе царина израдиће се, сагласно одредбама овог правилника, спровођењем поступка јавне набавке, најкасније до 1. марта 2021. године, а службена обележја која садрже знак који је у употреби до ступања на снагу овог правилника могу бити у употреби најкасније до 1. септембра 2021. године.</p>
			<p class="clan">Члан 17.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00366/2019-08</p>
			<p class="potpis">У Београду, 5. септембра 2019. године</p>
			<p class="potpis">Министар,</p>
			<p class="potpis"><span class="bold">Синиша Мали,</span> с.р.</p>
	</div>

