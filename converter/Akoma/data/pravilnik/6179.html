


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	color: #008000;
}
</style>


	<div class="story">
				<p>На основу члана 172. став 2, члана 173. став 2, члана 176. став 1, члана 177. став 1, члана 179. став 4, члана 239. и члана 249. став 1. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон), </p>
				<p>Директор Директората цивилног ваздухопловства Републике Србије доноси</p>
				<p class="odluka-zakon">ПРАВИЛНИК</p>
				<p class="odluka-zakon">о дозволама и центрима за обуку ваздухопловно-техничког особља контроле летења</p>
				<p class="centar">"Службени гласник РС", број 25 од 18. марта 
				2017.</p>
				<p class="centar">&nbsp;</p>
				<p class="clan">I. УВОДНЕ ОДРЕДБЕ</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником прописују се услови под којима се издаје дозвола ваздухопловно-техничког особља контроле летења и уписује овлашћење у ту дозволу, поступак по коме се проверава стручна оспособљеност ваздухопловно-техничког особља контроле летења, услови под којима се издаје ауторизација испитивача, време на које се издају дозвола ваздухопловно-техничког особља контроле летења и ауторизација испитивача, време на које важе овлашћења која су уписана у дозволу ваздухопловно-техничког особља контроле летења, услови под којима се мењају, суспендују и стављају ван снаге дозвола ваздухопловно-техничког особља контроле летења и ауторизација испитивача, услови под којима се суспендују и стављају ван снаге овлашћења која су уписана у дозволу ваздухопловно-техничког особља контроле летења, образац дозволе ваздухопловно-техничког особља контроле летења и ауторизације испитивача.</p>
				<p>Овим правилником прописују се и услови под којима се издаје, мења, суспендује и ставља ван снаге потврда о праву на обучавање ваздухопловно-техничког особља контроле летења, временски период на који се та потврда издаје и образац те потврде. </p>
				<p class="bold">Дозвола ваздухопловно-техничког особља контроле летења </p>
				<p class="clan">Члан 2.</p>
				<p>Послове техничког надзора, одржавања и модификације система и уређаја контроле летења који имају утицај на безбедност ваздушне пловидбе може да врши лице које поседује дозволу ваздухопловно-техничког особља контроле летења са овлашћењем за обављање послова из појединих специјалности, као и посебно оспособљење за одговарајући систем или уређај контроле летења.</p>
				<p>Директорат цивилног ваздухопловства Републике Србије (у даљем тексту: Директорат) издаје дозволу ваздухопловно-техничког особља контроле летења лицу које има навршених најмање 19 година живота, које заврши обуку прописану овим правилником и које положи испит за стицање дозволе ваздухопловно-техничког особља контроле летења на начин који је прописан овим правилником.</p>
				<p class="bold">Овлашћења у дозволи ваздухопловно-техничког особља контроле летења</p>
				<p class="clan">Члан 3.</p>
				<p>Дозвола ваздухопловно-техничког особља контроле летења садржи једно или више следећих овлашћења:</p>
				<p>1) овлашћење за обављање послова из појединих специјалности, и то:</p>
				<p>(1) комуникационих система и уређаја;</p>
				<p>(2) радио-навигационих система и метеоролошких уређаја;</p>
				<p>(3) надзорних система;</p>
				<p>(4) система за аутоматску обраду и дистрибуцију надзорних података и планова лета;</p>
				<p>(5) електроенергетике и климатизације;</p>
				<p>2) овлашћење инструктора.</p>
				<p class="bold">Посебна оспособљења</p>
				<p class="clan">Члан 4.</p>
				<p>Лице које стиче дозволу ваздухопловно-техничког особља контроле летења стиче истовремено најмање једно овлашћење за обављање послова из појединих специјалности.</p>
				<p>Лице које је стекло дозволу ваздухопловно-техничког особља контроле летења је дужно да поседује књижицу посебних оспособљења коју издаје пружалац услуга у ваздушној пловидби, као и да ту књижицу, уз дозволу, носи са собом приликом коришћења права из дозволе.</p>
				<p>У књижицу посебних оспособљења се уписује оспособљење за рад на систему или уређају за чије коришћење је ималац дозволе обучен и на коме је спроведен испит за стицање дозволе, као и оспособљења за рад на систему или уређају за чије коришћење је обучен након стицања дозволе. </p>
				<p>Руководилац јединице пружаоца услуга у ваздушној пловидби у којој је спроведена обука за стицање посебног оспособљења уписује у књижицу посебних оспособљења ознаку система или уређаја за који је ималац дозволе обучен.</p>
				<p>Директорат води евиденцију система и уређаја на којима се врше послови из одређених специјалности.</p>
				<p class="clan">II. ЦЕНТАР ЗА ОБУКУ – ПОТВРДА О ПРАВУ НА ОБУЧАВАЊЕ, НАСТАВНО ОСОБЉЕ И ДОКУМЕНТАЦИЈА</p>
				<p class="bold">Центар за обуку </p>
				<p class="clan">Члан 5.</p>
				<p>Обуку ваздухопловно-техничког особља контроле летења спроводи центар за обуку ваздухопловно-техничког особља контроле летења (у даљем тексту: центар за обуку) који поседује потврду о праву на обучавање ваздухопловно-техничког особља контроле летења (у даљем тексту: потврда о праву на обучавање) издату од стране Директората.</p>
				<p>Потврду о праву на обучавање може да стекне правно лице које има пословно седиште у Републици Србији.</p>
				<p class="bold">Врсте обука ваздухопловно-техничког особља контроле летења</p>
				<p class="clan">Члан 6.</p>
				<p>Центар за обуку спроводи следеће врсте обука:</p>
				<p>1) обуку за стицање дозволе ваздухопловно-техничког особља контроле летења (основна обука);</p>
				<p>2) обуку за стицање и обнову рока важења овлашћења за обављање послова из појединих специјалности (специјалистичка обука);</p>
				<p>3) обуку за стицање овлашћења инструктора.</p>
				<p>Практични део специјалистичке обуке, као и обуку за освежење знања имаоца дозволе ваздухопловно-техничког особља контроле летења који је имао прекид у раду, може да врши пружалац услуга у ваздушној пловидби.</p>
				<p>Обуку имаоца дозволе ваздухопловно-техничког особља контроле летења за стицање посебног оспособљења може да врши:</p>
				<p>1) пружалац услуга у ваздушној пловидби, на основу програма обуке који је одобрио Директорат; или</p>
				<p>2) произвођач система или уређаја за чије коришћење се ималац дозволе обучава.</p>
				<p class="bold">Стицање потврде о праву на обучавање</p>
				<p class="clan">Члан 7.</p>
				<p>Уз захтев за издавање потврде о праву на обучавање, подносилац захтева доставља Директорату приручник о раду и приручник о обуци.</p>
				<p>Увидом у поднету документацију и после спроведене основне провере Директорат издаје решење којим утврђује да ли подносилац захтева испуњава услове за издавање потврде о праву на обучавање.</p>
				<p>Издавањем потврде о праву на обучавање, Директорат одобрава и приручник о раду и приручник о обуци.</p>
				<p>Центар за обуку је дужан да о намери увођења промена у функционални систем које обухватају измене услова рада или вршења обуке у току важења потврде о праву на обучавање обавести Директорат и прибави одобрење Директората за измене приручника о раду, односно приручника о обуци. </p>
				<p class="bold">Руководећа структура и наставно особље центра за обуку</p>
				<p class="clan">Члан 8.</p>
				<p>Руководећа структура центра за обуку се састоји од одговорног руководиоца (<span class="italik">Accountable Manager</span>) и руководиоца обукe (<span class="italik">Head of Training</span>) који могу да буду исто лице.</p>
				<p>Одговорни руководилац је лице које је одговорно да обезбеди довољна финансијска и друга средства за спровођење обуке према одобреним приручницима. </p>
				<p>Руководилац обуке је лице одговорно за спровођење обуке и предузимање мера да се обука одвија у складу са прописима и процедурама предвиђеним одобреним приручницима. </p>
				<p>Центар за обуку мора да располаже одговарајућим наставним особљем које чине наставници за спровођење основне обуке и инструктори.</p>
				<p>Руководилац обуке и инструктори морају да поседују важећу дозволу ваздухопловно-техничког особља контроле летења са овлашћењем инструктора.</p>
				<p class="bold">Вођење документације центра за обуку</p>
				<p class="clan">Члан 9.</p>
				<p>Центар за обуку је дужан да поседује и ажурира следећу документацију:</p>
				<p>1) потврду о праву на обучавање;</p>
				<p>2) приручник о раду (<span class="italik">Operations Manual</span>); </p>
				<p>3) приручник о обуци (<span class="italik">Training Manual</span>); </p>
				<p>4) евиденцију лица на обуци (регистар); </p>
				<p>5) евиденцију издатих уверења. </p>
				<p class="bold">Приручник о раду (Operations Manual)</p>
				<p class="clan">Члан 10.</p>
				<p>Приручник о раду центра за обуку садржи:</p>
				<p>1) листу садржаја, листу одобрених измена и листу важећих страна;</p>
				<p>2) податке о руководећој структури центра за обуку;</p>
				<p>3) списак наставника основне обуке и инструктора;</p>
				<p>4) списак и адресу просторија за спровођење обуке;</p>
				<p>5) процедуру о начину чувања и приступу документацији центра за обуку;</p>
				<p>6) процедуру о начину вођења евиденције о спроведеним обукама;</p>
				<p>7) процедуру за спровођење испита за стицање нових овлашћења и овлашћења инструктора;</p>
				<p>8) процедуру за стицање посебних оспособљења;</p>
				<p>9) изглед и садржај књижице посебних оспособљења.</p>
				<p class="bold">Приручник о обуци (Training Manual)</p>
				<p class="clan">Члан 11.</p>
				<p>Приручник о обуци садржи програме основне обуке, специјалистичке обуке, обуке за стицање овлашћења инструктора и обуке за стицање посебних оспособљења, као и листе садржаја, одобрених измена, важећих страна и корисника приручника.</p>
				<p>Програми из става 1. овог члана морају да садрже:</p>
				<p>1) циљ обуке (садржи опис послова које кандидат може да ради после завршене обуке и на којем систему или уређају);</p>
				<p>2) материјале који се користе у обуци (документација произвођача, презентације, приручници или скрипте које се користе у току обуке и који су доступни кандидатима);</p>
				<p>3) садржај обуке по наставним темама;</p>
				<p>4) таксономске нивое за наставне теме;</p>
				<p>5) трајање обуке за наставне теме;</p>
				<p>6) трајање обуке на радном месту;</p>
				<p>7) начин провере знања после завршене обуке.</p>
				<p class="bold">Евиденција лица на обуци (регистар)</p>
				<p class="clan">Члан 12.</p>
				<p>Евиденција лица на обуци (регистар) садржи:</p>
				<p>1) назив и адресу центра за обуку;</p>
				<p>2) податке о лицима на обуци (презиме, име и јединствени матични број грађана, односно број пасоша за стране држављане);</p>
				<p>3) податке о врсти обуке, о почетку и завршетку обуке и о прекидима у вршењу обуке;</p>
				<p>4) потпис руководиоца обуке.</p>
				<p class="bold">Садржај уверења о завршеној обуци</p>
				<p class="clan">Члан 13.</p>
				<p>Уверење о завршеној обуци садржи:</p>
				<p>1) назив обуке;</p>
				<p>2) редни број и датум издавања уверења;</p>
				<p>3) назив центра за обуку;</p>
				<p>4) број потврде о праву на обучавање;</p>
				<p>5) име и презиме кандидата;</p>
				<p>6) временски период у коме је обука спроведена;</p>
				<p>7) пропис на основу кога је спроведена обука;</p>
				<p>8) име и презиме инструктора који је спровео обуку кандидата;</p>
				<p>9) печат и потпис одговорног руководиоца и руководиоца обуке.</p>
				<p class="bold">Важење потврде о праву на обучавање</p>
				<p class="clan">Члан 14.</p>
				<p>Потврда о праву на обучавање важи неограничено, изузев у случају суспензије или стављања ван снаге. </p>
				<p>У току важења потврде о праву на обучавање Директорат врши периодичне провере имаоца потврде према годишњем програму периодичних провера.</p>
				<p>Изглед и садржај обрасца потврде о праву на обучавање дат је у Прилогу 1, који је одштампан уз овај правилник и чини његов саставни део.</p>
				<p class="bold">Суспензија потврде о праву на обучавање</p>
				<p class="clan">Члан 15.</p>
				<p>Директорат суспендује потврду о праву на обучавање ако утврди да центар за обуку не врши обуку на начин који је прописан овим правилником или привремено престане да испуњава друге услове прописане овим правилником.</p>
				<p>Суспензија потврде о праву на обучавање траје најдуже шест месеци, почев од дана када је центру за обуку достављено решење о суспензији.</p>
				<p>За време трајања суспензије центар за обуку не може да врши обуку ваздухопловно-техничког особља контроле летења.</p>
				<p>Решењем о суспензији потврде о праву на обучавање Директорат може да наложи центру за обуку да отклони уочене неправилности.</p>
				<p>Суспензија потврде о праву на обучавање престаје да важи истеком времена на које је изречена или решењем о укидању суспензије, ако центар за обуку отклони уочене неправилности пре истека суспензије.</p>
				<p class="bold">Стављање ван снаге потврде о праву на обучавање</p>
				<p class="clan">Члан 16.</p>
				<p>Директорат ставља ван снаге потврду о праву на обучавање:</p>
				<p>1) ако утврди да је потврда о праву на обучавање стечена на основу фалсификоване документације;</p>
				<p>2) ако центар за обуку трајно престане да испуњава услове прописане овим правилником; </p>
				<p>3) ако утврди да је центар за обуку злоупотребио потврду о праву на обучавање;</p>
				<p>4) ако центар за обуку до истека суспензије не испуни обавезе које су му наложене решењем о суспензији;</p>
				<p>5) ако центар за обуку обавести Директорат да одустаје од спровођења обуке. </p>
				<p class="clan">III. ПОЛАГАЊЕ<span class="italik"> </span>ИСПИТА ЗА СТИЦАЊЕ ДОЗВОЛЕ И ОВЛАШЋЕЊА</p>
				<p class="bold">Услови за полагање испита за стицање дозволе </p>
				<p class="clan">Члан 17.</p>
				<p>Испит за стицање дозволе ваздухопловно-техничког особља контроле летења може да полаже лице које испуњава следеће услове:</p>
				<p>1) има најмање четврти степен стручне спреме техничког смера;</p>
				<p>2) има завршену основну обуку у овлашћеном центру за обуку; </p>
				<p>3) има завршену специјалистичку обуку за једно од овлашћења прописаних овим правилником.</p>
				<p class="bold">Услови за полагање испита за стицање нових овлашћења и овлашћења инструктора</p>
				<p class="clan">Члан 18.</p>
				<p>За полагање испита за стицање нових овлашћења ималац дозволе ваздухопловно-техничког особља контроле летења мора да има завршену специјалистичку обуку за то овлашћење.</p>
				<p>Испиту за стицање овлашћења инструктора може да приступи лице које најмање две године поседује дозволу ваздухопловно-техничког особља контроле летења са одговарајућим овлашћењем и има завршену обуку за овлашћење инструктора у центру за обуку.</p>
				<p class="bold">Пријава за полагање испита </p>
				<p class="clan">Члан 19.</p>
				<p>Кандидат за стицање дозволе ваздухопловно-техничког особља контроле летења подноси Директорату писану пријаву за полагање испита и уз пријаву подноси уверење о завршеној обуци. </p>
				<p>Рок важења уверења о завршеној обуци је годину дана, рачунајући од дана њеног издавања.</p>
				<p class="bold">Поступање по пријему пријаве за полагање испита</p>
				<p class="clan">Члан 20.</p>
				<p>По пријему пријаве за полагање испита за стицање дозволе Директорат проверава да ли кандидат испуњава услове за полагање испита. </p>
				<p>Ако утврди да кандидат испуњава услове за полагање испита Директорат, у року од 30 дана од дана пријема пријаве, доноси решење којим одобрава полагање испита, именује испитивача за спровођење посебног дела испита из члана 23. овог правилника и одређује рок за спровођење испита, а ако утврди да кандидат не испуњава прописане услове Директорат, у истом року, доноси решење којим одбија пријаву за полагање испита. </p>
				<p class="bold">Садржај испита за стицање дозволе</p>
				<p class="clan">Члан 21.</p>
				<p>Испит за стицање дозволе ваздухопловно-техничког особља контроле летења се састоји из општег и посебног дела.</p>
				<p>Општи део испита за стицање дозволе ваздухопловно-техничког особља контроле летења обухвата проверу знања кандидата из следећих предмета:</p>
				<p>1) Ваздухопловни прописи;</p>
				<p>2) Основе контроле летења;</p>
				<p>3) Технички системи и уређаји пружалаца услуга у ваздушној пловидби – основни принципи;</p>
				<p>4) Енглески језик са стручном терминологијом;</p>
				<p>5) Професионално окружење;</p>
				<p>6) Ваздухопловна безбедност и квалитет;</p>
				<p>7) Људски фактор.</p>
				<p>Посебни део испита за стицање дозволе ваздухопловно-техничког особља контроле летења је испит за стицање овлашћења за обављање послова из појединих специјалности.</p>
				<p class="bold">Полагање општег дела испита </p>
				<p class="clan">Члан 22.</p>
				<p>Кандидат за стицање дозволе ваздухопловно-техничког особља контроле летења полаже општи део испита на рачунару или писаним путем, уз коришћење тестова објективног типа с вишеструким избором одговора, при чему се сматра да је кандидат положио испит ако тачно одговори на најмање 75% питања из сваког предмета. </p>
				<p>Општи део испита за стицање дозволе спроводи Директорат, у роковима којe одређујe за сваку календарску годину.</p>
				<p>Кандидат није положио општи део испита ако:</p>
				<p>1) не положи све предмете приликом четири изласка на испит, при чему на сваком изласку на испит не полаже већ положене предмете;</p>
				<p>2) не положи све предмете у року од 12 месеци, рачунајући од краја календарског месеца у коме је први пут полагао испит.</p>
				<p>Кандидат за стицање дозволе који није положио општи део испита дужан је да пре поновног полагања заврши у центру за обуку додатну теоријску обуку из предмета који није положио и да доказ о томе достави Директорату. </p>
				<p class="bold">Полагање посебног дела испита </p>
				<p class="clan">Члан 23.</p>
				<p>Кандидат за стицање дозволе ваздухопловно-техничког особља контроле летења може да полаже посебан део испита након положеног општег дела испита. </p>
				<p>Посебан део испита се састоји од теоријског и практичног дела и спроводи га испитивач одређен решењем којим се одобрава полагање испита. </p>
				<p>Теоријски део посебног дела испита се полаже усмено или писаним путем и састоји се од провере теоријског знања кандидата у погледу техничких карактеристика, техничке контроле, подешавања, начина рада и одржавања система или уређаја за који се стичу дозвола и овлашћење.</p>
				<p>Практични део посебног дела испита се састоји од провере практичне оспособљености кандидата за рад на систему или уређају за који се стичу дозвола и овлашћење.</p>
				<p>Кандидат који не положи посебан део испита за стицање дозволе дужан је да пре поновног полагања заврши додатну обуку у центру за обуку и да доказ о томе достави Директорату уз пријаву за поновно полагање испита.</p>
				<p>Ако кандидат не положи посебни део испита, при поновном полагању признаје му се положени општи део испита.</p>
				<p class="bold">Испитивач који спроводи посебан део испита</p>
				<p class="clan">Члан 24.</p>
				<p>За испитивача који спроводи посебан део испита именује се лице које поседује ауторизацију испитивача и то, по правилу, оно које није вршило специјалистичку обуку кандидата. </p>
				<p>Испитивач који је именован за спровођење посебног дела испита је дужан да, одмах по окончању испита, уручи кандидату извештај о одржаном испиту. </p>
				<p class="bold">Ауторизација испитивача</p>
				<p class="clan">Члан 25.</p>
				<p>Ауторизацију испитивача издаје Директорат на захтев кандидата који испуњава следеће услове:</p>
				<p>1) поседује седми степен стручне спреме техничког смера;</p>
				<p>2) поседује дозволу ваздухопловно-техничког особља контроле летења са важећим овлашћењем за које ће спроводити испит;</p>
				<p>3) поседује овлашћење инструктора најмање две године; </p>
				<p>4) предложен је за испитивача од стране центра за обуку;</p>
				<p>5) у претходне три године његова дозвола ваздухопловно-техничког особља контроле летења није била суспендована.</p>
				<p>Изглед и садржај обрасца ауторизације испитивача је дат у Прилогу 3, који је одштампан уз овај правилник и чини његов саставни део.</p>
				<p class="bold">Полагање испита за стицање нових овлашћења и овлашћења инструктора </p>
				<p class="clan">Члан 26.</p>
				<p>Испит за стицање нових овлашћења у дозволи ваздухопловно-техничког особља контроле летења, као и испит за стицање овлашћења инструктора, спроводи лице које поседује ауторизацију испитивача и којег центар за обуку одреди за спровођење испита. </p>
				<p>Испитивач који спроводи испит из става 1. овог члана је дужан да најкасније седам дана пре испита обавести Директорат о дану и месту планираног испита, као и да одмах по окончању испита уручи кандидату извештај о одржаном испиту. </p>
				<p>Испит из става 1. овог члана се спроводи на начин који центар за обуку одреди у свом приручнику о раду. </p>
				<p class="clan">IV. ИЗДАВАЊЕ ДОЗВОЛЕ, УПИС ОВЛАШЋЕЊА И ВАЖЕЊЕ ДОЗВОЛЕ И ОВЛАШЋЕЊА </p>
				<p class="bold">Издавање дозволе ваздухопловно-техничког особља контроле летења и упис овлашћења</p>
				<p class="clan">Члан 27. </p>
				<p>На захтев кандидата који је положио испит за стицање дозволе ваздухопловно-техничког особља контроле летења Директорат издаје дозволу ваздухопловно-техничког особља контроле летења са овлашћењем за које је испит положен. </p>
				<p>На захтев кандидата који је положио испит у центру за обуку за стицање новог овлашћења у дозволи или овлашћења инструктора Директорат уписује то овлашћење у дозволу ваздухопловно-техничког особља контроле летења. </p>
				<p>Уз захтев за издавање дозволе ваздухопловно-техничког особља контроле летења, односно за упис овлашћења, кандидат прилаже извештај о положеном испиту.</p>
				<p class="bold">Образац дозволе ваздухопловно-техничког особља контроле летења </p>
				<p class="clan">Члан 28.</p>
				<p>Образац дозволе ваздухопловно-техничког особља контроле летења се израђује двојезично, на српском и на енглеском језику, на хартији или другом материјалу, димензија 1/8 формата А4.</p>
				<p>Хартија или други материјал који се користи за израду дозволе мора да садржи заштитни холограм и да буде такав да спречи или јасно покаже било какве измене или брисања.</p>
				<p>Изглед и садржај обрасца дозволе ваздухопловно-техничког особља контроле летења дат је у Прилогу 2, који је одштампан уз овај правилник и чини његов саставни део.</p>
				<p class="bold">Важење дозволе ваздухопловно-техничког особља контроле летења и овлашћења уписаних у дозволу</p>
				<p class="clan">Члан 29.</p>
				<p>Дозвола ваздухопловно-техничког особља контроле летења и овлашћење инструктора важе неограничено, изузев у случају суспензије или стављања ван снаге.</p>
				<p>Рок важења овлашћења за обављање послова из појединих специјалности је две године, рачунајући од дана када је кандидат положио испит за стицање или обнову рока важења овлашћења, односно две године од датума истицања, ако се продужава рок важења овлашћења.</p>
				<p class="bold">Продужење и обнова рока важења овлашћења уписаних у дозволу ваздухопловно-техничког особља контроле летења</p>
				<p class="clan">Члан 30.</p>
				<p>Продужење и обнову рока важења овлашћења у дозволи ваздухопловно-техничког особља контроле летења врши Директорат, на захтев имаоца дозволе.</p>
				<p>Уз захтев за продужење рока важења овлашћења ималац дозволе ваздухопловно-техничког особља контроле летења мора да поднесе Директорату потврду послодавца да је у периоду важења овлашћења најмање 50% радног времена био ангажован на пословима за које тражи продужење важења овлашћења.</p>
				<p>Уз захтев за обнову рока важења овлашћења ималац дозволе ваздухопловно-техничког особља контроле летења мора да поднесе Директорату доказ о томе да је у периоду од 90 дана пре подношења захтева:</p>
				<p>1) завршио обуку за обнову рока важења овлашћења за обављање послова из појединих специјалности; и</p>
				<p>2) положио практични део посебног дела испита за стицање овлашћења са испитивачем којег је одредио центар за обуку.</p>
				<p>Ако у току важења овлашћења ималац дозволе ваздухопловно-техничког особља контроле летења има прекид у раду дужи од 12 месеци, он је дужан да, пре поновног коришћења права из дозволе, заврши обуку освежења знања у јединици пружаоца услуга у ваздушној пловидби.</p>
				<p class="bold">Права имаоца овлашћења инструктора</p>
				<p class="clan">Члан 31.</p>
				<p>Ималац дозволе ваздухопловно-техничког особља контроле летења који поседује овлашћење инструктора је овлашћен да спроводи специјалистичку обуку кандидата за стицање дозволе ваздухопловно-техничког особља контроле летења, као и специјалистичку обуку за стицање и обнову рока важења овлашћења за обављање послова из појединих специјалности.</p>
				<p class="bold">Суспензија и стављање ван снаге дозволе и овлашћења</p>
				<p class="clan">Члан 32.</p>
				<p>Директорат суспендује дозволу ваздухопловно-техничког особља контроле летења или овлашћење из те дозволе ако се инспекцијским надзором утврди да ималац дозволе није вршио права из дозволе у складу са законом којим се уређује ваздушни саобраћај и прописима донетим на основу њега.</p>
				<p>За време трајања суспензије ималац дозволе ваздухопловно-техничког особља контроле летења не може да користи права из дозволе. </p>
				<p>Директорат ставља ван снаге дозволу ваздухопловно-техничког особља контроле летења или овлашћење из те дозволе:</p>
				<p>1) ако утврди да обука за дозволу или овлашћење није извршена у складу са одредбама овог правилника;</p>
				<p>2) ако утврди да је дозвола, односно овлашћење издато на основу фалсификоване документације или као последица друге недозвољене радње;</p>
				<p>3) ако ималац дозволе до истека суспензије не испуни обавезе које су му наложене решењем о суспензији. </p>
				<p>Ималац дозволе која је суспендована или стављена ван снаге је дужан да врати дозволу Директорату у року од 15 дана, рачунајући од дана када је примио решење Директората о суспензији или стављању дозволе ван снаге. </p>
				<p class="bold">Важење и продужење важења ауторизације испитивача</p>
				<p class="clan">Члан 33.</p>
				<p>Ауторизација испитивача важи три године, изузев ако је суспендована или стављена ван снаге.</p>
				<p>Директорат продужава рок важења ауторизације испитивача ако ималац ауторизације докаже да на дан подношења захтева за продужење и даље испуњава услове из члана 25. овог правилника.</p>
				<p class="bold">Суспензија и стављање ван снаге ауторизације испитивача</p>
				<p class="clan">Члан 34.</p>
				<p>Директорат суспендује или ставља ван снаге ауторизацију испитивача у следећим случајевима:</p>
				<p>1) ако је испитивач кажњен за ваздухопловни прекршај; </p>
				<p>2) ако је донето решење о делимичној или потпуној суспензији коришћења дозволе ваздухопловно-техничког особља контроле летења коју поседује испитивач; </p>
				<p>3) ако се установи да се испитивач приликом спровођења испита није придржавао стандарда прописаних овим правилником;</p>
				<p>4) ако је испитивач правоснажно осуђен за кривично дело које се односи на безбедност ваздушног саобраћаја; </p>
				<p>5) ако је учинио други пропуст који га дискредитује за обављање послова испитивача. </p>
				<p>Суспензија ауторизације испитивача може да траје најдуже шест месеци од дана достављања решења о суспензији. </p>
				<p>Обавештење о суспензији ауторизације испитивача Директорат истиче на својој званичној интернет страници. </p>
				<p>Ако се по доношењу решења о суспензији ауторизације испитивача утврди да постоје разлози због којих ималац ауторизације више не може да обавља послове испитивача, Директорат доноси решење о стављању ван снаге ауторизације испитивача. </p>
				<p>Ако Директорат до истека рока од шест месеци не донесе решење о стављању ван снаге ауторизације или решење о укидању суспензије, сматраће се да је суспензија престала.</p>
				<p class="bold">Издавање дозволе на новом обрасцу </p>
				<p class="clan">Члан 35.</p>
				<p>На захтев имаоца дозволе ваздухопловно-техничког особља контроле летења Директорат издаје дозволу на новом обрасцу у следећим случајевима:</p>
				<p>1) ако је ималац дозволе изгубио дозволу или на други начин остао без ње;</p>
				<p>2) ако је образац дозволе у тој мери оштећен да дозвола није употребљива;</p>
				<p>3) ако је дошло до промене личних података имаоца дозволе.</p>
				<p>У случају из става 1. тачка 1) овог члана ималац дозволе је дужан да, уз захтев издавање дозволе на новом обрасцу, достави доказ да је дозвола оглашена неважећом.</p>
				<p class="bold">Обрасци </p>
				<p class="clan">Члан 36.</p>
				<p>Захтев за издавање и измену потврде о праву на обучавање, захтев за полагање испита, захтев за издавање дозволе ваздухопловно-техничког особља контроле летења, захтев за издавање, продужење и обнову рока важења овлашћења за обављање послова из појединих специјалности, захтев за упис овлашћења инструктора, захтев за издавање дозволе на новом обрасцу и захтев за издавање и продужење рока важења ауторизације испитивача подносе се на обрасцима чију садржину и изглед утврђује Директорат.</p>
				<p class="clan">V. ПРЕЛАЗНЕ И ЗАВРШНЕ ОДРЕДБЕ</p>
				<p class="bold">Важење потврда о праву на обучавање техничког особља</p>
				<p class="clan">Члан 37.</p>
				<p>Потврде о праву на обучавање техничког особља које су издате центрима за обуку на основу Правилника o ваздухопловном техничком особљу пружалаца услуга у ваздушној пловидби и центрима за обуку („Службени гласник РС”, број 2/11) важе до издавања потврде о праву на обучавање по одредбама овог правилника, на основу поднетог захтева, а најкасније до дана истека рока њиховог важења.</p>
				<p class="bold">Важење потврда о обучености техничког особља</p>
				<p class="clan">Члан 38.</p>
				<p>Потврде о обучености техничког особља које су издате на основу Правилника o ваздухопловном техничком особљу пружалаца услуга у ваздушној пловидби и центрима за обуку („Службени гласник РС”, број 2/11) престају да важе даном истицања важења овлашћења које је уписано у потврду, а најкасније 12 месеци од дана ступања на снагу овог правилника.</p>
				<p>Потврде о обучености из става 1. овог члана замениће се дозволама ваздухопловно-техничког особља контроле летења, које се издају у складу са обрасцем који је утврђен у Прилогу 2. овог правилника.</p>
				<p>Овлашћења уписана у потврде о обучености из става 1. овог члана уносе се образац дозволе у складу са евиденцијом система и уређаја из члана 4. став 5. овог правилника.</p>
				<p>Посебно овлашћење инструктора уписано у потврду о обучености из става 1. овог члана се уписује у дозволу ваздухопловно-техничког особља контроле летења у складу са одредбама овог правилника.</p>
				<p>Врсте уређаја уписане у потврде о обучености из става 1. овог члана се уписују у књижицу посебних оспособљења која се издаје у складу са одредбама овог правилника. </p>
				<p class="bold">Важење започете обуке</p>
				<p class="clan">Члан 39.</p>
				<p>Обука започета пре ступања на снагу овог правилника признаје се за стицање дозвола и овлашћења по одредбама овог правилника, под условом да су обука и испити завршени у року од шест месеци од дана ступања на снагу овог правилника.</p>
				<p class="bold">Престанак важења других прописа</p>
				<p class="clan">Члан 40.</p>
				<p>Даном ступања на снагу овог правилника престаје да важи Правилник o ваздухопловном техничком особљу пружалаца услуга у ваздушној пловидби и центрима за обуку („Службени гласник РС”, број 2/11).</p>
				<p class="bold">Ступање Правилника на снагу</p>
				<p class="clan">Члан 41.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 7/1-01-0004/2017-0001 </p>
				<p class="potpis">У Београду, 24. фебруара 2017. године </p>
				<p class="potpis">Директор,</p>
				<p class="potpis"><span class="bold">Мирјана Чизмаров, </span>с.р.</p>
				<p class="clan" style="text-align: right">Прилози</p>
				<p>&nbsp;</p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/1.html&amp;doctype=reg&amp;abc=cba&amp;eli=true&amp;eliActId=422085&amp;regactid=422085" target="_blank">
				Прилог 1 - Изглед и садржај обрасца потврде о праву на обучавање</a></p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/2.html&amp;doctype=reg&amp;abc=cba&amp;eli=true&amp;eliActId=422085&amp;regactid=422085" target="_blank">
				Прилог 2 - Изглед и садржај обрасца дозволе 
				ваздухопловно-техничког особља контроле летења</a></p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/3.html&amp;doctype=reg&amp;abc=cba&amp;eli=true&amp;eliActId=422085&amp;regactid=422085" target="_blank">
				Прилог 3 - Изглед и садржај обрасца ауторизације испитивача</a></p>
	</div>

