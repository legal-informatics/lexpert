


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	.auto-style2 {
	text-align: left;
}
a {
	color: #008000;
}
	</style>


	<div class="story">
				<p>На основу члана 65. став 3. и члана 66. став 2. Закона о безбедности и интероперабилности железнице („Службени гласник РС”, бр. 104/13, 66/15 – др. закон и 92/15), </p>
				<p>Директор Дирекције за железнице доноси</p>
				<p class="odluka-zakon">ПРАВИЛНИК </p>
				<p class="odluka-zakon">о техничким условима и одржавању железничке телекомуникационе мреже</p>
				<p class="auto-style1">"Службени гласник РС", број 38 од 21. 
				априла 2017.</p>
				<p class="clan">I. УВОДНЕ ОДРЕДБЕ</p>
				<p class="bold">Предмет уређивања</p>
				<p class="clan">Члан 1.</p>
				<p>Овим правилником прописују се технички услови и начин и рокови одржавања железничке телекомуникационе мреже.</p>
				<p class="bold">Област примене</p>
				<p class="clan">Члан 2.</p>
				<p>Технички услови прописани овим правилником односе се на пројектовање, изградњу, обнову и унапређење железничке телекомуникационе мреже.</p>
				<p class="bold">Значење појединих израза</p>
				<p class="clan">Члан 3.</p>
				<p>Поједини изрази употребљени у овом правилнику имају следеће значење:</p>
				<p><span class="italik">1) CEPT</span> (European Conference of Postal and Telecommunications Administrations) је Европска конференција поштанских и телекомуникационих управа;</p>
				<p><span class="italik">2) GSM-R</span> је глобални систем радио комуникација за потребе железнице;</p>
				<p><span class="italik">3) EIRENE</span> (European Integrated Railway radio Enhanced Network) је пројекат UIC у оквиру ког се развијају спецификације за функционалне и системске захтеве система GSM-R; </p>
				<p><span class="italik">4) ЖАТ</span> је железничка аутоматска телефонија;</p>
				<p><span class="italik">5) железничка телекомуникациона мрежа</span> је електронска комуникациона мрежа састављена из система и уређаја, која омогућава задовољавање потреба за телекомуникационим услугама за обезбеђивање безбедног и несметаног одвијања железничког саобраћаја на пругама Републике Србије, с тим што омогућава пренос информација и података за потребе управљања саобраћајем и одржавања инфраструктуре, пренос информација за запослене и оперативне службе који учествују у управљању саобраћајем или одржавању железничке инфраструктуре, пренос информација за потребе пословних комуникација, пренос информација даљинског управљања саобраћајем и енергетским уређајима, пренос информација за потребе других корисника који користе железнички телекомуникациони систем за своје пословне активности везане за железнички саобраћај и друге услуге;</p>
				<p><span class="italik">6) железнички телекомуникациони систем</span> је део железничке телекомуникационе мреже, који представља функционалну целину;</p>
				<p><span class="italik">7) информација</span> је свака порука која се преноси по електронској комуникационој мрежи;</p>
				<p><span class="italik">8) ITU</span> (International Telecommunication Union) је Међународна унија за телекомуникације;</p>
				<p><span class="italik">9) корисник</span> је правно или физичко лице који користи услуге железничке телекомуникационе мреже за потребе своје делатности;</p>
				<p><span class="italik">10) MTBF </span>је средње<span class="italik"> </span>време између отказа;</p>
				<p><span class="italik">11) MTTR</span> је средње време отклањања отказа; </p>
				<p><span class="italik">12) отказ</span> је такав недостатак у раду железничке телекомуникационе мреже, система и уређаја, који битно утиче на њихово функционисање и због тога може угрозити безбедно и несметано обављање железничког саобраћаја и потпуно или делимично спречити обављање саобраћајних и пословних операција;</p>
				<p><span class="italik">13) помоћни телефон</span> је врста телекомуникационог уређаја који се користи када дође до отказа свих других комуникационих веза на телекомуникационом пулту;</p>
				<p><span class="italik">14) преносни медијум</span> омогућава пренос информација у циљу међусобног повезивања два или више уређаја или система електронских комуникација;</p>
				<p><span class="italik">15) преносни систем</span> је део електронске комуникационе мреже који омогућава истовремени пренос веће количине података преко преносног медијума;</p>
				<p><span class="italik">16) пружни водови</span> су врста телекомуникационих водова који се пружају дуж одсека пруге и завршавају у свим станицама на односном делу пруге;</p>
				<p><span class="italik">17) радио комуникације</span> су начин успостављања комуникације између две или више тачака при чему се за пренос користе електромагнетски таласи у радио опсегу;</p>
				<p><span class="italik">18) РДВ</span> су радио диспечерске везе – систем бежичне комуникације развијен посебно за потребе железничког саобраћаја;</p>
				<p><span class="italik">19) редунданса</span> је повећање поузданости преноса информација између две или више тачака која се постиже успостављањем додатног, независног од основног преносног пута, или удвајањем виталних делова уређаја, система или коришћењем одговарајућих протокола;</p>
				<p><span class="italik">20) слободни капацитети система</span> електронских комуникација су капацитети који остају неискоришћени када су задовољене све тренутне и на истој технологији засноване предвиђене потребе за следећи развојни период;</p>
				<p><span class="italik">21) сметња </span>је недостатак у раду железничких система и уређаја, који битно не утиче на њено функционисање и не угрожава безбедно и несметано одвијање железничког саобраћаја као ни отежано обављање саобраћајних и пословних операција;</p>
				<p><span class="italik">22) СС уређаји</span> су сигнално сигурносни уређаји;</p>
				<p><span class="italik">23) телекомуникациони уређај</span> је самостални уређај који обавља одређену телекомуникациону услугу или је основни саставни део одређеног система железничких телекомуникација;</p>
				<p><span class="italik">24) телекомуникациони пулт</span> је врста телекомуникационог уређаја који се уграђује на одговарајућим радним местима и омогућава успостављање свих врста веза које захтева радно место;</p>
				<p><span class="italik">25) УКТ</span> је систем веза у радио-фреквенцијском опсегу ултра кратких таласа;</p>
				<p><span class="italik">26) UIC објаве</span> су стандарди Међународне железничке уније;</p>
				<p><span class="italik">27) уређај за напајање</span> је уређај који снабдева систем електронских комуникација електричном енергијом.</p>
				<p>Други изрази коришћени у овом правилнику имају исто значење као у другим прописима којима се уређује област железнице, електронских комуникација и градња објеката.</p>
				<p class="clan">II. ТЕХНИЧКИ УСЛОВИ </p>
				<p class="bold">Општи услови</p>
				<p class="clan">Члан 4.</p>
				<p>Железничка телекомуникациона мрежа пројектује се и гради, користи и одржава:</p>
				<p>1) у складу са овим техничким условима и другим техничким захтевима;</p>
				<p>2) у складу са законом којим се уређује просторно планирање и изградња, прописима којима се уређује област заштите животне средине, као и област заштите културних добара;</p>
				<p>3) тако да се не изазивају сметње у раду других електронских комуникационих мрежа, припадајућих средстава и електронске комуникационе опреме.</p>
				<p>Уређаји у железничкој телекомуникационој мрежи треба да испуњавају следеће услове:</p>
				<p>1) високи степен поузданости у раду, модуларност и брзу замену појединих елемената у случају отказа;</p>
				<p>2) даљинско управљање и надзор и минимални обим одржавања;</p>
				<p>3) могућност повезивања са другим електронским комуникационим мрежама и постојећим уређајима у железничкој телекомуникационој мрежи;</p>
				<p>4) безбедност уређаја и људи;</p>
				<p>5) отпорност на емисије и имуност на електромагнетске сметње.</p>
				<p>Приликом примене телекомуникационих уређаја мора да се обезбеди усклађеност делова железничке телекомуникационе мреже и да се узму у обзир достигнућа савремених електронских комуникационих технологија за потребе железнице и других доказаних технолошких достигнућа у погледу хардвера и софтвера.</p>
				<p>Железничка телекомуникациона мрежа мора да буде безбедна од уплива из других електронских комуникационих мрежа и од утицаја струје вуче.</p>
				<p>Радио-комуникациони уређаји и системи раде у радио-фреквенцијским опсезима које је надлежни орган, у складу са прописом којим се утврђује план намене радио-фреквенцијских опсега, доделио на коришћење железничком саобраћају.</p>
				<p>Терминални уређаји који су смештени код крајњих корисника треба да испуњавају потребне еколошке и ергономске захтеве. </p>
				<p>Терминални уређаји морају бити у складу са стандардима о безбедности и заштити од електромагнетског зрачења. Терминални уређаји повезују се са железничком телекомуникационом мрежом тако да се обезбеди њихово несметано и безбедно коришћење.</p>
				<p>Просторије у којима су смештени железнички телекомуникациони системи и уређаји морају испуњавати захтеве из стандарда и препоруке произвођача у вези са климатским и другим условима. Уколико се у истој просторији смешта више врста телекомуникационих уређаја са различитим захтевима, примењују се најстрожи захтеви.</p>
				<p>Приступ железничким телекомуникационим системима и телекомуникационим уређајима има само стручно особљe. Приступ неовлашћеним лицима треба физички онемогућити смештањем телекомуникационих уређаја у затворен простор који се може обезбедити.</p>
				<p>Приликом изградње, унапређења или обнове кабловских траса узимају се у обзир предвиђене потребе свих саставних делова железничке инфраструктуре и потребе других заинтересованих оператора, локалних заједница и комуналних служби.</p>
				<p>Приликом изградње, унапређења или обнове железничке телекомуникационе мреже на постојећим станицама или стајалиштима узимају се у обзир потребе комуникационог и енергетског повезивања за потребе аутоматске продаје карата и звучног и визуелног обавештавања путника, уколико је то сврсисходно у односу на обим и врсту превозних услуга.</p>
				<p class="bold">Функционални захтеви и коришћење стандарда</p>
				<p class="clan">Члан 5.</p>
				<p>Железничка телекомуникациона мрежа пројектује се, гради, обнавља и унапређује тако да омогућава поуздано, безбедно и несметано слање, пренос и пријем свих облика сигнала, знакова, писаних саопштења, слика, звука или порука, које гарантују безбедан и несметан железнички саобраћај. Ради обезбеђивања ове функционалности железничка телекомуникациона мрежа може се повезивати са другим електронским комуникационим мрежама које нису део железничке инфраструктуре.</p>
				<p>За пројектовање, изградњу, обнову и унапређење железничке телекомуникационе мреже, поред одредаба овог правилника, примењују се и одредбе закона којим се уређују електронске комуникације, закона којим се уређује планирање и изградња, призната техничка правила струке, ратификовани међународни уговори, обавезне објаве UIC, SRPS EN стандарди и грански стандарди и други технички прописи који се односе на железничке телекомуникационе мреже.</p>
				<p class="bold">Опремљеност радних места</p>
				<p class="clan">Члан 6.</p>
				<p>Радна места која непосредно учествују у управљању саобраћајем возова опремају се:</p>
				<p>1) железничким телефонским прикључком;</p>
				<p>2) телекомуникационим пултом;</p>
				<p>3) помоћним телефоном;</p>
				<p>4) опремом за приказивање тачног времена;</p>
				<p>5) везом на систем за пренос података;</p>
				<p>6) другим одговарајућим техничким решењем у складу са развојем технологије.</p>
				<p>Радна места на којима запослени учествују у управљању саобраћајем на пругама опремљеним системом РДВ, поред опреме из става 1. овог члана, опремају се одговарајућом опремом за комуницирање по систему РДВ.</p>
				<p>Минимална обавезна опремљеност појединих радних места телекомуникационим уређајима битних за безбедно и несметано одвијање железничког саобраћаја, одређује се према следећим категоријама опремљености пруга:</p>
				<p>1) пруге на којима се у целини даљински управља саобраћајем возова из центра за управљање саобраћајем, при чему је опремљеност целе пруге са РДВ обавезна;</p>
				<p>2) пруге које су опремљене системом РДВ, а саобраћајем се даљински не управља из центра за управљање;</p>
				<p>3) пруге на којима се даљински не управља саобраћајем, нити су опремљене са системом РДВ.</p>
				<p class="bold">Захтеви поузданости и расположивости</p>
				<p class="clan">Члан 7.</p>
				<p>Железничка телекомуникациона мрежа мора гарантовати поузданост и расположивост који се оцењују на основу просечног времена између два узастопна отказа (MTBF) и/или просечног времена отклањања отказа (MTTR) и то сваког телекомуникационог система и/или уређаја. При свим врстама преноса даје се предност саопштењима и обавештењима која се предају у случају опасности, при угрожавању безбедности железничког саобраћаја и живота људи и при настанку веће штете на имовини.</p>
				<p>Поузданост железничких телекомуникационих система 1. или 2. категорије, обезбеђује се успостављањем редундансе. За обезбеђивање редундансе могу се користити електронски комуникациони системи других ималаца у Републици Србији, који обезбеђују исту техничку функционалност као железнички систем за који се редунданса успоставља.</p>
				<p>Редунданса железничких телекомуникационих система и/или телекомуникационих уређаја 1. или 2. категорије, обезбеђује се и на равни машинске и програмске опреме (хардвера и софтвера) виталних делова појединих телекомуникационих уређаја. </p>
				<p class="bold">Железничка аутоматска телефонска мрежа – ЖАТ мрежа</p>
				<p class="clan">Члан 8.</p>
				<p>ЖАТ мрежа изводи се тако да:</p>
				<p>1) обезбеђује говорну комуникацију између пословних корисника и корисника из делокруга оперативних послова управљања саобраћајем унутар железничке мреже у Републици Србији као и на нивоу међународне железничке телефонске мреже и са корисницима јавне телефонске мреже;</p>
				<p>2) омогућава друге телефонске услуге, као и пренос података између пословних корисника и корисника из делокруга оперативних послова управљања саобраћајем унутар железничке мреже у Републици Србији као и на нивоу међународне железничке телефонске мреже и са корисницима јавне телефонске мреже;</p>
				<p>3) се може повезати са другим железничким телекомуникационим системима и уређајима у оквиру железничке телекомуникационе мреже;</p>
				<p>4) је усклађена са постојећом технологијом и да обезбеђује даљинско управљање и надзор система и његових појединих елемената;</p>
				<p>5) омогућава успостављање долазних и одлазних веза без посредовања оператера;</p>
				<p>6) омогућава једноставну надоградњу на нивоу хардвера и софтвера.</p>
				<p>Шема нумерације ЖАТ мреже обавља се у складу са шемом нумерације прописаном у UIC објавама које уређују железничку телефонску шему нумерације и са Планом нумерације.</p>
				<p class="bold">Диспечерски телекомуникациони систем</p>
				<p class="clan">Члан 9.</p>
				<p>Диспечерски телекомуникациони систем који учествује у вођењу саобраћаја обезбеђује комуникациону подршку за потребе радних места која учествују у регулисању железничког саобраћаја. </p>
				<p>Диспечерски телекомуникациони систем састоји се од:</p>
				<p>1) централног уређаја;</p>
				<p>2) станичних телекомуникационих уређаја;</p>
				<p>3) телекомуникационих путева.</p>
				<p>Диспечерски телекомуникациони систем који учествује у вођењу саобраћаја посебно подржава и обезбеђује:</p>
				<p>1) потпуну функционалност за потребе железничких пружних телефонских веза;</p>
				<p>2) диспечерске телефонске везе и везе за потребе електровучних подстаница;</p>
				<p>3) повезивање са радио комуникационим уређајима, ЖАТ мрежом и системом за аутоматску најаву возова;</p>
				<p>4) рад терминалних станичних уређаја, посебно интерфонских веза, озвучења за службене потребе и потребе путника и телефонских веза на станичним подручјима; </p>
				<p>5) прикључење терминалних уређаја за пренос података;</p>
				<p>6) пренос информација за интервентни позив;</p>
				<p>7) даљинско управљање и надзор система и његових елемената;</p>
				<p>8) одређене ограничене функционалности телефонске централе;</p>
				<p>9) одговарајући преносник за прикључивање уређаја за регистровање говора;</p>
				<p>10) приказивање тачног времена, које мора бити синхронизовано са осталим уређајима за приказивање тачног времена.</p>
				<p> Приступ у систем који учествује у вођењу саобраћаја из ЖАТ мреже или јавне теле-фонске мреже изводи се тако да не угрози безбедно и несметано одвијање железничког саобраћаја.</p>
				<p>Озвучење за потребе обавештавања путника уграђује се на станицама и стајалиштима и служи за звучно обавештавање путника у реалном времену.</p>
				<p>Контрола озвучења изводи се као ручна, преко телекомуникационог пулта или аутоматска.</p>
				<p>Озвучење се изводи у оквиру система који учествују у вођењу саобраћаја или као самосталан систем.</p>
				<p class="bold">Пружне телефонске везе</p>
				<p class="clan">Члан 10.</p>
				<p>Пружне телефонске везе омогућавају говорно споразумевање између места у којима се обавља комуникација на железничкој прузи и радних места која непосредно учествују у управљању саобраћајем, као и служби за одржавање инфраструктуре.</p>
				<p> Радна места која непосредно учествују у управљању саобраћајем на којима мора бити обезбеђена говорна комуникација одређују се на основу следећих критеријума:</p>
				<p>1) категорије железничке пруге;</p>
				<p>2) начина управљања саобраћајем;</p>
				<p>3) опремљености пруге сигнално-сигурносним уређајима.</p>
				<p>Детаљни технички услови за систем диспечерских телефонских веза и пружних телефонских веза дати су у Прилогу 2. који је одштампан уз овај правилник и чини његов саставни део.</p>
				<p class="bold">Помоћни телефон</p>
				<p class="clan">Члан 11.</p>
				<p>Помоћни телефон уграђује се на свим местима где је уграђен телекомуникациони пулт.</p>
				<p>Помоћни телефон обезбеђује говорну комуникацију по пружним телекомуникационим водовима између две суседне станице на припадајућем одсеку пруге.</p>
				<p>Помоћни телефони се међусобно повезују непосредно преко бакарних преносних медијума.</p>
				<p>Помоћни телефони напајају се локалним батеријама које обезбеђују најмање 72 сата аутономног рада. </p>
				<p class="bold">Системи преноса</p>
				<p class="clan">Члан 12.</p>
				<p>Системи преноса користе се за повезивање појединачних самосталних уређаја у ЖТК мрежи у функционалну целину.</p>
				<p>Системи преноса пројектују се тако да:</p>
				<p>1) су усклађени са системима преноса других железничких управа и системима преноса других домаћих и страних електронских комуникационих система у складу са одредбама закона којим се уређују електронске комуникације;</p>
				<p>2) обезбеде поузданост, расположивост и редундансу на нивоу опреме и преносних путева;</p>
				<p>3) омогуће даљинско управљање и надзор до нивоа терминалног прикључка (порта).</p>
				<p class="bold">Преносни медијуми</p>
				<p class="clan">Члан 13.</p>
				<p>При пројектовању жичних преносних путева (бакарни или оптички) треба имати у виду врсту, тип, капацитет и конструкцију бакарних или оптичких каблова, с обзиром на:</p>
				<p>1) категорију пруге;</p>
				<p>2) начин полагања кабла;</p>
				<p>3) потребан број водова с обзиром на капацитет преноса и преносни систем;</p>
				<p>4) спољашње утицаје, посебно утицаје струје вуче и атмосферска пражњења.</p>
				<p>При пројектовању бежичних веза треба водити рачуна o особинама простирања електромагнетских таласа и општим прописима о електронским комуникацијама.</p>
				<p class="bold">Радио-комуникациони системи</p>
				<p class="clan">Члан 14.</p>
				<p>Радио-комуникациони системи се користе за саобраћајно оперативне и друге послове у вези са железничким саобраћајем, као и приликом одржавања железничке инфраструктуре. </p>
				<p>Радио-комуникационе системе чине:</p>
				<p>1) системи УКТ веза;</p>
				<p>2) системи РДВ;</p>
				<p>3) радио-комуникациони системи развијени за потребе железнице (GSM-R);</p>
				<p>4) други радио-комуникациони системи.</p>
				<p>Систем GSM-R обезбеђује услуге преноса говора и података за потребе железнице. У ту сврху може се повезати са телекомуникационим мрежама других железница, јавним мобилним или фиксним мрежама, специјалним железничким системима (нпр. системима за управљање саобраћајем) и системима надзора.</p>
				<p>Систем GSM-R је стандардизован систем и мора испуњавати функционалне и системске спецификације EIRENE (EIRENE FRS и EIRENE SRS).</p>
				<p>Уколико систем GSM-R на некој прузи не постоји или још није изграђен, у станицама на тој прузи за говорну комуникацију железничког особља користе се системи УКТ веза и РДВ.</p>
				<p>Аналогни системи РДВ омогућавају поуздан пренос кодираних порука, односно налога, између машиновође и возног диспечера за потребе безбедног и несметаног одвијања железничког саобраћаја.</p>
				<p> Говорно споразумевање између запослених који учествују у маневрисању на подручју станице и при вожњи возова на отвореној прузи мора бити омогућено.</p>
				<p>Детаљни технички услови за РДВ дати су у Прилогу 3. који је одштампан уз овај правилник и чини његов саставни део.</p>
				<p>Систем УКТ веза може се користити за говорну комуникацију железничког особља на подручју једне станице и за комуникацију особља за одржавање.</p>
				<p>За покривање већих станичних подручја могу се користити УКТ репетиторске станице.</p>
				<p>УКТ системи се пројектују тако да се онемогући утицај ометајућих сигнала из других јавних или приватних радио-комуникационих система. </p>
				<p>При пројектовању радио-комуникационих система мора се водити рачуна о додељеним каналима унутар радио-фреквенцијских опсега за железнички саобраћај.</p>
				<p class="bold">Уређаји за регистровање пренетих саопштења</p>
				<p class="clan">Члан 15.</p>
				<p>Сва саопштења битна за безбедност железничког саобраћаја која се преносе железничком телекомуникационом мрежом се региструју. </p>
				<p>Уређаји за регистровање пренетих саопштења морају гарантовати њихово квалитетно и дуготрајно чување на одговарајућим медијима.</p>
				<p>Регистрована саопштења чувају се најмање 48 сати.</p>
				<p>Уређаји за регистровање имају даљинску сигнализацију радног стања.</p>
				<p>Уређај или софтвер са истом функционалношћу који приказује радно стање уређаја за регистровање пренетих саопштења налази се на радном месту поседнутом у режиму 24/7.</p>
				<p class="bold">Уређаји за пренос и показивање тачног времена</p>
				<p class="clan">Члан 16.</p>
				<p>Уређаји за показивање тачног времена уграђују се на радним местима која непосредно учествују у управљању саобраћајем (отправника возова, возног диспечера, диспечера вуче и др.).</p>
				<p>Уређај за мерење тачног времена је службени сат који мора имати приказ времена у секундама.</p>
				<p>Уређаји за показивање тачног времена који се уграђују на станицама и стајалиштима имају аналогно приказивање времена.</p>
				<p>Уређаји за мерење времена који се користе приликом контроле телекомуникационих уређаја, сигнално-сигурносних и електро-енергетских уређаја синхронизују се са извором тачног времена.</p>
				<p>За извор тачног времена користи се матични сат. Матични сат је јединствени извор тачног времена који се може синхронизовати на више начина и представља извор тачног времена за све кориснике.</p>
				<p class="bold">Системи видео надзора</p>
				<p class="clan">Члан 17.</p>
				<p>Системи видео надзора могу се уградити на перонима, у чекаоницама, техничким просторима и другим местима где постављање таквог система доприноси повећању пасивне безбедности (нпр. на укрштању пута и пруге, на местима где постоји повећана опасност од пожара и сл.).</p>
				<p>Видео камере се постављају тако да се потпуно покрије простор који треба надзирати. При уградњи спољашњих уређаја потребно је испунити захтеве у вези са температуром и отпорношћу на прашину.</p>
				<p>Уређај за снимање мора имати капацитет потребан за прописано време чувања података и даљински приступ снимцима, као и даљинско управљање свим функцијама уређаја.</p>
				<p>Видео снимци чувају се најмање 48 сати.</p>
				<p>Систем видео надзора осигурава се од приступа неовлашћених особа.</p>
				<p>О извођењу видео надзора издаje се обавештење, које мора бити видљиво и разумљиво.</p>
				<p>При уградњи видео надзора мора се водити рачуна о одредбама других прописа из области железничког саобраћаја на основу којих се одређује место уградње.</p>
				<p class="bold">Системи за визуелно обавештавање путника</p>
				<p class="clan">Члан 18.</p>
				<p>Системи за визуелно обавештавање путника у реалном времену уграђују се на станицама и стајалиштима и дају информације о доласцима и одласцима возова, њиховом кашњењу, долазном/одлазном колосеку, саставу воза и др. </p>
				<p>Контрола система из става 1. овог члана обавља се или локално или даљински из једног центра.</p>
				<p>При локалној контроли подаци се уносе на лицу места. </p>
				<p>Даљинска контрола може бити ручна или аутоматска. При ручној даљинској контроли подаци се уносе или у реалном времену или из унапред припремљених записа из базе података. При аутоматској централној контроли саобраћајни подаци о кретању возова аутоматски се преносе из система за управљање вожњом возова.</p>
				<p class="bold">Систем за напајање</p>
				<p class="clan">Члан 19.</p>
				<p>Систем за напајање обухвата:</p>
				<p>1) прикључак на напајање из јавне електроенергетске мреже – примарни извор напајања;</p>
				<p>2) уређаје за напајање који претварају енергију из јавне електроенергетске мреже у облик предвиђен за телекомуникационе уређаје и системе;</p>
				<p>3) батерије.</p>
				<p>Напајање из јавне електроенергетске мреже пројектује се тако да се обезбеди довод из два независна јавна извора, ако то омогућава јавна електроенергетска мрежа и ако је то економски оправдано. Сви остали услови за прикључивање морају бити у складу са прописима који важе за јавне електроенергетске прикључке.</p>
				<p>При пројектовању уређаја за напајање железничких телекомуникационих система и уређаја треба предвидети да они обезбеде нисконапонско једносмерно напајање (U&lt;50 V).</p>
				<p>Уређај за напајање, при отказу примарног извора напајања, обезбеђује железничким телекомуникационим системима и уређајима независно резервно напајање, из секундарног извора и то:</p>
				<p>1) најмање осам сати, уколико је уређај за напајање даљински надзиран;</p>
				<p>2) најмање 12 сати, уколико уређај за напајање није даљински надзиран.</p>
				<p>Независно резервно напајање (аутономија) се обезбеђује напајањем из батерија. Користе се батерије које омогућавају независно напајање у времену прописаним ставом 4. овог члана, при чему се морају испунити сви безбедносни услови који важе за рад са опасним материјама штетним за здравље.</p>
				<p>Ако је напајање железничких телекомуникационих система и уређаја подржано и са агрегатским извором напајања, оно мора обезбедити најмање један сат независног резервног напајања, уз услов да се агрегат укључи аутоматски по отказу примарног извора напајања. </p>
				<p>При мануелном пуштању агрегата у погон мора се обезбедити независно резервно напајање у складу са ставом 4. овог члана. </p>
				<p>Напајање стабилним агрегатом планира се с обзиром на обим и значај ЖТК система и/или ТК уређаја, који су уграђени на конкретној локацији и њиховог утицаја на безбедно и несметано одвијање железничког саобраћаја. </p>
				<p>Морају се користити врсте батерија које не захтевају посебно уређење простора.</p>
				<p>Системи за напајање морају омогућавати надоградњу, модуларност и даљинско управљање и надзор свих саставних делова, укључујући и могућност даљинског укључивања и искључивања уређаја за напајање и агрегата.</p>
				<p class="clan">III. НАЧИН И РОКОВИ ОДРЖАВАЊА ЖЕЛЕЗНИЧКЕ <br>ТЕЛЕКОМУНИКАЦИОНЕ МРЕЖЕ</p>
				<p class="bold">Захтеви одржавања</p>
				<p class="clan">Члан 20.</p>
				<p>Одржавањем железничке телекомуникационе мреже и њених делова обезбеђује се:</p>
				<p>1) поуздан и квалитетан рад у целом животном циклусу;</p>
				<p>2) смањивање броја отказа, односно највећа могућа расположивост железничке телекомуникационе мреже;</p>
				<p>3) отклањање отказа у прописаним роковима;</p>
				<p>4) продужавање века трајања телекомуникационих система и уређаја.</p>
				<p class="bold">Врсте одржавања железничке телекомуникационе мреже</p>
				<p class="clan">Члан 21.</p>
				<p>Врсте одржавања железничке телекомуникационе мреже су:</p>
				<p>1) редовно одржавање, које обухвата све радње којима се обезбеђује несметан, поуздан, непрекидан и квалитетан рад телекомуникационих уређаја, система и мреже у целини;</p>
				<p>2) ванредно одржавање, које се врши ради правовременог отклањања отказа и сметњи.</p>
				<p class="bold">Документација за одржавање</p>
				<p class="clan">Члан 22.</p>
				<p>Одржавање железничке телекомуникационе мреже обавља се према документацији за одржавање, која садржи:</p>
				<p>1) упутства за одржавање;</p>
				<p>2) техничку документацију за поједине уређаје и система.</p>
				<p>Упутством за одржавање се одређују:</p>
				<p>1) број извршилаца и посебна оспособљеност особља за одређен тип железничких уређаја или система;</p>
				<p>2) потребан алат;</p>
				<p>3) потребна мерна и испитна опрема;</p>
				<p>4) минималан број резервних делова по принципу: 1 резервни део на x уређаја;</p>
				<p>5) потребна радна заштитна средства;</p>
				<p>6) поступци рада при редовном одржавању (начин надзора, садржај прегледа);</p>
				<p>7) учестаност редовног одржавања (прегледа);</p>
				<p>8) мерења са навођењем референтних вредности и дозвољена одступања;</p>
				<p>9) начин рада и осигурања саобраћаја и запослених, ако се радови изводе под саобраћајем, за уређаје 1. и 2. категорије;</p>
				<p>10) услови складиштења резервног материјала;</p>
				<p>11) начин и обим вођења евиденције о уређају (уређајима) (књига извођења радова, измена, прегледа, отказа и сметњи);</p>
				<p>12) обезбеђење одвијања безбедног саобраћаја код искључивања уређаја из рада током одржавања;</p>
				<p>13) поступци поправке отказа и сметњи. </p>
				<p>Техничка документација из става 1. тачка 2) овог члана садржи нарочито:</p>
				<p>1) опис рада уређаја или система;</p>
				<p>2) пројекат изведених радова;</p>
				<p>3) документацију о изведеним променама и реконструкцијама;</p>
				<p>4) програмску опрему за уређаје и система;</p>
				<p>5) упутства произвођача за уградњу и коришћење;</p>
				<p>6) техничке податке и шеме.</p>
				<p class="bold">Редовно одржавање</p>
				<p class="clan">Члан 23.</p>
				<p>Редовно одржавање за уређаје у радном веку који је предвидео произвођач обухвата редовни надзор и периодичне прегледе. </p>
				<p>Периодични прегледи обухватају све, за поједине врсте железничких телекомуникационих система или уређаја, предвиђене поступке одржавања.</p>
				<p>С обзиром на техничке могућности појединих система или уређаја, они се могу надзирати како системом даљинског надзора тако и редовним надзором самог уређаја на лицу места.</p>
				<p>Телекомуникациони системи и уређаји прегледају се у редовним временским периодима датим у Прилогу 1. који је одштампан уз овај правилник и чини његов саставни део.</p>
				<p>Ако је произвођач у упутству за одржавање конкретне врсте телекомуникационог система и уређаја прописао краћи временски период од прописаног Прилогом 1. примениће се краћи временски периоди. </p>
				<p>Телекомуникациони системи и уређаји који нису обухваћени Прилогом 1. прегледају се у периодима одређеним упутством о одржавању.</p>
				<p>У књизи праћења радова и прегледа, која се налази код самог уређаја, уписују се сви извршени прегледи, радови и откази.</p>
				<p>Код уређаја који нису надгледани даљински, надзор се обавља истовремено са прегледом, уколико организацијом и распоредом радова на одржавању није другачије предвиђено.</p>
				<p class="bold">Редовно одржавање по истеку радног века уређаја</p>
				<p class="clan">Члан 24.</p>
				<p>По истеку радног века уређаја који је предвидео произвођач, редовно одржавање се обавља:</p>
				<p>1) чешћим прегледима;</p>
				<p>2) превентивном заменом критичних делова уређаја.</p>
				<p>О стању уређаја и њиховој истрошености даје се обавештење најмање шест месеци пре истека њиховог радног века. Обавештење садржи:</p>
				<p>1) предлог мера за обављање нормалног рада уређаја;</p>
				<p>2) процену предвиђеног повећања трошкова одржавања.</p>
				<p>Уколико предложене мере нису уведене, а уређај без њих не би омогућио безбедно и несметано одвијање железничког саобраћаја, уређај се искључује из употребе.</p>
				<p class="bold">Приступ простору</p>
				<p class="clan">Члан 25.</p>
				<p>Запослени на одржавању морају имати обезбеђен самосталан приступ до свих техничких простора у којима се налазе уређаји који се одржавају.</p>
				<p>Уређаји који нису предмет одржавања, ако су смештени у техничком простору, не смеју се дирати.</p>
				<p class="bold">Отклањање отказа и сметњи</p>
				<p class="clan">Члан 26.</p>
				<p>У случају установљеног или пријављеног отказа или сметње одмах се почиње са активностима за њихово отклањање.</p>
				<p>При отклањању откази имају предност над сметњама.</p>
				<p>При отклањању отказа предност имају откази система и уређаја 1. категорије над отказима система и уређаја 2. категорије. </p>
				<p>Откази система и уређаја 1. или 2. категорије имају предност над отказима система и уређаја 3. категорије.</p>
				<p>Корисници телекомуникационих система и уређаја пријављују отказе и сметње извођачу радова на одржавању на унапред познати телефонски број, факс или електронску адресу, који морају бити доступни 24 сата на дан, 365 дана у години.</p>
				<p>Уколико се откази и сметње пријављују на телефонски број, обезбеђује се одговарајући начин регистровања разговора, што се сматра доказаним пријављивањем.</p>
				<p>Откази и сметње који се пријављују на електронску адресу сматрају се доказано пријављеним. Пошиљалац обавештења о отказу и/или сметњи, поред документа којим обавештава о отказу/сметњи, чува и документ којим потврђује успешну предају саопштења, који садржи час предаје, податке о примаоцу и потврду правилног преноса саопштења.</p>
				<p class="bold">Рок за отклањање отказа</p>
				<p class="clan">Члан 27.</p>
				<p>Од тренутка када је извођач радова на одржавању обавештен о отказу до тренутка док се отказ не отклони не може проћи више од:</p>
				<p>1) три сата – на магистралним пругама;</p>
				<p>2) шест сати – на регионалним и локалним пругама.</p>
				<p>Код већих отказа, који су последица природних катастрофа, несрећа и незгода, атмосферских пражњења или других ванредних ситуација, рокови за отклањање отказа продужују се с обзиром на величину отказа.</p>
				<p>Отказ се отклања у најкраћем могућем року, без обзира на временска ограничења из става 1. овог члана.</p>
				<p class="bold">Рок за отклањање сметњи</p>
				<p class="clan">Члан 28.</p>
				<p>Рок започињања отклањања сметње од њеног установљења или пријаве износи највише 72 сата.</p>
				<p class="bold">Обавештење о отклањању отказа</p>
				<p class="clan">Члан 29.</p>
				<p>Сматра се да је отказ отклоњен кад уређај проради и о томе се обавести корисник. </p>
				<p>Обавештење о отклањању отказа шаље се кориснику на један од начина прописаних чланом 26. став 5. овог правилника. </p>
				<p>Обавештење о отклањању отказа може кориснику послати радник одржавања лично. </p>
				<p>Корисник и извођач одржавања детаљно дефинишу начин саопштавања о насталим и отклоњеним отказима, као и све с тим повезане податке и поступке.</p>
				<p class="bold">Радови на одржавању</p>
				<p class="clan">Члан 30.</p>
				<p>Сви радови на одржавању планирају се и изводе тако да се не угрожава безбедност и да се не омета технолошки процес одвијања железничког саобраћаја и других пословних функција.</p>
				<p>Уколико радове на одржавању није могуће организовати у складу са одредбом става 1. овог члана, одржавање телекомуникационих система и уређаја усклађује се са надлежним службама за вођење саобраћаја. </p>
				<p>Радови на одржавању планирају се и изводе, по правилу, у времену:</p>
				<p>1) затвора пруге због радова на другим објектима или уређајима;</p>
				<p>2) мањег оптерећења саобраћаја или</p>
				<p>3) размака између вожње возова.</p>
				<p>Ако радове на одржавању није могуће извести на начин прописан ст. 2. и 3. овог члана, телекомуникациони систем или уређај искључује се из рада у тренутку одржавања. При томе извођач радова на одржавању, у оквиру својих могућности, предузима мере за безбедно одвијање саобраћаја, а нарочито при извођењу радова на телекомуникационим системима и уређајима који су сврстани у 1. или 2. категорију.</p>
				<p>Безбедно одвијање саобраћаја обезбеђује се техничким средствима и одговарајућим начином вођења саобраћаја. </p>
				<p>Обавештење о планираним искључењима телекомуникационих система или уређаја из рада доставља се надлежној саобраћајној служби најмање седам дана раније. </p>
				<p class="bold">Старање о документацији</p>
				<p class="clan">Члан 31.</p>
				<p>Даном преузимања документације о одржавању, извођач преузима сву бригу за њу и одговоран је за њену потпуност и ажурност.</p>
				<p>Сви радови на уређајима уписују се у документацију.</p>
				<p class="bold">Мере безбедности</p>
				<p class="clan">Члан 32.</p>
				<p>Радови на одржавању организују се уз примену свих потребних мера безбедности људи и имовине.</p>
				<p class="clan">IV. ЗАВРШНЕ ОДРЕДБЕ</p>
				<p class="bold">Престанак важења прописа</p>
				<p class="clan">Члан 33.</p>
				<p>Даном ступања на снагу овог правилника престају да важе:</p>
				<p>1) Технички услови за железничке аутоматске телепринтерске централе („Службени гласник Заједнице ЈЖ”, број 2-3/63);</p>
				<p>2) Технички услови за испоруку и уградњу сигнално-сигурносне и телекомуникационе опреме на магистралним пругама (1965. године);</p>
				<p>3) Технички услови за високо фреквентне уређаје система V-300 („Службени гласник Заједнице ЈЖ”, број 4/67);</p>
				<p>4) Технички услови за испоруку и монтажу опреме за радио-диспечерске везе на ЈЖ и посебни услови за радио-диспечерске везе на ЈЖ (1974. године);</p>
				<p>5) Правилник о унутрашњем и међународном телеграфском, телефонском и радио саобраћају на југословенским железницама („Службени гласник Заједнице ЈЖ”, број 3/96);</p>
				<p>6) Правилник о функционисању система веза на ЈЖ („Службени гласник Заједнице ЈЖ”, број 8/85);</p>
				<p>7) Правилник о обиму и врсти телекомуникационих веза, уређаја и постројења на пругама ЈЖ („Службени гласник Заједнице ЈЖ”, број 3/79).</p>
				<p class="bold">Ступање на снагу</p>
				<p class="clan">Члан 34.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 340-443/2017</p>
				<p class="potpis">У Београду, 6. априла 2017. године</p>
				<p class="potpis">Директор,</p>
				<p class="potpis">мр <span class="bold">Петар Одоровић, </span>с.р.</p>
				<p class="potpis">&nbsp;</p>
				<p class="clan" style="text-align:right">Прилози</p>
				<p class="auto-style2">
				<a href="http://www.pravno-informacioni-sistem.rs/SlGlasnikPortal/prilozi/p1.html&amp;doctype=reg&amp;abc=cba&amp;eli=true&amp;eliActId=422541&amp;regactid=422541" target="_blank">Прилог 1. - Редовни 
				временски периоди између прегледа железничких телекомуникационих 
				система и уређаја</a></p>
				<p class="auto-style2">
				<a href="http://www.pravno-informacioni-sistem.rs/SlGlasnikPortal/prilozi/p2.html&amp;doctype=reg&amp;abc=cba&amp;eli=true&amp;eliActId=422541&amp;regactid=422541" target="_blank">Прилог 2. - Технички 
				услови за систем диспечерских телефонских веза и пружних 
				телефонских веза</a></p>
				<p class="auto-style2">
				<a href="http://www.pravno-informacioni-sistem.rs/SlGlasnikPortal/prilozi/p3.html&amp;doctype=reg&amp;abc=cba&amp;eli=true&amp;eliActId=422541&amp;regactid=422541" target="_blank">Прилог 3. - Технички 
				услови за диспечерске везе</a></p>
	</div>

