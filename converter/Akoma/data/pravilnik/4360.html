


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 122. став 5. Закона о јавном тужилаштву („Службени гласник РС”, бр. 116/08, 104/09, 101/10, 78/11 – др. закон, 101/11, 38/12 – УС, 121/12, 101/13, 111/14 – УС, 117/14, 106/15 и 63/16 – УС),</p>
				<p>Министар правде доноси </p>
				<p class="odluka-zakon">ПРАВИЛНИК</p>
				<p class="odluka-zakon">о поступку пријема тужилачких приправника</p>
				<p class="centar">"Службени гласник РС", број 92 од 13. октобра 
				2017.</p>
				<p class="clan">Члан 1.</p>
				<p>Овим правилником прописује се поступак пријема тужилачких приправника у јавна тужилаштва. </p>
				<p class="clan">Члан 2.</p>
				<p>Попуна слободних места тужилачких приправника врши се после јавног конкурса који оглашава министарство надлежно за послове правосуђа у „Службеном гласнику Републике Србије” и на својој интернет страници. </p>
				<p>Оглас о јавном конкурсу садржи податке о јавним тужилаштвима за које се расписује конкурс за тужилачке приправнике, број тужилачких приправника који се примају у одређено јавно тужилаштво, условима за запослење на месту тужилачког приправника, о садржини поступка пријема, року у коме се подносе пријаве, адресу на коју се пријаве подносе, податке о доказима који се прилажу уз пријаву, као и друге податке од значаја за спровођење јавног конкурса.</p>
				<p>Пријаве се подносе јавном тужилаштву за које је расписан конкурс.</p>
				<p>Ако је истовремено расписан конкурс за већи број јавних тужилаштава, кандидат може конкурисати за више јавних тужилаштава, с тим што подноси пријаву за свако јавно тужилаштво посебно. У свакој од пријава кандидат треба да наведе за која је друга јавна тужилаштва конкурисао, као и да наведе које је место одредио за полагање пријемног испита. </p>
				<p>Кандидат из става 4. овог члана полаже само један пријемни испит.</p>
				<p class="clan">Члан 3.</p>
				<p>У јавном тужилаштву за које је расписан јавни конкурс, Комисија за пријем приправника (у даљем тексту: Комисија за пријем) одлучује о уредности пријава на конкурс и о другим питањима, у складу са овим правилником. </p>
				<p>Комисија за пријем се састоји од три члана, које именује јавни тужилац.</p>
				<p class="clan">Члан 4.</p>
				<p>Комисија за пријем одбацује неблаговремене, недопуштене, неразумљиве или непотпуне пријаве и пријаве уз које нису приложени сви потребни докази.</p>
				<p class="clan">Члан 5. </p>
				<p>У поступку за пријем приправника утврђује се укупна оцена којом се вреднује успех кандидата на основним академским студијама права и резултат пријемног испита.</p>
				<p>Укупна оцена из става 1. овог члана изражава се бодовима.</p>
				<p class="clan">Члан 6.</p>
				<p>У поступку за пријем приправника кандидат може остварити највише 100 бодова.</p>
				<p>На основу успеха кандидата на основним академским студијама права остварује се највише 40 бодова, а на основу резултата пријемног испита највише 60 бодова.</p>
				<p>Ако има више кандидата са истим бројем бодова него што је слободних приправничких места у јавном тужилаштву, предност имају кандидати који су остварили већи број бодова на пријемном испиту.</p>
				<p>У јавним тужилаштвима у којима је у службеној употреби језик националне мањине, у случају да има више кандидата са истим бројем бодова него што је слободних приправничких места у јавном тужилаштву, предност имају кандидати који су припадници националних мањина. </p>
				<p class="clan">Члан 7.</p>
				<p>Успех на основним академским студијима права вреднује се тако што се просечна оцена на студијама изражава целим бројем и првом децималом, па се за просечну оцену 6,0 добија 0 бодова, а за сваку следећу вишу децималу по 1 бод, тако да се за просечну оцену 10,0 добија 40 бодова. </p>
				<p class="clan">Члан 8.</p>
				<p>Пријемни испит спроводи Правосудна академија.</p>
				<p>За спровођење пријемног испита образује се испитна комисија.</p>
				<p>Испитна комисија се састоји од три члана из реда заменика јавних тужилаца, које именује Управни одбор Правосудне академије.</p>
				<p class="clan">Члан 9.</p>
				<p>Пријемни испит полаже се у градовима у којима су седишта апелационих јавних тужилаштава, према месној надлежности јавних тужилаштава за које је расписан јавни конкурс.</p>
				<p>Комисија за пријем доставља Правосудној академији списак кандидата који су поднели уредне пријаве за јавни конкурс у одређеном јавном тужилаштву.</p>
				<p>Питања из којих се састоји пријемни испит припрема Правосудна академија према програму пријемног испита за приправнике који доноси Правосудна академија, у складу са законом.</p>
				<p>Програм пријемног испита објављује се на интернет страницама Правосудне академије и министарства надлежног за послове правосуђа.</p>
				<p class="clan">Члан 10.</p>
				<p>Пријемни испит састоји се од писменог теста, који траје 60 минута, на коме се проверава знање кандидата из области кривичног, грађанског и уставног права.</p>
				<p>Писмени тест састоји се од 30 питања са више понуђених одговора.</p>
				<p>Кандидати одговарају на питања заокруживањем једног од понуђених одговора. Тачан одговор на питање доноси два поена. </p>
				<p>Не признају се одговори где је заокружено више понуђених одговора или ако се не може утврдити који је одговор заокружен. Признају се само одговори заокружени хемијском оловком.</p>
				<p class="clan">Члан 11.</p>
				<p>Време и место одржавања пријемног испита објављује се на интернет страници Правосудне академије и на огласној табли јавног тужилаштва за који је расписан јавни конкурс за пријем приправника, најмање осам дана пре дана одржавања испита.</p>
				<p class="clan">Члан 12.</p>
				<p>Кандидати треба да буду испред просторије у којој се полаже пријемни испит најмање 15 минута пре почетка одржавања испита.</p>
				<p>Члан испитне комисије или стручно лице Правосудне академије које комисија овласти, утврђује идентитет кандидата увидом у јавну исправу са фотографијом.</p>
				<p>После извршене идентификације, кандидат добија идентификациони образац.</p>
				<p class="clan">Члан 13.</p>
				<p>Пријемни испит се ради на папиру који је обележен печатом Правосудне академије.</p>
				<p>При изради писменог теста кандидат не може да се служи текстовима прописа и стручном литературом, нити било каквим техничким помагалима, укључујући комуникационе уређаје, као ни да комуницира са другим кандидатима.</p>
				<p>Кандидат не сме напуштати место израде писменог теста без одобрења лица које надзире израду теста.</p>
				<p>Израду теста надзиру чланови испитне комисије или стручна лица Правосудне академије која овласти испитна комисија.</p>
				<p class="clan">Члан 14.</p>
				<p>Ако се кандидат не придржава правила понашања на испиту, лице које надзире израду теста га може удаљити. У том случају сматра да је кандидат остварио 0 бодова на пријемном испиту.</p>
				<p class="clan">Члан 15.</p>
				<p>После спроведеног пријемног испита, испитна комисија утврђује за сваког кандидата укупан број бодова добијених на испиту.</p>
				<p>Листа са подацима о кандидатима и добијеним бодовима на пријемном испиту објављује се на интернет страници Правосудне академије, у року од три дана од дана одржавања пријемног испита.</p>
				<p>Кандидат може поднети приговор Правосудној академији на утврђени број бодова на пријемном испиту, у року од осам дана од дана објављивања листе из става 2. овог члана.</p>
				<p>О приговору одлучује директор Правосудне академије, у року од три дана од дана истека рока за подношење приговора. </p>
				<p>Одлука директора Правосудне академије је коначна. </p>
				<p class="clan">Члан 16.</p>
				<p>Испитна комисија доставља, у року од три дана од дана када је истекао рок за одлучивање о приговорима, Комисији за пријем одређеног јавног тужилаштва, податке о постигнутом успеху на пријемном испиту за кандидате који су конкурисали за то јавно тужилаштво. </p>
				<p>Комисија за пријем одређеног јавног тужилаштва утврђује, у року од три дана од дана пријема података о постигнутом успеху на пријемном испиту, ранг листу кандидата који су конкурисали за то јавно тужилаштво, у складу са мерилима одређеним чланом 6. овог правилника и доставља је јавном тужиоцу. Ранг листа се објављује на интернет страници јавног тужилаштва.</p>
				<p>Слободна места тужилачких приправника попуњавају се кандидатима који су остварили највише бодова у поступку пријема приправника за одређено јавно тужилаштво.</p>
				<p>Кандидат који је остварио право на заснивање радног односа у више јавних тужилаштава за које је конкурисао, опредељује се за једно јавно тужилаштво у коме ће засновати радни однос и о томе без одлагања обавештава сва јавна тужилаштва за која је остварио право на заснивање радног односа. </p>
				<p class="clan">Члан 17.</p>
				<p>Јавни тужилац доноси решење о пријему у радни однос са кандидатима који су остварили највише бодова у поступку пријема приправника, на одређено време од три године, у року од 15 дана од дана објављивања ранг листе.</p>
				<p>Дан ступања кандидата на рад одређује јавни тужилац, решењем из става 1. овог члана.</p>
				<p>Из оправданих разлога, дан ступања на рад може посебним решењем јавног тужиоца да се одложи до 60 дана.</p>
				<p class="clan">Члан 18.</p>
				<p>Ако кандидат не ступи на рад на дан који је одредио јавни тужилац, доноси се ново решење којим се слободно место тужилачког приправника попуњава кандидатом који је следећи по броју остварених бодова у поступку пријема приправника.</p>
				<p class="clan">Члан 19.</p>
				<p>Ступањем на снагу овог правилника престаје да важи Правилник о попуњавању извршилачких радних места у јавним тужилаштвима („Службени гласник РС”, брoj 43/10), у делу који се односи на пријем тужилачких приправника. </p>
				<p class="clan">Члан 20.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-5/2016-05</p>
				<p class="potpis">У Београду, 12. октобра 2017. године </p>
				<p class="potpis">Министар, </p>
				<p class="potpis"><span class="bold">Нела Кубуровић,</span> с.р.</p>
	</div>

