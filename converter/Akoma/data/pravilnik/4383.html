

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 29. став 4. Закона о бесплатној правној помоћи („Службени гласник РС”, број 87/18), </p>
			<p class="Basic-Paragraph">Mинистар правде доноси</p>
			<p class="odluka-zakon">ПРАВИЛНИК</p>
			<p class="odluka-zakon">о организацији и начину спровођења обуке за примену Закона о бесплатној правној помоћи</p>
			<p class="centar">"Службени гласник РС", број 68 од 25. септембра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником прописује се организација и начин спровођења обуке за примену Закона о бесплатној правној помоћи (у даљем тексту: Закон) коју похађају лица ради добијања дозволе да у надлежном органу управе одлучују о захтевима за одобравање бесплатне правне помоћи или састављање јавнобележничких исправа или посредовање у решавању спорова (у даљем тексту: посредовање).</p>
			<p class="clan">Члан 2.</p>
			<p class="Basic-Paragraph">Обука се састоји од теоријске и практичне наставе.</p>
			<p class="Basic-Paragraph">Часове теоријске и практичне наставе одржавају стручњаци за поједине области из којих се одржава теоријска и практична настава.</p>
			<p class="clan">Члан 3.</p>
			<p class="Basic-Paragraph">На обуци може да учествује дипломирани правник који има најмање три године радног искуства на пословима правне струке.</p>
			<p class="Basic-Paragraph">Позив на обуку са местом и временом обуке упућује министарство надлежно за послове правосуђа (у даљем тексту: министарство) јединицама локалне самоуправе.</p>
			<p class="Basic-Paragraph">Пријава за обуку подноси се министарству.</p>
			<p class="clan">Члан 4.</p>
			<p class="Basic-Paragraph">Обука се спроводи у два радна дана.</p>
			<p class="Basic-Paragraph">Обука се организује у два дела који се састоје из теоријске и практичне наставе.</p>
			<p class="Basic-Paragraph">Један радни дан теоријске наставе састоји се од шест часова који трају по 45 минута.</p>
			<p class="Basic-Paragraph">Један радни дан практичне наставе састоји се од рада на студији случаја у трајању од шест часова. </p>
			<p class="clan">Члан 5.</p>
			<p class="Basic-Paragraph">Први дан обуке обухвата теоријску наставу.</p>
			<p class="Basic-Paragraph">Првог часа теоријске наставе изучавају се: појам и облици бесплатне правне помоћи; појам и облици бесплатне правне подршке; пружаоци бесплатне правне помоћи и бесплатне правне подршке. </p>
			<p class="Basic-Paragraph">Другог часа теоријске наставе изучавају се услови за пружање бесплатне правне помоћи и бесплатне правне подршке.</p>
			<p class="Basic-Paragraph">Трећег часа теоријске наставе изучава се одобравање коришћења бесплатне правне помоћи и бесплатне правне подршке.</p>
			<p class="Basic-Paragraph">Четвртог часа теоријске наставе изучавају се: садржина захтева за одобравање бесплатне правне помоћи или састављање јавнобележничке исправе или посредовање; поступање са захтевом; доношење решења о усвајању захтева и његова садржина; доношење решења о одбијању захтева и његова садржина; жалба на решење о одбијању захтева. </p>
			<p class="Basic-Paragraph">Петог часа теоријске наставе изучава се упућивање на пружаоца бесплатне правне помоћи или бесплатне правне подршке.</p>
			<p class="Basic-Paragraph">Шестог часа теоријске наставе изучавају се: доношење решења којим се укида решење о одобравању бесплатне правне помоћи или састављању јавнобележничке исправе или посредовању; решење о одузимању дозволе за поступање по захтеву за одобравање бесплатне правне помоћи или бесплатне правне подршке (у даљем тексту: дозвола); начин на који се побија решење о одузимању дозволе.</p>
			<p class="clan">Члан 6.</p>
			<p class="Basic-Paragraph">Практична настава обухвата обраду студија случаја у вези са одлучивањем о захтеву за остваривање права на бесплатну правну помоћ или бесплатну правну подршку и упућивањем на пружаоце. Студије случаја односе се на: </p>
			<p class="Basic-Paragraph">1) доношење решења о усвајању, односно одбијању захтева за одобравање бесплатне правне помоћи или састављање јавнобележничке исправе или посредовање;</p>
			<p class="Basic-Paragraph">2) упућивање на регистроване пружаоце, за сваку групу корисника из Закона и то посебно за парнични, ванпарнични, извршни, управни и кривични поступак. </p>
			<p class="clan">Члан 7.</p>
			<p class="Basic-Paragraph">Овај правилник ступа на снагу 1. октобра 2019. године. </p>
			<p class="potpis">Број 110-00-305/2019-05</p>
			<p class="potpis">У Београду, 20. септембра 2019. године</p>
			<p class="potpis">Министар,</p>
			<p class="potpis"><span class="bold">Нела Кубуровић, </span>с.р.</p>
	</div>

