


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="redakcijskipreciscentekst">Редакцијски пречишћен текст</p>
			<p>&nbsp;</p>
			<p>&nbsp;</p>
			<p class="Basic-Paragraph">На основу члана 30. став 5. Закона о полицији („Службени гласник РС”, бр. 6/16 и 24/18),</p>
			<p class="Basic-Paragraph">Министар унутрашњих послова доноси</p>
			<p class="odluka-zakon">ПРАВИЛНИК</p>
			<p class="odluka-zakon">о начину обављања појединачних полицијских послова</p>
			<p class="centar">"Службени гласник РС", бр. 63 од 17. августа 2018, 
			72 од 28. септембра 2018.</p>
			<p class="bold">1. Уводне одредбе</p>
			<p class="clan">Члан 1.</p>
			<p class="Basic-Paragraph">Овим правилником ближе се уређује начин обављања појединачних полицијских послова утврђених Законом о полицији и другим законима.</p>
			<p class="Basic-Paragraph">Полицијски послови, обављају се применом полицијских мера и радњи и полицијских овлашћења, прописаних Законом о полицији и другим прописима.</p>
			<p class="clan">Члан 2.</p>
			<p class="Basic-Paragraph">Полиција у обављању полицијских послова примењује Полицијско обавештајни модел.</p>
			<p class="Basic-Paragraph">Полицијско обавештајни модел представља начин управљања полицијским пословима заснован на криминалистичко-обавештајним информацијама (стратешка и оперативне процене јавне безбедности, профил безбедносног проблема, профил безбедносно интересантног лица/групе и др. аналитичких производа) које представљају основ за доношење одлука у обављању полицијских послова.</p>
			<p class="Basic-Paragraph">Криминалистичко обавештајне информације су основ за дефинисање приоритета, стратешких и оперативних циљева у обављању полицијских послова, као и за доношење одговарајућих одлука о планираним полицијским пословима и акцијама, уз рационално ангажовање људских и материјално-техничких ресурса. </p>
			<p class="clan">Члан 3.</p>
			<p class="Basic-Paragraph">Полицијски службеник полицијске послове обавља одевен и опремљен у складу са прописима и не сме бити под утицајем алкохола и других психоактивних супстанци које утичу на његове психофизичке способности.</p>
			<p class="Basic-Paragraph">Непосредни руководилац или полицијски службеник кога он одреди, пре почетка обављања полицијских задатака, односно пре почетка вршења службе, полицијске службенике упознаје са службеним задацима и проверава да ли су полицијски службеници припремљени за обављање полицијских послова, прописно одевени и опремљени исправним формацијским оружјем и опремом.</p>
			<p class="Basic-Paragraph">Полицијског службеника, који својим понашањем указује на сумњу да је под утицајем алкохола или других психоактивних супстанци, односно, кад друге околности оправдавају такву сумњу, непосредни руководилац или полицијски службеник кога он одреди, може да подвргне провери помоћу одговарајућих средстава и уређаја, о чему се сачињава записник. Уколико проверавани полицијски службеник захтева, омогућиће му се вршење анализе у одговарајућој установи. </p>
			<p class="Basic-Paragraph">Под утицајем алкохола или других психоактивних супстанци, у смислу овог правилника је полицијски службеник код кога је то утврђено одговарајућим средствима и уређајима за мерење или анализом.</p>
			<p class="Basic-Paragraph">Непосредни руководилац неће дозволити почетак обављања полицијских послова, односно онемогућиће њихово даље вршење, полицијском службенику који није прописно одевен и опремљен или код кога се утврди присутност алкохола или других психоактивних супстанци, као и полицијском службенику који одбије да се подвргне овој провери.</p>
			<p class="bold">2. Полицијски послови</p>
			<p class="italik">1) Превенција криминала и унапређење безбедности у заједници</p>
			<p class="clan">Члан 4.</p>
			<p class="Basic-Paragraph">Полиција обављањем полицијских послова и спровођењем мера и радњи прописаних законом, развија превенцију криминала и унапређује безбедност кроз сарадњу и партнерство са грађанима и другим субјектима у заједници, спровођењем активности усмерених на смањење узрока и сузбијање појавних облика криминалног деловања, директним одвраћањем од криминалних активности и кроз спречавања нереда и смањења забринутости лица и узнемирености заједнице због криминала и других појава које угрожавају безбедност.</p>
			<p class="Basic-Paragraph">Превенција криминала и унапређење безбедности у заједници развија се проблемски орјентисаним радом полиције, спровођењем превентивних програма и планских активности, давањем подршке и помоћи у развоју партнера ван полиције који могу допринети решавању различитих безбедносних проблема заједнице, развојем безбедносне културе и јачањем свести заједнице о потреби и значају превенције.</p>
			<p class="clan">Члан 5.</p>
			<p class="Basic-Paragraph">У оквиру свог делокруга, полиција усмерава превенцију криминала и унапређује безбедност заједнице, на централном, регионалном и локалном нивоу:</p>
			<p class="Basic-Paragraph">1) учествовањем у изради и спровођењу програма и акционих планова превенције;</p>
			<p class="Basic-Paragraph">2) организовањем полицијске делатности уз уважавање потреба грађана и заједнице;</p>
			<p class="Basic-Paragraph">3) организовањем и деловањем полиције прилагођено безбедносним карактеристикама локалног подручја;</p>
			<p class="Basic-Paragraph">4) предузимањем активности на остварењу заштите свих, а нарочито деце, жена, немоћних лица и угрожених друштвених група;</p>
			<p class="Basic-Paragraph">5) организовањем максималне мобилности полиције током 24 часа;</p>
			<p class="Basic-Paragraph">6) успостављањем односа поверења са грађанима;</p>
			<p class="Basic-Paragraph">7) спровођењем образовања и стручног усавршавања полицијских службеника различитог стручног профила за рад на превентивним активностима, у сарадњи са другим образовним, здравственим и другим организацијама.</p>
			<p class="clan">Члан 6.</p>
			<p class="Basic-Paragraph">Проблемски оријентисани рад полиције, спроводи се реализовањем следећих активности и то:</p>
			<p class="Basic-Paragraph">1) праћењем и сагледавањем стања безбедности ради идентификовања појава и догађаја који угрожавају безбедност заједнице;</p>
			<p class="Basic-Paragraph">2) анализирањем појава и догађаја ради идентификовања њихових узрока;</p>
			<p class="Basic-Paragraph">3) планирањем и предузимањем активности ради деловања на узроке и последице;</p>
			<p class="Basic-Paragraph">4) остваривањем сарадње са партнерима у заједници, ради заједничког деловања на узроке и последице, када је то потребно;</p>
			<p class="Basic-Paragraph">5) анализом процене стања и остварених резултата.</p>
			<p class="clan">Члан 7.</p>
			<p class="Basic-Paragraph">Програми и акциони планови превенције криминала, појава и догађаја који угрожавају заједницу, начелно, садрже: процену стања; активности које ће се предузети; носиоце активности; утврђене дугорочне и краткорочне циљеве; приоритете; унутрашње и спољне ресурсе за имплементацију; начин остваривања сарадње и координације активности; временске оквире реализације активности; методе и рокове и мерљиве индикаторе за вршење анализе остварених резултата предузетих мера и активности.</p>
			<p class="Basic-Paragraph">Програми и акциони планови из става 1. овог члана, усклађују се са годишњим, месечним и другим плановима рада полиције.</p>
			<p class="clan">Члан 8.</p>
			<p class="Basic-Paragraph">Сарадња и партнерство у заједници реализује се кроз пружање подршке у раду образованих саветодавних тела за безбедност на подручју јединица локалне самоуправе или територијалне аутономије, или се уређује споразумно са другим субјектима на националном, регионалном или локалном нивоу кроз реализацију превентивних програма и акционих планова, у складу са законом.</p>
			<p class="Basic-Paragraph">Полиција пружа подршку у раду саветодавних тела кроз размену информација и удруживање ресурса у предузимању мера и активности за решавање безбедносних проблема и стварања повољног стања безбедности у локалним заједницама.</p>
			<p class="Basic-Paragraph">Споразум о сарадњи, којим се на основу Закона о полицији и других прописа уређује начин остваривања сарадње, процедуре, обавезе, одговорности, коришћење ресурса, време трајања и друга питања од значаја за остваривање сарадње у конкретном случају, може закључити руководилац организационе јединице у седишту или начелник полицијске управе, уз сагласност директора полиције по одобрењу министра. </p>
			<p class="Basic-Paragraph">Организационе јединице, у спровођењу активности саветодавних тела за безбедност или активности по споразуму о сарадњи могу размењивати информације и податке ‒ осим оних који су законом заштићени. </p>
			<p class="Basic-Paragraph">Финансијска и друга материјална средства јединица локалне самоуправе или других партнера, могу се користити уз претходно спроведене прописане процедура из области финансија и материјално-финансијског пословања.</p>
			<p class="italik">2) Откривање и расветљавање кривичних дела, обезбеђивање доказа, њихова анализа, криминалистичко форензичко вештачење употребом савремених форензичких метода и евиденција и откривање имовине проистекле из кривичног дела</p>
			<p class="clan">Члан 9.</p>
			<p class="Basic-Paragraph">Полиција користећи савремене криминалистичке и друге научне дисциплине и законом прописане методе, врши послове превенције, откривањa и расветљавањa кривичних дела, прибављање доказа на основу самосталне или делатности утврђене наредбом органа поступка и примењује друге прописане мере и радње код осталих видова борбе против организованог криминала, тероризма и других појавних облика криминала, применом кривичних законика (материјалног и процесног), као и других закона и прописа, односно, међународних споразума којим је регулисана кривична материја.</p>
			<p class="clan">Члан 10. </p>
			<p class="Basic-Paragraph">Полицијски службеници, непосредним запажањем и уочавањем, прикупљањем информација, података и обавештења од грађана, државних и других органа, предузећа и других организација, осматрањем одређених простора, пунктова, места и објеката, коришћењем криминалистичко-оперативних средстава и метода, коришћењем разних извора (писаних, усмених, телефонских, анонимних и сл), прикупљају информације, податке и обавештења о извршеним кривичним делима, припремама за вршење кривичних дела, њиховим учиниоцима, предметима за којима се трага и друго, и о томе сачињавају одговарајуће акте у електронском или аналогном облику, у складу са законима и другим прописима.</p>
			<p class="clan">Члан 11.</p>
			<p class="Basic-Paragraph">Полицијски службеници који обављају дежурство, у оквиру обављања послова на сузбијању криминала, обезбеђују: хитно обавештавање полицијских службеника организационих јединица надлежних за сузбијање криминала; обавештавање надлежних тужилаца о догађајима о којима је обавештавање обавезно; преношење налога за поступање издатих од стране надлежног тужиоца или руководиоца организационих јединица полиције; формирање увиђајних екипа (по списку дежурних тужилаца, дежурних полицијских службеника и др.) и њихов брз излазак на место извршења кривичног дела; обезбеђење места догађаја потребним бројем полицијских службеника; координирају и усмеравају мере и активности потраге за лицима и предметима и предузимају друге потребне активности.</p>
			<p class="clan">Члан 12. </p>
			<p class="Basic-Paragraph">Послови обезбеђења доказа, њихова анализа, криминалистичко форензичка и друга вештачења ‒ употребом савремених форензичких метода и евиденција обављају се по посебним законима и другим прописима и у складу са правилима криминалистичких и форезничких метода и сагласно посебним процедурама, заснованим на међународним стандардима.</p>
			<p class="Basic-Paragraph">Полицијски службеници који изађу или се затекну на месту догађаја у току обезбеђења места догађаја, предузимају потребне мере ради прикупљања обавештења о догађају, учиниоцима и очувања или заштите места догађаја, предмета и трагова у неизмењеном стању до почетка вршења увиђаја, у складу са правилима криминалистичких и форензичких метода и другим прописима.</p>
			<p class="clan">Члан 13.</p>
			<p class="Basic-Paragraph">Послови откривања имовине проистекле из кривичног дела обављају се применом закона којим се уређује одузимање имовине проистекле из кривичног дела и других законских прописа, прикупљањем доказа о имовини, законитим приходима, начину и трошковима живота окривљеног, окривљеног сарадника или оставиоца, доказа о имовини коју је наследио правни следбеник, односно доказа о имовини и накнади за коју је имовина пренета на треће лице. </p>
			<p class="italik">3) Откривање и расветљавање прекршаја и привредних преступа</p>
			<p class="clan">Члан 14.</p>
			<p class="Basic-Paragraph">Полиција, користећи савремене и законом прописане методе, врши послове превенције, откривањa и расветљавањa прекршаја и привредних преступа, прибављање доказа на основу самосталне или делатности утврђене наредбом органа поступка, на основу закона и других прописа којима је регулисана материја прекршаја и привредних преступа.</p>
			<p class="clan">Члан 15.</p>
			<p class="Basic-Paragraph">Полицијски службеници, непосредним запажањем и уочавањем, прикупљањем информација, података и обавештења од грађана, државних и других органа, предузећа и других организација, осматрањем одређених простора, пунктова, места и објеката, коришћењем оперативних средстава и метода, коришћењем разних извора (писаних, усмених, телефонских, анонимних и сл.), прикупљају информације, податке и обавештења о извршеним прекршајима или привредним преступима, припремама за њихово вршење, њиховим учиниоцима, предметима за којима се трага и друго, и о томе сачињавају одговарајуће акте у електронском или аналогном облику, у складу са законима и другим прописима.</p>
			<p class="italik">4) Откривање и хапшење учинилаца кривичних дела, прекршаја и других лица за којима се трага и привођење надлежним органима</p>
			<p class="clan">Члан 16.</p>
			<p class="Basic-Paragraph">Послове откривања и хапшења учинилаца кривичних дела и прекршаја и других лица за којима се трага и њихово привођење надлежним органима, полиција обавља кроз спровођење мера трагања за лицима и предметима.</p>
			<p class="Basic-Paragraph">По расписаној потерници, полицијској потрази и објави, поступају све организационе јединице полиције кроз обављање послова из своје надлежности, а када је то потребно и по сачињеним посебним плановима организационе јединице надлежне за послове сузбијања криминала.</p>
			<p class="Basic-Paragraph">Ближи начин поступања утврђен је законом и другим прописом.</p>
			<p class="clan">Члан 17.</p>
			<p class="Basic-Paragraph">Спровођење мера трагања и хапшења лица које је раније, коришћењем ватреног или другог оружја или опасног оруђа или другог средства погодног да тело тешко повреди или здравље тешко наруши, пружало отпор полицији или лица за које постоје сазнања да ће такав отпор пружити или да ће изазвати опасност по друга лица, имовину или полицијске службенике, врши се по сачињеном плану руководиоца организационе јединице надлежне за послове сузбијања криминала, који одобрава начелник полицијске управе или надлежни руководилац организационе јединице у седишту Дирекције полиције.</p>
			<p class="Basic-Paragraph">Када је ради хапшења лица из става 1. овог члана, то потребно, специјална јединица полиције или посебне јединице полиције биће ангажоване на начин прописан Законом о полицији.</p>
			<p class="italik">5) Одржавање јавног реда и мира, спречавање насиља на спортским приредбама, пружање помоћи у извршењима у складу са законом</p>
			<p class="clan">Члан 18.</p>
			<p class="Basic-Paragraph">Полицијске станице и организационе јединице полиције, у циљу одржавања стабилног јавног реда и спречавања насиља на спортским приредбама:</p>
			<p class="Basic-Paragraph">1) стално и систематски врше анализе стања јавног реда и појаве насиља на спортским приредбама; </p>
			<p class="Basic-Paragraph">2) прате догађаје и појаве које угрожавају јавни ред; </p>
			<p class="Basic-Paragraph">3) планирају и организовано предузимају потребне мере, радње, активности и посебне акције на откривању и спречавању појава и догађаја који угрожавају јавни ред; </p>
			<p class="Basic-Paragraph">4) организују стално дежурство и обављање послова полиције на начин који обезбеђује хитно и правовремено предузимање потребних мера и радњи одржавања стабилног јавног реда и спречавања насиља на спортским приредбама;</p>
			<p class="Basic-Paragraph">5) према учиниоцима кривичних дела и извршиоцима прекршаја против јавног реда и других деликата предузимају законом прописане мере прекршајног и кривичног гоњења; </p>
			<p class="Basic-Paragraph">6) остварују сарадњу у локалној заједницом, са органима, институцијама, удружењима грађана и другим организацијама ради унапређења стања јавног реда и спречавања насиља на спортским приредбама;</p>
			<p class="Basic-Paragraph">7) остварују сарадњу са надлежним правосудним и другим органима.</p>
			<p class="clan">Члан 19.</p>
			<p class="Basic-Paragraph">Полиција, надлежним органима, физичким и правним лицима ради омогућавања безбедног спровођења извршења, пружа помоћ у извршењима под условима и на начин прописан законом и другим прописима.</p>
			<p class="italik">6) Регулисање, контрола, пружање помоћи и надзор у саобраћају на путевима и други послови из прописа о безбедности саобраћаја</p>
			<p class="clan">Члан 20.</p>
			<p class="Basic-Paragraph">Послови регулисања и контроле, пружања помоћи у саобраћају на путевима и други послове из области безбедности саобраћаја, обављају се на начин прописан законом и прописима из области безбедности саобраћаја. </p>
			<p class="Basic-Paragraph">Послови надзора над поштовањем прописа из области оспособљавања кандидата за возаче у просторијама правног лица и у саобраћају на путу, надзор над радом привредног друштва овлашћеног за вршење техничког прегледа возила, надзор над поштовањем прописа о безбедности саобраћаја у привредним друштвима, другим правним лицима, државним органима, јединицама локалне самоуправе и од стране предузетника, који обављају превоз у друмском саобраћају, у њиховим просторијама и у саобраћају на путу, надзор над поштовањем прописа о радном времену посаде возила у друмском превозу у просторијама превозника и у саобраћају на путу и надзор над спровођењем прописа о пробним вожњама, обављају се на начин прописан законом и прописима из области безбедности саобраћаја. </p>
			<p class="clan">Члан 21.</p>
			<p class="Basic-Paragraph">Организационе јединице полиције у обављању послова из области безбедности саобраћаја:</p>
			<p class="Basic-Paragraph">1) врше анализе стања безбедности саобраћаја;</p>
			<p class="Basic-Paragraph">2) прате догађаје и појаве које угрожавају безбедност саобраћаја; </p>
			<p class="Basic-Paragraph">3) планирају и организовано предузимају потребне мере, радње и активности на откривању и спречавању појава и догађаја који угрожавају безбедност саобраћаја; </p>
			<p class="Basic-Paragraph">4) организују стално дежурство и вршење делатности саобраћајне полиције на начин који обезбеђује хитно и правовремено предузимање потребних мера и радњи из области безбедности саобраћаја;</p>
			<p class="Basic-Paragraph">5) према извршиоцима кривичних дела, прекршаја и других деликата из ове области предузимају законом прописане мере и радње;</p>
			<p class="Basic-Paragraph">6) остварују сарадњу са надлежним правосудним и другим органима;</p>
			<p class="Basic-Paragraph">7) предузимају друге потребне активности из области безбедности саобраћаја;</p>
			<p class="Basic-Paragraph">8) остварују сарадњу и партнерство са другим органима, организацијама, правним лицима, институцијама, стручним организацијама, удружењима грађана и другим субјектима.</p>
			<p class="italik">7) Обезбеђење одређених јавних скупова, личности, објеката и простора</p>
			<p class="clan">Члан 22.</p>
			<p class="Basic-Paragraph">Под обезбеђењем, у смислу овог правилника, подразумева се предузимање планских активности ради остваривања безбедности одређених јавних скупова, личности, објеката и простора. </p>
			<p class="clan">Члан 23.</p>
			<p class="Basic-Paragraph">Послови обезбеђења су редовно обезбеђење, ванредно обезбеђење и посебно обезбеђење.</p>
			<p class="Basic-Paragraph">Редовно обезбеђење врши се са циљем заштите безбедности одређених личности и објеката који су посебним прописима или актом министра опредељени и одређени да се редовно обезбеђују.</p>
			<p class="Basic-Paragraph">Ванредно обезбеђење организује се ради обезбеђења јавних скупова, парада, поворки, других манифестација у којима учествује већи број грађана, народних свечаности, прослава, сајмова, спортских такмичења, приредби и у другим случајевима кад за тим постоје безбедносне потребе.</p>
			<p class="Basic-Paragraph">Посебно обезбеђење организује се ради заштите јавних функционера и одређених личности, страних државника током посета Републици Србији, као и објеката које користе ове личности.</p>
			<p class="clan">Члан 24.</p>
			<p class="Basic-Paragraph">Редовно обезбеђење врши се у складу са безбедносном проценом угрожености по сачињеном плану обезбеђења.</p>
			<p class="Basic-Paragraph">Планом обезбеђења, руководилац организационе јединице, планира потребан број полицијских службеника и средстава ради извршења задатка, одређује редовне задатке полицијским службеницима и начин њиховог вршења, поступке у случају угрожавања личности или објеката који се обезбеђује и уређује друге мере и радње у складу са безбедносном проценом и безбедносним потребама.</p>
			<p class="clan">Члан 25.</p>
			<p class="Basic-Paragraph">Ванредно обезбеђење одређених јавних скупова, на основу безбедносне процене, планира и реализује полицијска станица, односно полицијска управа по месту одржавања јавног скупа.</p>
			<p class="Basic-Paragraph">Организациона јединица из става 1. овог члана:</p>
			<p class="Basic-Paragraph">1) о пријему пријаве, или по сазнању да ће се одржати јавни скуп на коме се очекује већи број учесника или нарушавање јавног реда у већем обиму или посебно интересовање јавности и у другим случајевима када је потребно предузимање појачаних мера безбедности, одмах обавештава надлежну организациону јединицу у седишту Дирекције полиције;</p>
			<p class="Basic-Paragraph">2) сарађује са сазивачем и организатором јавног скупа у складу са законом; </p>
			<p class="Basic-Paragraph">3) организује и прикупља обавештења и сазнања о организованим доласцима грађана на јавни скуп и о појавама и догађајима које могу угрозити безбедност учесника јавног скупа, других лица и имовине у циљу стварања безбедних услова за мирно одржавање јавног скупа; </p>
			<p class="Basic-Paragraph">4) у складу са прикупљеним сазнањима и безбедносном проценом, планира и организује предузимање мера обезбеђења јавног скупа и када је то потребно тражи пружање помоћи и предузима друге мере и радње у складу са законом; </p>
			<p class="Basic-Paragraph">5) организује и спроводи обављање контрадиверзионог и другог потребног прегледа места одржавања јавног скупа; </p>
			<p class="Basic-Paragraph">6) о свим догађајима и окупљању учесника пре почетка, за време одржавања и након одржаног скупа из тачке 1. овог става, одмах обавештава надлежну организациону јединицу у седишту Дирекције полиције.</p>
			<p class="clan">Члан 26.</p>
			<p class="Basic-Paragraph">Посебно обезбеђење обавља се по сачињеном плану посебног обезбеђења.</p>
			<p class="Basic-Paragraph">Ако у посебном обезбеђењу учествују јединице или органи Војске Србије, службе безбедности у Републици Србији, руководилац који спроводи посебно обезбеђење одређује полицијског службеника који ће остварити сарадњу са припадницима војних јединица, органа и служби безбедности, ради координације спровођења мера посебног обезбеђења.</p>
			<p class="italik">8) Безбедносна заштита одређених личности и објеката</p>
			<p class="v2-clan-1">Члан 27.</p>
			<p class="v2-clan-left-1">Под пословима безбедносне заштите 
			одређених личности и објеката, у смислу овог правилника, подразумева 
			се предузимање превентивно-безбедносних мера, мера 
			превентивно-техничке заштите, мера физичке заштите и мера 
			превентивно-медицинске заштите.</p>
			<p class="hide-change">*Службени гласник РС, број 72/2018</p>
			<p class="clan">Члан 28.</p>
			<p class="Basic-Paragraph">Безбедносна заштита одређених личности и објеката врши се у складу са безбедносном проценом угрожености и сачињеним планом обезбеђења.</p>
			<p class="Basic-Paragraph">Полицијски службеник приликом вршења послова безбедносне заштите, упознаје лице које непосредно обезбеђује са његовим обавезама, ради успешног извршавања конкретног задатка и ради отклањања опасности по његов живот и личну безбедност.</p>
			<p class="Basic-Paragraph">Министарство сноси трошкове безбедносне заштите личности и употребе материјално-техничких средстава Министарства.</p>
			<p class="Basic-Paragraph">Лице из става 2. овог члана може добровољно сносити трошкове обезбеђења.</p>
			<p class="Basic-Paragraph">Полицијски службеници, ван граница Републике Србије, обављају послове обезбеђења и друге полицијске послове, на начин предвиђен међународним споразумима.</p>
			<p class="italik">9) Контрола државне границе, послови у вези са кретањем и боравком странаца, послови азила, прекограничног криминала, и регуларних миграција и реадмисије</p>
			<p class="clan">Члан 29.</p>
			<p class="Basic-Paragraph">Послови контроле државне границе, послове у вези са кретањем и боравком странаца, послове азила, прекограничног криминала, ирегуларних миграција и реадмисије, обављају се на начин прописан законом и подзаконским прописима и међународним прописима из области заштите државне границе, кретања и боравка странаца, азила, прекограничног криминала, ирегуларних миграција и редамисије.</p>
			<p class="Basic-Paragraph">У циљу остваривања оптималног нивоа ефикасности у коришћењу људских и техничких ресурса, послови из става 1. овог члана, организују се и врше на основу анализе стања и процене ризика по утврђеном модулу анализе ризика.</p>
			<p class="clan">Члан 30.</p>
			<p class="Basic-Paragraph">Послови контроле државне границе су: послови контроле прелажења државне границе и послови обезбеђења државне границе.</p>
			<p class="Basic-Paragraph">Послови контроле државне границе обављају се кроз успостављен систем интегрисаног управљања границом који подразумева уређену сарадњу свих служби на граничним прелазима, уређену међународну сарадњу граничних и других органа, као и сарадњу са другим државним органима и институцијама у циљу постизања отворености границе за кретање лица и трговину и затворености за све криминалне и друге активности које угрожавају стање безбедности и постављене циљеве.</p>
			<p class="clan">Члан 31.</p>
			<p class="Basic-Paragraph">Полицијски службеници у вршењу контроле прелажења државне границе утврђују исправност путних исправа, проверавају и утврђују идентитет лица која прелазе државну границу. </p>
			<p class="Basic-Paragraph">Утврђивање исправности и очитавање путних исправа врши се коришћењем за то намењених одговарајућих техничких средстава, оптичких и електронских читача, скенера, и др, осим у случајевима примене минималне мере контроле.</p>
			<p class="Basic-Paragraph">Када полицијски службеници утврде да лице које прелази државну границу има исправну путну исправу и провере његов идентитет, а не постоје друге сметње за прелажење државне границе, на путној исправи оверавају прописаним печатом прелажење државне границе.</p>
			<p class="clan">Члан 32.</p>
			<p class="Basic-Paragraph">Полицијски службеници, поред контроле путних исправа путника и особља запосленог на одржавању међународног саобраћаја, могу у складу са законом да изврше и преглед лица, ствари које та лица носе и превозних средстава, ради спречавања недозвољеног прелажења државне границе и преношења оружја, муниције, експлозивних и других материја и других ствари чије је преношење преко државне границе забрањено, као и да прикупљају обавештења и податке који су од интереса за безбедност.</p>
			<p class="Basic-Paragraph">На захтев лица које управља превозним средством, издаје се потврда о прегледу превозног средства, непосредно након прегледа, односно док се лице и возило налазе на подручју граничног прелаза.</p>
			<p class="clan">Члан 33.</p>
			<p class="Basic-Paragraph">Полицијски службеник неће дозволити напуштање граничног прелаза лицу и превозном средству пре извршене контроле путне исправе и друге контроле прописане законом.</p>
			<p class="Basic-Paragraph">Изузетно, контрола путних исправа у возовима, на ваздухопловима и на речним пловилима може се вршити и за време њиховог кретања ван граничних прелаза.</p>
			<p class="clan">Члан 34.</p>
			<p class="Basic-Paragraph">У вршењу послова контроле прелажења државне границе на аеродромима отвореним за међународни ваздушни саобраћај, железничким станицама и речним пристаништима за међународни саобраћај полицијски службеници сарађују са царинским органима, службом за контролу лета, железничким особљем, инспекцијским и другим органима и организацијама које врше послове на аеродрому, железници или речном пристаништу.</p>
			<p class="clan">Члан 35.</p>
			<p class="Basic-Paragraph">Обезбеђење државне границе обухвата скуп мера и радњи које се предузимају уз државну границу, на делу државне границе и између граничних прелаза по дубини територије Републике Србије, на прилазним путним правцима према државној граници и на граничним прелазима после редовног радног времена у циљу спречавања недозвољеног прелажења државне границе и заштите њене неповредивости.</p>
			<p class="Basic-Paragraph">У обављању послова обезбеђења државне границе користе се за то намењена техничка средства.</p>
			<p class="clan">Члан 36.</p>
			<p class="Basic-Paragraph">Послове у вези са кретањем и боравком странаца, су: пријава боравишта странаца, одобравање привремених боравака странцима, одобравање сталног настањења странаца, продужавање виза страним држављанима, отказивање боравка страном држављанину, издавање визе на граничном прелазу, издавања путног листа за странце, одређивање обавезног боравка страном држављанину, вођење прописаних евиденција о странцима, издавање личне карте за странце, послови прихватилишта за странце и друге послове у складу са законом и посебним прописима који уређују ову област.</p>
			<p class="Basic-Paragraph">Послови из става 1. овог члана обављају се на начин прописан законом и подзаконским прописима који уређују ову област.</p>
			<p class="clan">Члан 37.</p>
			<p class="Basic-Paragraph">Послове азила су: пријем захтева за азил, регистрација лица и спровођење управног поступка у којем се одлучује о поднетом захтеву за азил.</p>
			<p class="Basic-Paragraph">Полицијски службеници у обављању послова из става 1. овог члана, врше евидентирање лица која су изразила намеру за тражење азила, проверу идентитета лица или утврђивање идентитета лица, када је то потребно, издају потврде о израженој намери за тражење азила и предузимају друге мере и радње по захтеву надлежних органа у складу са законом.</p>
			<p class="Basic-Paragraph">Послови из става 1. овог члана, обављају се на начин прописан законом и подзаконским прописом који уређује ову област.</p>
			<p class="clan">Члан 38.</p>
			<p class="Basic-Paragraph">Полицијски службеници у обављају послова прекограничног криминала и ирегуларних миграција, прате кретање и облике ових појава и кривичних дела и предузимају законом прописане мере и радње ради, сузбијања и расветљавања ових појава и кривичних дела и проналажења и хапшења њихових учинилаца.</p>
			<p class="Basic-Paragraph">У складу са законом и међународним прописима, у обављању послова из става 1. овог члана остварује се сарадња са надлежним граничним и другим полицијским органима суседних држава.</p>
			<p class="clan">Члан 39.</p>
			<p class="Basic-Paragraph">Послове реадмисије полицијски службеници обављају на начин прописан међународним споразумима о реадмисији, законима и другим прописима из ове области. </p>
			<p class="Basic-Paragraph">У обављању послова из става 1. овог члана, полицијски службеници утврђују идентитет и статус држављанства лица и да ли лице испуњава законом прописане услове за повратак у Републику Србију.</p>
			<p class="Basic-Paragraph">Преузимање странаца, држављана трећих држава и лица без држављанства, врши се на основу одредаба Законика о кривичном поступку и других прописа, као и на основу међународних уговора.</p>
			<p class="Basic-Paragraph">Приликом преузимања лица изручених од иностраних органа, полицијски службеници затражиће службене списе иностраних органа у вези са изручењем, личне исправе и ствари лица.</p>
			<p class="italik">10) Извршавање послова утврђених прописима о оружју, приватном обезбеђењу и детективској делатности</p>
			<p class="clan">Члан 40.</p>
			<p class="Basic-Paragraph">Послови утврђени прописима о оружју обављају се на начин прописан законом и подзаконским прописима који уређују вођење управног поступка и поступка вршења надзора над применом прописа из те области.</p>
			<p class="Basic-Paragraph">Послови утврђени прописима о приватном обезбеђењу и детективској делатности, обављају се на начин прописан законом и подзаконским прописима који уређују вођење управног поступка и поступка вршења надзора над применом прописа из тих области.</p>
			<p class="italik">11) Безбедносна заштита Министарства</p>
			<p class="clan">Члан 41.</p>
			<p class="Basic-Paragraph">Послови безбедносне заштите Министарства обављају се на начин уређен посебним прописима који уређују ову област.</p>
			<p class="italik">12) Извршавање других полицијских послова и задатака утврђених законом и подзаконским актом Министарства донетим на основу овлашћења из закона</p>
			<p class="clan">Члан 42.</p>
			<p class="Basic-Paragraph">Полиција, у складу са својим делокругом утврђеним законом, врши припреме за деловање за време ванредног или ратног стања и обавља друге послове и задатке утврђене законом и подзаконским актима донетим на основу овлашћења из закона.</p>
			<p class="bold">3. Прелазна и завршна одредба</p>
			<p class="clan">Члан 43.</p>
			<p class="Basic-Paragraph">Даном ступања на снагу овог правилника, престаје да важи Правилник о начину вршења полицијских послова („Службени гласник РС”, број 27/07).</p>
			<p class="clan">Члан 44.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">01 број 5329/18-3</p>
			<p class="potpis">У Београду, 7. августа 2018. године</p>
			<p class="potpis">Министар,</p>
			<p class="potpis">др <span class="bold">Небојша Стефановић, </span>с.р.</p>
	</div>

