


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 22. став 1. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15, 96/15 – др. закон, 92/16 и 104/16 – др. закон),</p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о условима за зимовнике за страна и домаћа пловила</p>
				<p class="centar">"Службени гласник РС", број 48 од 19. маја 
				2017.</p>
				<p class="clan">Члан 1.</p>
				<p>Овим правилником прописују се услови које морају да испуњавају зимовници отворени за зимовање страних и домаћих пловила (у даљем тексту: зимовници).</p>
				<p class="clan">Члан 2.</p>
				<p>Зимовници морају да имају:</p>
				<p>1) прилазни пловни пут са дубином која није мања од дубине захтеване категоријом водног пута на ком се зимовник налази;</p>
				<p>2) водени простор дубине која није мања од дубине захтеване категоријом водног пута на ком се зимовник налази;</p>
				<p>3) место за окретницу пловила;</p>
				<p>4) могућност безбедног извезивања пловила;</p>
				<p>5) објекат за прихват санитарне отпадне и каљужне воде и смећа са пловила;</p>
				<p>6) приступни пут за везу зимовника са најближом саобраћајницом или насељеним местом.</p>
				<p>Дубине прилазног пловног пута и воденог простора из става 1. тач. 1) и 2) овог члана обезбеђују се у периоду од 15. децембра текуће до 15. марта наредне године (предвиђени период за зимовање пловила).</p>
				<p>Ако у зимовнику не постоји објекат за прихват санитарне отпадне и каљужне воде и смећа са пловила, обезбеђује се прихват камионима цистернама и камионима за смеће.</p>
				<p class="clan">Члан 3.</p>
				<p>Улаз за упловљење пловила у зимовник и испловљење пловила из зимовника треба да буде слободан.</p>
				<p>Водени простор зимовника треба да је довољне ширине за пролаз пловила дуж зимовника. </p>
				<p class="clan">Члан 4.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00063/2017-06</p>
				<p class="potpis">У Београду, 11. маја 2017. године </p>
				<p class="potpis">Министар,</p>
				<p class="potpis">проф. др <span class="bold">Зорана З. Михајловић,</span> с.р.</p>
	</div>

