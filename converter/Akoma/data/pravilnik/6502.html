

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 49. став 10. Закона о основама система образовања и васпитања („Службени гласник РС”, бр. 88/17 и 27/18 – други закон), </p>
			<p class="Basic-Paragraph">Министар просвете, науке и технолошког развоја доноси</p>
			<p class="odluka-zakon">ПРАВИЛНИК </p>
			<p class="odluka-zakon">о вредновању квалитета рада установе</p>
			<p class="centar">"Службени гласник РС", број 10 од 15. фебруара 
			2019.</p>
			<p class="bold">Предмет Правилника</p>
			<p class="clan">Члан 1.</p>
			<p class="Basic-Paragraph">Овим правилником уређују се органи и тела установе, поступци праћења остваривања програма образовања и васпитања, других облика образовно-васпитног рада, oснови и мерила за самовредновање и вредновање, садржина и начин објављивања резултата самовредновања и вредновања квалитета рада установе.</p>
			<p class="bold">Појам вредновања квалитета рада установе</p>
			<p class="clan">Члан 2.</p>
			<p class="Basic-Paragraph">Ради осигурања квалитета рада, установа се самостално и у сарадњи са надлежним органом јединице локалне самоуправе стара о обезбеђивању и унапређивању услова за развој образовања и васпитања, квалитета програма образовања и васпитања, свих облика образовно-васпитног рада, односно васпитно-образовног рада (у даљем тексту: образовно-васпитни рад) и услова у којима се он остварује. </p>
			<p class="Basic-Paragraph">Вредновањем се процењује квалитет рада установе чиме се обезбеђују подаци од значаја за даљи развој и управљање установом. </p>
			<p class="bold">Основи и начин вредновања квалитета рада установе</p>
			<p class="clan">Члан 3.</p>
			<p class="Basic-Paragraph">Вредновање квалитета рада установе врши се на основу стандарда и показатеља квалитета рада установе који се односе на области квалитета, прописаних правилником којим се уређују стандарди квалитета рада установе (у даљем тексту: Правилник). </p>
			<p class="Basic-Paragraph">У установи се вреднују остваривање циљева, исхода и стандарда постигнућа, Националног оквира образовања и васпитања, плана и програма наставе и учења, предшколског програма, школског програма, развојног плана, као и укљученост родитеља, односно других законских заступника деце и ученика у различите облике образовно-васпитног рада и услова у којима се он остварује. </p>
			<p class="Basic-Paragraph">Вредновање квалитета рада установа врши се кроз самовредновање и спољашње вредновање.</p>
			<p class="bold">Појам самовредновања квалитета рада установе</p>
			<p class="clan">Члан 4.</p>
			<p class="Basic-Paragraph">Самовредновање квалитета рада установе (у даљем тексту: самовредновање) је процена коју спроводи установа на основу стандарда и показатеља квалитета рада установе, прописаних Правилником. Установа у складу са сопственим потребама и специфичностима може да утврди и додатне показатеље уколико јој то омогућава бољи увид у постојеће стање и уколико даје смернице за унапређивање рада. </p>
			<p class="Basic-Paragraph">Самовредновање је континуирани процес преиспитивања постојеће праксе који се спроводи систематски и транспарентно унутар установе од стане запослених и служи за унапређивање рада запослених и развој установе у циљу остваривања добробити деце, односно ученика.</p>
			<p class="Basic-Paragraph">Самовредновањем се подржава аутономија установе и развија одговорност за резултате рада.</p>
			<p class="Basic-Paragraph">Самовредновањем установа процењује: квалитет остваривања програма образовања и васпитања, односно наставе и учења, све облике и начин остваривања образовно-васпитног рада, стручно усавршавање и професионални развој запослених, услове у којима се остварује образовање и васпитање, задовољство деце, ученика и родитеља, односно других законских заступника деце и ученика. </p>
			<p class="Basic-Paragraph">Установа је дужна да самовредновање спроводи сваке године по појединим областима квалитета, а сваке четврте или пете године – у целини.</p>
			<p class="bold">Носиоци самовредновања</p>
			<p class="clan">Члан 5.</p>
			<p class="Basic-Paragraph">У самовредновању учествују сви запослени у установи, стручни органи, савет родитеља, ученички парламент, ученици, наставници, васпитачи, стручни сарадници, директор и орган управљања установе.</p>
			<p class="Basic-Paragraph">Самовредновање у установи спроводи тим за самовредновање који образује директор, у складу са законом. </p>
			<p class="Basic-Paragraph">Тим за самовредновање чине представници запослених, родитеља, односно других законских заступника, ученичког парламента, јединице локалне самоуправе, односно стручњака за поједина питања. </p>
			<p class="Basic-Paragraph">Тим за самовредновање има најмање пет чланова.</p>
			<p class="Basic-Paragraph">Директор именује чланове тима за самовредновање на период од годину дана. Приликом образовања тима за самовредновање примењује се принцип равномерне заступљености свих запослених у процесу самовредновања. Радом тима за самовредновање руководи руководилац тима, који се бира из реда чланова тима. Директор установе учествује у раду тима за самовредновање. </p>
			<p class="Basic-Paragraph">Тим за самовредновање обезбеђује услове за спровођење самовредновања, организује и спроводи самовредновање.</p>
			<p class="Basic-Paragraph">Стручну подршку установи у самовредновању пружају школска управа и Завод за вредновање квалитета образовања и васпитања у складу са законом (у даљем тексту: Завод).</p>
			<p class="bold">Годишњи план самовредновања</p>
			<p class="clan">Члан 6.</p>
			<p class="Basic-Paragraph">Годишњи план самовредновања припрема тим за самовредновање.</p>
			<p class="Basic-Paragraph">Годишњи план самовредновања доноси се на основу процене стања у установи и саставни је део годишњег плана рада установе. </p>
			<p class="Basic-Paragraph">У годишњем плану самовредновања утврђују се предмет самовредновања који представља једну или више области квалитета или самовредновање рада установе у целини, дефинисаних стандардима квалитета рада установа (у даљем тексту: предмет самовредновања), предвиђене активности, временска динамика, носиоци и очекивани исходи, инструменти и технике самовредновања.</p>
			<p class="bold">Начин вршења самовредновања</p>
			<p class="clan">Члан 7. </p>
			<p class="Basic-Paragraph">Самовредновање се врши на основу анализе:</p>
			<p class="Basic-Paragraph">1) евиденције и педагошке документације установе, програма образовања и васпитања, годишњег плана рада и развојног плана рада установе;</p>
			<p class="Basic-Paragraph">2) базе података у оквиру јединственог информационог система просвете и других извора података;</p>
			<p class="Basic-Paragraph">3) резултата праћења различитих активности у установи, а посебно посматрања часова у школи и активности у предшколској установи;</p>
			<p class="Basic-Paragraph">4) прикупљених података из спроведених истраживања у установи и на нивоу система образовања и васпитања и других релевантних пoдaтaкa;</p>
			<p class="Basic-Paragraph">5) ефеката реализованих активности у пројектима;</p>
			<p class="Basic-Paragraph">6) разговора, стручних дискусија, састанака, резултата спроведених анкета и других аналитичко-истраживачких активности за које се процени да су неопходне; </p>
			<p class="Basic-Paragraph">7) постојећих извештаја о вредновању квалитета рада установе.</p>
			<p class="Basic-Paragraph">Тим за самовредновање прикупља, анализира и обрађује податке који се односе на предмет самовредновања и врши процену квалитета предмета самовредновања на основу обрађених података.</p>
			<p class="bold">Извештај о самовредновању</p>
			<p class="clan">Члан 8.</p>
			<p class="Basic-Paragraph">Након извршеног самовредновања, тим за самовредновање сачињава извештај о самовредновању и доставља га директору установе. </p>
			<p class="Basic-Paragraph">Извештај о самовредновању квалитета рада установе директор доставља васпитно-образовном, наставничком, односно педагошком већу, савету родитеља, ученичком парламенту и органу управљања, као и надлежној школској управи.</p>
			<p class="bold">Садржај и објављивање извештаја о самовредновању</p>
			<p class="clan">Члан 9.</p>
			<p class="Basic-Paragraph">Извештај о самовредновању садржи опис и процену остварености стандарда и показатеља квалитета рада установе, предлог мера за унапређивање квалитета рада установе и начине праћења остваривања предложених мера.</p>
			<p class="Basic-Paragraph">Директор је дужан да обезбеди услове да извештај о самовредновању буде доступан свим заинтересованим корисницима. </p>
			<p class="Basic-Paragraph">Извештај о самовредновању може бити објављен и на званичној интернет страници установе.</p>
			<p class="bold">Самовредновање и развојно планирање</p>
			<p class="clan">Члан 10. </p>
			<p class="Basic-Paragraph">Развојни план установе доноси се на основу извештаја о самовредновању и извештаја о спољашњем вредновању, најкасније 30 дана пре истека важећег развојног плана установе.</p>
			<p class="Basic-Paragraph">У поступку самовредновања квалитета рада установе вреднује се и остваривање развојног плана установе. </p>
			<p class="bold">Појам спољашњег вредновања квалитета рада установе </p>
			<p class="clan">Члан 11.</p>
			<p class="Basic-Paragraph">Спољашње вредновање је процес процене квалитета рада установе од стране овлашћених лица која нису непосредно укључена у рад установе и спроводи се у циљу утврђивања остваривања прописаних циљева и исхода образовања и васпитања и осигурања квалитета система образовања и васпитања у целини.</p>
			<p class="Basic-Paragraph">Спољашњим вредновањем квалитета рада установе (у даљем тексту: спољашње вредновање) оцењује се квалитет свих области дефинисаних стандардима квалитета рада установа прописаних Правилником.</p>
			<p class="Basic-Paragraph">Спољашње вредновање спроводи се најмање једном у шест година.</p>
			<p class="Basic-Paragraph">Спољашње вредновање може се спроводити и чешће, према процени надлежне школске управе, на захтев министра надлежног за послове образовања и васпитања (у даљем тексту: министар) или установе. </p>
			<p class="Basic-Paragraph">У установи која је оцењена најнижом оценом за укупни квалитет рада, спољашње вредновање се спроводи три године након претходног спољашњег вредновања. </p>
			<p class="Basic-Paragraph">Спољашње вредновање обавља се стручно-педагошким надзором министарства надлежног за послове образовања и васпитања (у даљем тексту: Министарство) и од стране Завода.</p>
			<p class="bold">Носиоци спољашњег вредновања</p>
			<p class="clan">Члан 12. </p>
			<p class="Basic-Paragraph">Спољашње вредновање врше Министарство и Завод. Носиоци спољашњег вредновања су овлашћена лица која су савладала програм обуке за спољашње вредновање и која су именована решењем министра (у даљем тексту: спољашњи евалуатор).</p>
			<p class="Basic-Paragraph">Спољашње вредновање врши тим који има најмање три члана. Члан тима може да буде и просветни саветник из друге школске управе, као и представник Завода у складу са решењем министра.</p>
			<p class="Basic-Paragraph">Тим за спољашње вредновање именује министар, а руководиоца тима именује руководилац надлежне школске управе. </p>
			<p class="Basic-Paragraph">Стручну подршку тимовима у спољашњем вредновању у погледу развоја система и капацитета за спољашње вредновање пружа Завод, у складу са законом.</p>
			<p class="bold">Годишњи план спољашњег вредновања</p>
			<p class="clan">Члан 13. </p>
			<p class="Basic-Paragraph">Министарство, на нивоу школске управе, најкасније до 31. августа, сачињава план спољашњег вредновања за наредну школску годину (у даљем тексту: годишњи план).</p>
			<p class="Basic-Paragraph">Годишњи план садржи називе установа у којима се врши спољашње вредновање, број и састав тимова за спољашње вредновање. </p>
			<p class="bold">Начин вршења спољашњег вредновања школе</p>
			<p class="clan">Члан 14.</p>
			<p class="Basic-Paragraph">Спољашње вредновање школе врши се на основу:</p>
			<p class="Basic-Paragraph">1) анализе евиденције и педагошке документације школе, извештаја о самовредновању школе, школског програма, годишњег плана рада, развојног плана рада школе и извештаја просветног саветника;</p>
			<p class="Basic-Paragraph">2) непосредног праћења наставе и других облика образовно-васпитног и васпитног рада;</p>
			<p class="Basic-Paragraph">3) разговора са директором, стручним сарадницима, наставницима, васпитачима, ученицима, родитељима, односно другим законским заступницима и другим лицима од значаја за живот и рад школе;</p>
			<p class="Basic-Paragraph">4) других аналитичко-истраживачких активности неопходних за потпунији увид у укупан рад школе.</p>
			<p class="Basic-Paragraph">Непосредно праћење наставе обухвата праћење реализације часова најмање 40% наставника запослених у школи. </p>
			<p class="Basic-Paragraph">Поступак спољашњег вредновања у школи траје најмање два радна дана.</p>
			<p class="Basic-Paragraph">Ради осигурања квалитета процеса спољашњег вредновања сви представници школе који су учествовали у поступку спољашњег вредновања дужни су да, у току трајања спољашњег вредновања у школи, попуне упитник за процену квалитета спровођења поступка спољашњег вредновања.</p>
			<p class="bold">Начин вршења спољашњег вредновања предшколске установе</p>
			<p class="clan">Члан 15.</p>
			<p class="Basic-Paragraph">Спољашње вредновање предшколске установе врши се на основу:</p>
			<p class="Basic-Paragraph">1) анализе евиденције и педагошке документације предшколске установе, извештаја о самовредновању предшколске установе, предшколског програма, годишњег плана рада, развојног плана рада предшколске установе и извештаја просветног саветника;</p>
			<p class="Basic-Paragraph">2) непосредног праћења васпитно-образовног рада и других активности са децом и родитељима, односно другим законским заступницима;</p>
			<p class="Basic-Paragraph">3) разговора са директором, стручним сарадницима, васпитачима, родитељима и другим лицима од значаја за живот и рад предшколске установе;</p>
			<p class="Basic-Paragraph">4) других аналитичко-истраживачких активности неопходних за потпунији увид у укупан рад предшколске установе.</p>
			<p class="Basic-Paragraph">Непосредно праћење васпитно-образовног рада обухвата праћење реализације активности најмање 40% васпитних група у најмање 40% објеката предшколске установе. Присуство спољашњих евалуатоара на активностима у васпитној групи траје најмање 15 минута.</p>
			<p class="Basic-Paragraph">Поступак спољашњег вредновања у прешколској установи траје најмање два дана.</p>
			<p class="Basic-Paragraph">Ради осигурања квалитета процеса спољашњег вредновања сви представници предшколске установе који су учествовали у поступку спољашњег вредновања дужни су да, у току трајања спољашњег вредновања у предшколској установи, попуне упитник за процену квалитета спровођења поступка спољашњег вредновања.</p>
			<p class="bold">Припремне активности за спољашње вредновање</p>
			<p class="clan">Члан 16.</p>
			<p class="Basic-Paragraph">Руководилац тима за спољашње вредновање обавештава установу о спољашњем вредновању најмање 15, а највише 20 дана пре почетка спољашњег вредновања.</p>
			<p class="Basic-Paragraph">Као део припреме за спољашње вредновање, установа доставља тиму за спољашње вредновање, у електронској или писаној форми:</p>
			<p class="Basic-Paragraph">1) школски програм, односно предшколски програм установе; </p>
			<p class="Basic-Paragraph">2) годишњи план рада установе;</p>
			<p class="Basic-Paragraph">3) развојни план установе;</p>
			<p class="Basic-Paragraph">4) извештај о раду установе;</p>
			<p class="Basic-Paragraph">5) извештај о самовредновању;</p>
			<p class="Basic-Paragraph">6) извештаје о постигнућима на завршним испитима; </p>
			<p class="Basic-Paragraph">7) извештаје просветних саветника и просветних инспектора;</p>
			<p class="Basic-Paragraph">8) друга документа са подацима потребним за припрему вредновања квалитета образовно-васпитног рада у установи, о чему одлучује тим за спољашње вредновање.</p>
			<p class="Basic-Paragraph">Директор установе је дужан да у року од седам дана од дана пријема обавештења о спољашњем вредновању, тиму за спољашње вредновање достави тражену документацију и обезбеди неопходне услове за спровођење спољашњег вредновања.</p>
			<p class="Basic-Paragraph">Директор установе информише запослене у установи, орган управљања, савет родитеља и ученички парламент о спровођењу спољашњег вредновања.</p>
			<p class="bold">Мерила за вредновање </p>
			<p class="clan">Члан 17.</p>
			<p class="Basic-Paragraph">Стандарди квалитета рада установе представљају сложене исказе о квалитетној пракси или условима у којима она може бити остварена. </p>
			<p class="Basic-Paragraph">За описивање стандарда користе се показатељи који представљају дефиниције помоћу којих се процењује оствареност стандарда. </p>
			<p class="Basic-Paragraph">У процесу вредновања утврђује се у којој мери су присутни показатељи који описују стандард. Стeпeн присутнoсти показатеља сe прoцeњуje у oднoсу нa учесталост појављивања приликом посматрања процеса рада у току поступка вредновања и у oднoсу нa квaлитeт заступљености у прaкси, документацији и другим изворима доказа. </p>
			<p class="Basic-Paragraph">Присутност показатеља се процењује на скали 1 до 4, при чему 4 означава да је показатељ присутан у потпуности, 3 да је показатељ присутан у већој мери, 2 да је показатељ присутан у мањој мери и 1 означава да показатељ није присутан.</p>
			<p class="Basic-Paragraph">Оствареност стандарда представља меру испуњености прописаног стандарда квалитета. Ниво остварености стандарда се изражава као аритметичка средина мере присутности свих показатеља у оквиру истог стандарда.</p>
			<p class="Basic-Paragraph">Постоје четири нивоа остварености стандарда и они су исказани на скали од 1 до 4, при чему 4 означава највиши ниво остварености. </p>
			<p class="Basic-Paragraph">Ниво 4 означава да је у потпуности остварен стандард и представља вредност аритметичке средине мере присутности показатеља од 3,51 и 4,00. </p>
			<p class="Basic-Paragraph">Ниво 3 означава дa je стaндaрд oствaрeн у вeћoj мeри и представља вредност аритметичке средине мере присутности показатеља од 2,51 до 3,50. </p>
			<p class="Basic-Paragraph">Ниво 2 означава дa je стaндaрд oствaрeн у мaњoj мeри и представља вредност аритметичке средине мере присутности показатеља од 1,51 до 2,50. </p>
			<p class="Basic-Paragraph">Ниво 1 означава да стандард није остварен и представља вредност аритметичке средине мере присутности показатеља од 1,00 до 1,50. </p>
			<p class="Basic-Paragraph">Општи квалитет рада установе се утврђује проценом остварености свих прописаних стандарда квалитета рада установе и оцењује се оценом: 1, 2, 3 и 4, при чему је оцена 4 највиша оцена. </p>
			<p class="Basic-Paragraph">Оценом 4 оцењује се установа која остварује 100% стандарда, с тим да је више од 50% стандарда остварено у потпуности (ниво 4), а остали су остварени у вeћoj мeри (ниво 3). </p>
			<p class="Basic-Paragraph">Оценом 3 оцењује се установа која више од 75% стандарда остварује у потпуности (ниво 4) или у вeћoj мeри (ниво 3), док су преостали стандарди oствaрeни у мaњoj мeри (ниво 2).</p>
			<p class="Basic-Paragraph">Оценом 2 оцењује се установа која има више од 40% стандарда који су у потпуности (ниво 4) или у већој мери (ниво 3) остварени, али не испуњава критеријум за оцену 3.</p>
			<p class="Basic-Paragraph">Оценом 1 оцењује се установа која не испуњава критеријуме за оцене 2, 3 и 4. </p>
			<p class="bold">Извештај о спољашњем вредновању</p>
			<p class="clan">Члан 18.</p>
			<p class="Basic-Paragraph">Након извршеног спољашњег вредновања, тим за спољашње вредновање, на лицу места, усмено упознаје директора установе о прелиминарним налазима о раду установе у појединим областима квалитета.</p>
			<p class="Basic-Paragraph">Тим за спољашње вредновање припрема извештај и доставља га установи, најкасније у року од 60 дана од извршеног прегледа. </p>
			<p class="Basic-Paragraph">Извештај о спољашњем вредновању садржи опис утврђеног чињеничног стања по областима дефинисаним стандардима квалитета рада установе, процену остварености свих стандарда и показатеља квалитета и оцену општег квалитета рада установе. Прилог извештаја о спољашњем вредновању је процена остварености стандарда у области настава и учење за сваки посећени час у школи, односно посматрану активност у предшколској установи.</p>
			<p class="bold">Објављивање извештаја о спољашњем вредновању</p>
			<p class="clan">Члан 19. </p>
			<p class="Basic-Paragraph">Директор установе је дужан да са извештајем о спољашњем вредновању упозна све органе установе, запослене у установи, ученике и родитеље, односно друге законске заступнике, као и орган јединице локалне самоуправе надлежан за послове образовања и васпитања у року од 15 дана од дана пријема извештаја о спољашњем вредновању.</p>
			<p class="Basic-Paragraph">Директор обезбеђује да извештај о спољашњем вредновању у целости буде доступан свим заинтересованим корисницима.</p>
			<p class="Basic-Paragraph">Подаци из извештаја о спољашњем вредновању уносе се у регистар установе. Подаци из регистра установе су отворени подаци, јавно доступни на званичној интернет страници Министарства.</p>
			<p class="bold">Приговор</p>
			<p class="clan">Члан 20. </p>
			<p class="Basic-Paragraph">Установа може поднети приговор министру на извештај о спољашњем вредновању у року од 15 дана од дана пријема извештаја о спољашњем вредновању.</p>
			<p class="Basic-Paragraph">Приговор се може изјавити само на начин, односно поступак спровођења спољашњег вредновања и поступање чланова тима за спољашње вредновање, а не и на оцену квалитета рада установе.</p>
			<p class="Basic-Paragraph">Министар по пријему приговора именује комисију од три члана која проверава основаност приговора и сачињава извештај. </p>
			<p class="Basic-Paragraph">Ако се утврди да је учињен пропуст у начину спровођења или поступању чланова тима за спољашње вредновање, који је утицао на оцену, министар налаже поновно спровођење спољашњег вредновања установе и образује нови тим за спољашње вредновање.</p>
			<p class="Basic-Paragraph">Приговор на извештај о спољашњем вредновању и извештај о поступању по приговору саставни су део извештаја о спољашњем вредновању.</p>
			<p class="bold">План унапређивања квалитета рада установе</p>
			<p class="clan">Члан 21.</p>
			<p class="Basic-Paragraph">На основу извештаја о спољашњем вредновању, установа сачињава План за унапређивање квалитета рада установе у областима дефинисаним стандардима квалитета рада установа, на основу кога се могу изменити развојни циљеви дефинисани развојним планом установе, и доставља га надлежној школској управи.</p>
			<p class="Basic-Paragraph">План за унапређивање садржи и начин планирања стручног усавршавања запослених усклађен са резултатима спољашњег вредновања, као и начин планирања сарадње међу запосленима у циљу унапређивања њихове рефлексивне праксе и свеукупног рада. </p>
			<p class="Basic-Paragraph">Носилац активности за израду Плана за унапређивање квалитета рада установе је тим за обезбеђивање квалитета и развој установе. </p>
			<p class="Basic-Paragraph">Установа се може, посредством надлежне школске управе, обратити другој установи, директору друге установе или саветнику-спољном сараднику за пружање помоћи у унапређивању рада у односу на резултате спољашњег вредновања.</p>
			<p class="bold">Годишњи извештај о спољашњем вредновању квалитета рада установа</p>
			<p class="clan">Члан 22.</p>
			<p class="Basic-Paragraph">Завод је одговоран за вођење, чување и коришћење базе података о спољашњем вредновању. </p>
			<p class="Basic-Paragraph">Завод сачињава годишњи извештај о спољашњем вредновању квалитета рада установа на основу свих извршених спољашњих вредновања установа у Републици Србији у току школске године и доставља га Министарству.</p>
			<p class="Basic-Paragraph">Завод објављује годишњи извештај о спољашњем вредновању квалитета рада установа на званичној интернет страници.</p>
			<p class="bold">Завршне одредбе</p>
			<p class="clan">Члан 23.</p>
			<p class="Basic-Paragraph">Ступањем на снагу овог правилника престаје да важи Правилник о вредновању квалитета рада установа („Службени гласник РС”, брoj 9/12).</p>
			<p class="clan">Члан 24.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, а примењује се почев од школске 2019/2020. године.</p>
			<p class="potpis">Број 110-00-00004/2019-04</p>
			<p class="potpis">У Београду, 4. фебруара 2019. године</p>
			<p class="potpis">Министар, </p>
			<p class="potpis"><span class="bold">Младен Шарчевић,</span> с.р.</p>
	</div>

