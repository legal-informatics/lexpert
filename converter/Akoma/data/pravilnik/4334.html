

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 58. став 1. Закона о приватном обезбеђењу („Службени гласник РС”, бр. 104/13, 42/15 и 87/18),</p>
			<p class="Basic-Paragraph">Министар унутрашњих послова доноси</p>
			<p class="odluka-zakon">ПРАВИЛНИК</p>
			<p class="odluka-zakon">о боји и саставним деловима униформе службеника обезбеђења</p>
			<p class="centar">"Службени гласник РС", број 49 од 8. јула 2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се боја и саставни делови униформе коју носе службеници обезбеђења.</p>
			<p class="clan">Члан 2.</p>
			<p class="Basic-Paragraph">Саставне делове униформе службеника обезбеђења чине: кошуља или мајица са крагном дугих или кратких рукава, панталоне или сукња, јакна или блуза, чарапе, каиш, плитке или полудубоке ципеле или патике.</p>
			<p class="Basic-Paragraph">Поред саставних делова из става 1. овог члана, делове униформе службеника обезбеђења могу да чине: качкет или капа, џемпер, прслук, шал, кравата, рукавице, једноделни комбинезон, кишни мантил и чизме или дубоке патике.</p>
			<p class="Basic-Paragraph">Униформа из става 1. овог члана својим деловима и саставом материјала прилагођава се зимском и летњем периоду.  </p>
			<p class="clan">Члан 3.</p>
			<p class="Basic-Paragraph">Мајица, кошуља, комбинезон, јакна или други горњи део униформе службеника обезбеђења мора да садржи јасно уочљив лого и натпис „Oбезбеђење”, а додатно и реч „Security”.</p>
			<p class="Basic-Paragraph">Лого и натпис „Обезбеђење” носе се на рукавима или у пределу груди горњих делова униформе из става 1. овог члана, тако да буду јасно видљиви, а могу се носити и на капи или качкету.</p>
			<p class="Basic-Paragraph">Штампани флуоресцентни натпис „Обезбеђење”, а додатно и реч „Security” носи се на леђима горњих делова униформе из става 1. овог члана.</p>
			<p class="Basic-Paragraph">Када службеник обезбеђења преко униформе или дела униформе носи заштитну опрему (балистички прслук, заштитне комбинезоне и др) којом заклања лого и натписе ,,Обезбеђење” и ,,Security”, исти морају бити истакнути и на тој опреми.</p>
			<p class="Basic-Paragraph">На униформи службеника обезбеђења, у складу са законом, не могу се носити државна обележја Републике Србије.</p>
			<p class="clan">Члан 4.</p>
			<p class="Basic-Paragraph">Униформа службеника обезбеђења не може бити тамно-плаве боје.</p>
			<p class="Basic-Paragraph">При избору боје и изгледа униформе и избору садржине и изгледа логоа правно лице и предузетник за приватно обезбеђење дужни су да воде рачуна да се боја и изглед униформи, односно логоа морају разликовати од униформи, односно обележја припадника Министарства унутрашњих послова, Војске Србије, царине и других државних органа који носе униформу и примењују овлашћења, као и да се на униформи не налазе обележја, односно натписи који нису у склaду са овим правилником, а нарочито реч: полиција, жандармерија, милиција, војска или било која друга реч, на српском или другом језику, која може да наведе друге особе на закључак да се ради о припаднику државног органа.</p>
			<p class="clan">Члан 5.</p>
			<p class="Basic-Paragraph">Правно лице и предузетник за приватно обезбеђење који је својим актом утврдио тамно-плаву боју униформе службеника обезбеђења, дужан је да се усклади са овим правилником најкасније до 3. априла 2021. године.</p>
			<p class="clan">Члан 6.</p>
			<p class="Basic-Paragraph">Службеник обезбеђења не може да уз униформу носи одећу, делове одеће или обућу која није предвиђена актом о боји и изгледу униформе и знака правног лица и предузетника за приватно обезбеђење.</p>
			<p class="clan">Члан 7.</p>
			<p class="Basic-Paragraph">Даном ступања на снагу овог правилника престаје да важи Правилник о боји и саставним деловима униформе службеника обезбеђења („Службени гласник РС”, број 4/15).</p>
			<p class="clan">Члан 8.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">01  број 5378/19-3</p>
			<p class="potpis">У Београду, 4. јула 2019. године</p>
			<p class="potpis">Министар,</p>
			<p class="potpis">др <span class="bold">Небојша Стефановић, </span>с.р.</p>
	</div>

