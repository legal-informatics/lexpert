


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 101. став 1. тачка 2) Закона о азилу и привременој заштити („Службени гласник РС”, број 24/18) (у даљем тексту: Закон о азилу и привременој заштити) и члана 7. Закона о избеглицама („Службени гласник РС”, број 18/92, „Службени лист СРЈ”, број 42/02 – СУС и „Службени гласник РС”, број 30/10), </p>
			<p class="Basic-Paragraph">В. д. Комесара, доноси</p>
			<p class="odluka-zakon">ПРАВИЛНИК </p>
			<p class="odluka-zakon">о начину вођења и садржини евиденција које води Комесаријат за избеглице и миграције Републике Србије</p>
			<p class="centar">"Службени гласник РС", број 48 од 22. јуна 2018.</p>
			<p class="clan">Члан 1.</p>
			<p class="Basic-Paragraph">Овим правилником ближе се уређује начин вођења и садржина евиденција које води Комесаријат за избеглице и миграције у складу са чланом 98. Закона о азилу и привременој заштити и то: </p>
			<p class="Basic-Paragraph">1) евиденције о странцима који су тражиоци азила и којима су обезбеђени материјални услови прихвата, а који су утврђени чланом 98. став 1. тачка 1) Закона о азилу и привременој заштити; </p>
			<p class="Basic-Paragraph">2) евиденције о странцима којима је одобрено право на азил или привремена заштита којима је обезбеђен неки вид подршке у процесу интеграције, а који су утврђени чланом 98. став 1. тачка 2) Закона о азилу и привременој заштити, и </p>
			<p class="Basic-Paragraph">3) евиденције о странцима који су укључени у програме добровољног повратка у земљу порекла, а који су утврђени чланом 98. став 1. тачка 3) Закона о азилу и привременој заштити.</p>
			<p class="Basic-Paragraph">Подаци из става 1. овог члана чувају се пет година од дана обраде последњег податка, изузев података који се односе на странца (и на лица повезана са њим) којем је одобрен азил (уточиште или супсидијарна заштита) или привремена заштита у Републици Србији, који се чувају трајно.</p>
			<p class="clan">Члан 2.</p>
			<p class="Basic-Paragraph">Комесаријат за избеглице и миграције Републике Србије, води евиденције о лицима из члана 1. став 1. тач. 1. до 3. овог правилника, који су смештени у центрима за азил у Републици Србији.</p>
			<p class="Basic-Paragraph">Евиденције се воде у електронској форми и на папиру.</p>
			<p class="Basic-Paragraph">Упис, односно унос података у евиденције из члана 1. став 1. тач. 1. до 3. овог правилника, врши се у центрима за азил у Републици Србији, а који су у саставу Комесаријата за избеглице и миграције Републике Србије од стране радно ангажованих службеника у центрима за азил у Републици Србији.</p>
			<p class="clan">Члан 3.</p>
			<p class="Basic-Paragraph">Овлашћено лице, односно радно ангажовани службеници у центрима за азил које у евиденције уноси податке из члана 1. став 1. тач. 1. до 3. овог правилника, одговорно је за тачност података. </p>
			<p class="clan">Члан 4.</p>
			<p class="Basic-Paragraph">Увид у податке и евиденције из члана 1. став 1. тач. 1. до 3. овог правилника, за све центре за азил у Републици Србији, имаће представници службе – Група за информатичке послове, при Комесаријату за избеглице и миграције Републике Србије, док ће радно ангажовани службеници у центрима за азил спроводе унос имати могућност увида, само у евиденције конкретног центра за азил.</p>
			<p class="clan">Члан 5.</p>
			<p class="Basic-Paragraph">Подаци из евиденција из члана 1. став 1. тач. 1. до 3. овог правилника, су строго поверљиви подаци, који ће бити доступни на писани захтев Министартву унутрашњих послова Републике Србије, Републичком јавном тужилаштву, као и судовима за потребе вођења поступака. </p>
			<p class="clan">Члан 6.</p>
			<p class="Basic-Paragraph">Радно ангажована лица у центрима за азил, немају право да омогућавају увид и да дају податке из евиденција које воде, никоме, осим службеницима Групе за информатичке послове који су једини овлашћени да исте дају на начин предвиђен чланом 5. овог правилника. </p>
			<p class="clan">Члан 7.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 019-2627/2018</p>
			<p class="potpis">У Београду, 31. маја 2018. године</p>
			<p class="potpis"><span class="bold">Комесаријат за избеглице и миграције</span></p>
			<p class="potpis">В. д. Комесара,</p>
			<p class="potpis"><span class="bold">Владимир Цуцић,</span> с.р.</p>
	</div>

