


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 13. став 1. тачка 27. Закона о Високом савету судства („Службени гласник РС”, бр. 116/08, 101/10, 88/11 и 106/15) у вези са чл. 72. и 73. Закона о уређењу судова („Службени гласник РС”, бр. 116/08, 204/09, 101/10, 31/11 – др. закон, 78/11 – др. закон, 101/11, 101/13, 106/15, 40/15 – др. закон и 13/16) и члана 69. Судског пословника („Службени гласник РС”, бр. 110/09, 19/12, 89/13, 96/15, 104/15, 113/15, 39/16, 56/16 и 77/16),</p>
				<p>Високи савет судства на седници одржаној 13. децембра 2016. године, донео је</p>
				<p class="odluka-zakon">ПРАВИЛНИК</p>
				<p class="odluka-zakon">о начину вођења личног листа за судију, судију поротника и запосленог у суду</p>
				<p class="centar">"Службени гласник РС", број 108 од 29. 
				децембра 2016.</p>
				<p class="centar">&nbsp; &nbsp;</p>
				<p class="clan">Члан 1.</p>
				<p>Овим правилником о начину вођења личног листа за судију, судију поротника и запосленог у суду (у даљем тексту: Правилник) уређује се начин вођења личног листа за судију, судију поротника и запосленог у суду и обавезе Високог савета судства (у даљем тексту: Савет) и председника суда при достави података за вођење личних листова.</p>
				<p class="bold">Начин вођења личног листа за судију, судију поротника и запосленог у суду</p>
				<p class="clan">Члан 2.</p>
				<p>Савет води лични лист за сваког судију, судију поротника и запосленог у суду у електронском облику, путем специјализоване софтверске апликације за евидентирање и обраду личног листа (у даљем тексту: апликација), водећи рачуна о заштити и тајности података.</p>
				<p>Подаци у личном листу морају бити тачни, потпуни, правовремени и ажурни и воде се у складу са прописима којима се уређује заштита података о личности.</p>
				<p class="bold">Обавезе Савета за вођење личних листова</p>
				<p class="clan">Члан 3.</p>
				<p>Савет се стара о одржавању и функционисању апликације, као и о њеном усклађивању са прописима у вези са вођењем личних листова.</p>
				<p>Савет води шифарнике у апликацији, отвара и администрира корисничке налоге за приступ апликацији; у координацији са корисником, врши ажурирање података и пружа техничку подршку корисницима апликације, те доставља судовима ажурирано корисничко упутство за рад у апликацији.</p>
				<p>Савет комуницира са председницима судова по свим питањима у вези са вођењем личних листова за судију, судију поротника и запосленог у суду, као и са другим органима који поседују податке који се воде у личним листовима.</p>
				<p class="clan">Члан 4.</p>
				<p>Савет врши сталну контролу података у личним листовима и обавештава председника суда о уоченим недостацима и неправилностима, ради отклањања истих.</p>
				<p class="bold">Обавезе председника суда при достави података за вођење личних листова</p>
				<p class="clan">Члан 5.</p>
				<p>Сваки суд је дужан да евидентира податке потребне за вођење личних листова за судије, судије поротнике и запослене у суду.</p>
				<p>Председник суда је дужан да податке о судијама, судијама поротницима и запосленима у суду потребне за вођење личних листова достави Високом савету судства, у електронском облику, путем специјализоване софтверске апликације за евидентирање и обраду личних листова, водећи рачуна о заштити и тајности података. </p>
				<p>Председник суда је дужан да сваку промену у подацима потребним за вођење личног листа достави Савету на начин описан у ставу 2. овог члана, у року од 15 календарских дана од настанка промене.</p>
				<p class="clan">Члан 6.</p>
				<p>Председник суда доставља Савету податке потребне за вођење личних листова и одговара за тачност података које доставља Савету ради уписивања у лични лист.</p>
				<p class="clan">Члан 7.</p>
				<p>Податке потребне за вођење личног листа за судију који је упућен у други суд, Савету доставља председник суда за који је судија изабран (матични суд).</p>
				<p>Податке потребне за вођење личног листа за судију који је премештен у други суд, Савету доставља председник суда у који је судија премештен.</p>
				<p class="clan">Члан 8.</p>
				<p>Председник суда ће тромесечно, на захтев Савета, достављати Високом савету судства податке о броју лица у том суду за која постоји обавеза вођења личних листова.</p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00017/2016-01</p>
				<p class="potpis">У Београду, 13. децембра 2016. године</p>
				<p class="potpis">Председник Високог савета судства,</p>
				<p class="potpis"><span class="bold">Драгомир Милојевић,</span> с.р.</p>
	</div>

