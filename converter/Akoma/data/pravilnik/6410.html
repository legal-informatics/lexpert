


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 8. став 1. тачка 1), члана 23. став 1. и члана 79. став 6. Закона о електронским комуникацијама („Службени гласник РС”, бр. 44/10 и 60/13 – УС), а у вези са Планом нумерације („Службени гласник РС”, бр. 
	<span class="date1">32/11, 35/12 и 64/13),</span></p>
	<p>Управни одбор Регулаторне агенције за електронске комуникације и поштанске услуге, на седници од 12. септембра 2014. године, донео је</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ПРАВИЛНИК</p>
	<p class="naslov" style="margin-top: 0">о преносивости броја за услуге које се пружају преко јавних мобилних комуникационих мрежа</p>
	<p class="naslov" style="margin-top: 0"><span style="font-weight: 400">
	"Службени гласник РС", број 101 од 19. септембра 2014.</span></p>
	<p class="naslov" style="margin-top: 0">&nbsp;</p>
	<p class="clan">I. ОСНОВНЕ ОДРЕДБЕ</p>
	<p class="clan">Члан 1.</p>
	<p>Овим правилником прописују се услови које треба да испуне оператори, претплатници (корисници) и Регулаторна агенција за електронске комуникације и поштанске услуге (у даљем тексту: Агенција), у погледу преносивости националног броја за услуге јавне мобилне комуникационе мреже из Плана нумерације, као и начин преноса броја и висина накнаде за пренос броја.</p>
	<p>Оператори су дужни да остваре међусобну сарадњу и сарадњу са Агенцијом у поступку преноса броја, као и да се уздрже од сваког поступања које би за циљ имало отежавање или онемогућавање преноса броја. 
	</p>
	<p class="clan">Члан 2.</p>
	<p>Поједини изрази употребљени у овом правилнику имају следећe значењe: </p>
	<p>1) преносивост броја у смислу овог правилника је могућност да претплатник (корисник), на свој захтев, приликом промене оператора, задржи додељени број из Плана нумерације за услуге јавне мобилне комуникационе мреже;</p>
	<p>2) пренос броја у смислу овог правилника је скуп техничких и административних поступака, који се спроводе у току реализације услуге преносивости броја, на начин прописан овим правилником;</p>
	<p>3) оператор је лице које обавља или је овлашћено да обавља делатност електронских комуникација преко јавне мобилне комуникационе мреже, сопствене или изнајмљене;</p>
	<p>4) оператор прималац броја је оператор чије ће услуге претплатник (корисник) користити након што се изврши пренос броја;</p>
	<p>5) оператор давалац броја је оператор који даје број у поступку преноса броја и чије услуге је претплатник (корисник) користио до тренутка преноса броја;</p>
	<p>6) матични оператор броја је оператор коме број из Плана нумерације за услуге јавне мобилне комуникационе мреже припада на основу дозволе за коришћење нумерације, односно уговора сачињеног у писаној форми, на који је претходно Агенција дала сагласност;</p>
	<p>7) претплатник (корисник) у смислу овог правилника је физичко или правно лице које користи комуникационе услуге по основу закљученог претплатничког уговора са оператором или на други предвиђени начин, а коме је за остваривање ових услуга додељен број;</p>
	<p>8) централна база података пренетих бројева (у даљем тексту: централна база) представља референтну базу података која садржи податке потребне за усмеравање позива према пренетим бројевима и омогућава правовремено ажурирање локалне базе података пренетих бројева и садржи записе о свим обављеним радњама у поступку преноса броја;</p>
	<p>9) локална база података пренетих бројева (у даљем тексту: локална база) се налази код оператора и представља оперативну базу података која садржи податке потребне за усмеравање позива према пренетим бројевима и редовно се ажурира подацима из централне базе;</p>
	<p>10) предброј за усмеравање (<span class="italik">routing number</span>) је број који служи за усмеравање позива према пренетим бројевима, а налази се у централној и локалним базама;</p>
	<p>11) временски оквир je<span class="italik"> </span>интервал у трајању између 02,00 и 06,00 сати радним даном, у току кога се број који се преноси искључује код оператора даваоца броја и укључује код оператора примаоца броја;</p>
	<p>12) <span class="italik">„All Call Query”</span> је метод усмеравања позива према пренетом броју где оператор код кога је започет позив, пре успостављања сваког позива, проверава у својој локалној бази да ли је позвани број пренет. У случају да је позвани број пренет, на основу предброја за усмеравање, успоставља се позив директно према оператору примаоцу броја;</p>
	<p>13) „<span class="italik">Query on Release”</span> је метод усмеравања позива према пренетом броју где оператор код кога је започет позив, сигнализационом поруком, од стране матичног оператора броја, бива обавештен да је број пренет. По пријему ове поруке, оператор код кога је започет позив, усмерава позив директно према оператору примаоцу броја, на основу предброја за усмеравање, који добија упитом у своју локалну базу;</p>
	<p>14) „<span class="italik">Onward Routing</span>” je метод усмеравања позива према пренетом броју где оператор код кога је започет позив, усмерава исти према матичном оператору броја, а затим матични оператор броја, уколико се ради о пренетом броју, усмерава позив према оператору примаоцу броја.</p>
	<p class="clan">Члан 3.</p>
	<p>Оператори су дужни да свим претплатницима (корисницима), приликом промене оператора, омогуће задржавање њиховог постојећег броја, осим у случајевима предвиђеним у члану 9. овог правилника.</p>
	<p>У циљу реализације преносивости броја оператори су у обавези да ускладе своје опште услове којима регулишу пружање услуга са овим правилником.</p>
	<p>Да би могли да пренесу свој број корисници који немају закључен претплатнички уговор (<span class="italik">prepaid</span> корисници) морају бити регистровани. Под регистрацијом корисника се подразумева идентификација корисника у складу са процедуром оператора. Регистрација нерегистрованих 
	<span class="italik">prepaid</span> корисника се може обавити код оператора примаоца броја уз давање на увид SIM картице и PUK броја и важећег идентификационог документа (личне карте или путне исправе).</p>
	<p>Претплатник (корисник) који је извршио пренос броја не може да поново тражи пренос истог броја у периоду краћем од три месеца од дана када је извршен пренос тог броја између оператора.</p>
	<p>Претплатник не може од оператора примаоца броја да захтева преношење додатних услуга које је имао код оператора даваоца броја.</p>
	<p><span class="italik">Prepaid</span> корисник не може од оператора даваоца да захтева било какву накнаду за преостали износ на свом рачуну и неискоришћени саобраћај.</p>
	<p>Матични оператор броја има право да мења претплатничку нумерацију у складу са Планом нумерације уз сагласност Агенције.</p>
	<p class="clan">II. ПОДНОШЕЊЕ ЗАХТЕВА ЗА ПРЕНОС БРОЈА</p>
	<p class="clan">Члан 4.</p>
	<p>Поступак преносa броја почиње подношењем захтева за пренос броја оператору примаоцу броја. Овај захтев уједно се сматра и захтевом за раскид уговора између претплатника (корисника) и оператора даваоца броја о коришћењу услуга у вези са бројем који је предмет захтева за пренос. Уговор се раскида тренутком искључења броја од стране оператора даваоца броја.</p>
	<p class="clan">Члан 5.</p>
	<p>Захтев за пренос броја подноси физичко лице (за малолетна лица захтев подноси родитељ или старатељ), а за правно лице особа на основу писаног овлашћења. 
	</p>
	<p>Образац захтева за пренос броја налази се код оператора примаоца броја и исти мора да садржи следеће податке:</p>
	<p>– податке о претплатнику (кориснику):</p>
	<p>за физичка лица име, презиме, ЈМБГ и адресу,</p>
	<p>за правна лица пословно име, седиште – адресу, матични број и ПИБ;</p>
	<p>– број или групу бројева који се преносе;</p>
	<p>– врсту претплатничког односа са оператором даваоцем броја (<span class="italik">prepaid</span>, 
	<span class="italik">postpaid</span>)</p>
	<p>– назив оператора даваоца броја;</p>
	<p>– назив оператора примаоца броја;</p>
	<p>– датум и време подношења захтева;</p>
	<p>– датум захтеваног преноса унутар прописаног временског оквира реализације услуге;</p>
	<p>– изјаву претплатника (корисника) да се овај захтев уједно сматра и захтевом за раскид претплатничког односа са оператором даваоцем броја, односно захтевом за престанак обавеза између оператора даваоца броја и претплатника (корисника) према општим условима којима је био регулисан њихов међусобни однос;</p>
	<p>– изјаву претплатника (корисника) да се обавезује да ће измирити све обавезе према оператору даваоцу броја, настале до тренутка преноса броја, као и обавезе настале у току поступка преноса броја и сва накнадно доспела потраживања која су настала пре подношења захтева за пренос броја;</p>
	<p>– изјаву претплатника да прихвата да му оператор прималац броја суспендује позиве на рок од 30 дана, а потом да га на захтев оператора даваоца броја искључи, уколико није измирио заостала дуговања према оператору даваоцу броја, настала до тренутка раскида уговора, 
	</p>
	<p>– сагласност претплатника (корисника) да се његови лични подаци прикупљају, обрађују и размењују између оператора и централне базе само у сврху реализације преноса броја.</p>
	<p>Образац захтева за пренос броја потписују претплатник (корисник) и службено лице оператора примаоца броја у најмање три примерка. Један примерак задржава претплатник (корисник), други се доставља оператору даваоцу броја, а трећи архивира оператор прималац броја. Oбрасци захтева за пренос броја достављају се оператору даваоцу броја једном месечно, крајем месеца за претходни месец, а могу се размењивати и чешће, сагласно договору између оператора.</p>
	<p>Лице које подноси захтев за пренос броја у обавези је да се идентификује давањем на увид важеће личне карте или путне исправе. 
	</p>
	<p>Лице које подноси захтев за пренос броја који је везан претплатничким уговором у обавези је да оператору примаоцу броја достави копију последњег плаћеног доспелог рачуна, уколико оператор прималац броја то захтева.</p>
	<p>У току поступка преноса броја оператори прималац и давалац броја по правилу размењују информације електронским путем. 
	</p>
	<p>Оператор давалац броја по утврђивању неизмирених обавеза доставља захтев за плаћањем претплатнику (кориснику) у року не краћем од осам дана и о томе истовремено обавештава оператора примаоца броја. Уколико корисник у остављеном року не измири своје обавезе, односно не достави доказ оператору примаоцу броја о измирењу обавеза према оператору даваоцу броја, претплатнику (кориснику) ће се суспендовати коришћење броја на 30 дана. У случају да претплатник (корисник) измири своје обавезе пре истека рока суспензије, активираће се коришћење броја. Уколико претплатник (корисник) није измирио своје обавезе у току трајања суспензије од 30 дана, број ће се искључити трајно. По искључењу броја и престанку пружања услуге од стране оператора примаоца броја, исти ће одмах, без одлагања, бити враћен матичном оператору. Поступак враћања броја се обавља преко централне базе.</p>
	<p class="clan">III. ПОСТУПАК ПРЕНОСА БРОЈА</p>
	<p class="clan">Члан 6.</p>
	<p>Захтев за пренос броја који је поднет до 14,00 сати радним даном, сматра се захтевом поднетим за тај дан. Уколико је захтев поднет после 14,00 сати, сматра се захтевом који је поднет за следећи радни дан. Оператор прималац броја, захтев за пренос броја, без одлагања, електронским путем прослеђује централној бази и обавезно шаље следеће податке: 
	</p>
	<p>– податке о претплатнику (кориснику) из члана 5. став 2. алинеја 1.;</p>
	<p>– број или бројеве који се преносе;</p>
	<p>– врсту претплатничког односа;</p>
	<p>– називе оператора даваоца и примаоца броја.</p>
	<p>По пријему наведених података, централна база одговара оператору примаоцу броја, потврдом о започетом поступку преноса броја.</p>
	<p>По добијању потврде о започетом поступку преноса броја, оператор прималац броја прослеђује оператору даваоцу броја захтев претплатника (корисника) за пренос броја.</p>
	<p class="clan">Члан 7.</p>
	<p>По пријему захтева оператор давалац броја проверава да ли су испуњени услови за пренос броја и о томе обавештава оператора примаоца броја и централну базу. 
	</p>
	<p>Поступак провере испуњености услова и слања обавештења из претходног става не може трајати дуже од два радна дана од дана када је оператор давалац броја примио захтев за пренос броја.</p>
	<p>Претплатник (корисник) који је поднео захтев за пренос броја има право да поднесе захтев за одустајање од преноса броја до тренутка док оператор давалац броја не пошаље обавештење оператору примаоцу броја да је пренос одобрен. Оператор прималац броја је дужан да евидентира датум и време подношења захтева за одустајање од преноса броја и о томе обавести оператора даваоца броја и централну базу.</p>
	<p class="clan">Члан 8.</p>
	<p>Уколико су услови за пренос броја испуњени, оператор давалац броја обавештава оператора примаоца броја и централну базу о прихватању захтева за пренос броја на дан и у временском оквиру који су одређени у захтеву. 
	</p>
	<p>Од тренутка када је оператор давалац броја прихватио пренос броја, до извршења овог преноса не може проћи више од два радна дана. 
	</p>
	<p>Оператор давалац броја након искључења броја из захтева, о томе одмах обавештава централну базу, након чега централна база обавештава примаоца броја.</p>
	<p>Оператор прималац броја по укључењу броја из захтева, о томе одмах обавештава централну базу.</p>
	<p>По пријему потврде да је број из захтева укључен код оператора примаоца броја, централна база се аутоматски ажурира и подаци су доступни свим локалним базама. 
	</p>
	<p class="clan">Члан 9.</p>
	<p>Оператор давалац броја може да одбије захтев за пренос броја ако је:</p>
	<p>– захтев поднело неовлашћено лице;</p>
	<p>– захтев за пренос броја нетачан или непотпун;</p>
	<p>– нерегистрован <span class="italik">prepaid </span>корисник;</p>
	<p>– утврђено да постоје неиспуњена доспела дуговања претплатника, укључујући све обавезе које проистичу из претплатничког уговора услед превременог раскида уговора према оператору даваоцу броја;</p>
	<p>– број већ у поступку преноса, или је од последњег преноса броја протекло мање од три месеца;</p>
	<p>– претплатник (корисник) користио услуге оператора даваоца броја краће од три месеца;</p>
	<p>– број украден, непостојећи, привремено или трајно искључен код оператора даваоца броја;</p>
	<p>– тражен пренос броја који је један из везане серије бројева или припада корисничкој групи бројева код оператора даваоца броја.</p>
	<p>Када оператор давалац броја и претплатник (корисник), који код оператора даваоца броја користи комуникационе услуге по основу закљученог претплатничког уговора или на други предвиђени начин, уз сагласну изјаву воља изврше промену уговорног односа или дела уговорног односа, оператор давалац броја то не може користити као разлог за одбијање преноса броја из става 1. алинеја 6. овог члана.</p>
	<p>У случају везане серије бројева дозвољено је преношење појединачних целина као и појединачних бројева уколико претходно претплатник (корисник) иступи из дефинисане серије везаних бројева код оператора даваоца броја.</p>
	<p>У случају да се затражени број не може пренети, оператор давалац броја ће о разлозима одбијања преноса броја обавестити централну базу и писаним или електронским путем оператора примаоца броја, у року од два радна дана од дана пријема захтева.</p>
	<p>Након пријема обавештења из претходног става оператор прималац броја ће у најкраћем могућем року обавестити претплатника (корисника) о одбијању захтева за пренос броја писаним или електронским путем, односно SMS поруком, у складу са изабраним начином обавештавања за који се претплатник (корисник) у писаној форми определио приликом подношења захтева за пренос броја.</p>
	<p>Уколико се претплатник (корисник) определи за обавештење путем SMS поруке о детаљним разлозима одбијања корисник ће моћи да се информише позивањем корисничког сервиса оператора примаоца броја.</p>
	<p class="clan">Члан 10.</p>
	<p>У случају да дође до непредвиђеног кашњења у поступку преноса броја, оператор код кога је дошло до кашњења ће одмах приступити отклањању узрока кашњења и о томе обавестити другог оператора и централну базу.</p>
	<p>Сви оператори су дужни да одмах по уочавању било које грешкe у систему преносивости броја, укључујући и грешке у синхронизацији, о томе одмах обавесте све операторе и централну базу и да одмах приступе отклањању узрока грешке.</p>
	<p class="clan">IV. БАЗЕ ПОДАТАКА ПРЕНЕТИХ БРОЈЕВА</p>
	<p class="clan">Члан 11.</p>
	<p>Базу података пренетих бројева чини референтна централна база Агенције.</p>
	<p>Агенција је одговорна за постављање, развој, одржавање и финансирање централне базе.</p>
	<p>Агенција одређује садржај и форму података, као и поступак чувања и ажурирања података који се налазе у централној бази, водећи рачуна о заштити података о личности.</p>
	<p>Агенција утврђује начин размене података (приступ, интерфејсе и протоколе) између централне и локалних база, а оператори су дужни да обезбеде исправно и правовремено ажурирање својих локалних база у складу са садржајем централне базе.</p>
	<p class="clan">Члан 12.</p>
	<p>Централна база садржи списак свих пренетих бројева. Уз сваки пренети број придружује се предброј за усмеравање.</p>
	<p>Предброј за усмеравање служи за усмеравање позива према пренетим бројевима. Састоји се од префикса који означава да се ради о пренетом броју и има хексадецималну вредност D, ознаке оператора и ознаке чвора. Ознака оператора, састоји се од две децималне цифре и представља број који Агенција додељује операторима. Ознака чвора састоји се од две децималне цифре и представља број који оператор може да одреди сам.</p>
	<p>Централна база садржи записе о свим обављеним радњама у поступку преноса броја из овог правилника.</p>
	<p class="clan">V. УСМЕРАВАЊЕ ПОЗИВА ПРЕМА ПРЕНЕТИМ БРОЈЕВИМА</p>
	<p class="clan">Члан 13.</p>
	<p>При успостављању телефонске везе коју иницира претплатник фиксне телефоније према пренетом броју мобилне телефоније, фиксна мрежа ће позив усмеравати према матичном оператору броја, користећи метод 
	<span class="italik">„Onward Routing”</span>, у складу са одговарајућим међународним препорукама. Овај метод ће се користити до тренутка увођења преносивости броја за фиксну телефонију.</p>
	<p>При успостављању телефонске везе коју иницира претплатник (корисник) мобилне телефоније, према пренетом броју мобилне телефоније, користи се метод 
	<span class="italik">„All Call Query”</span>, у складу са препорукoм 
	<span class="italik">ETSI 123 066 (3GPP TS 23.066)</span>.</p>
	<p>Приликом прослеђивања долазног међународног позива, према пренетом броју мобилне телефоније, користи се метод 
	<span class="italik">„Query On Release”</span>, у складу са одговарајућим међународним препорукама, или метод 
	<span class="italik">„All Call Query”</span>, у складу са препорукoм 
	<span class="italik">ETSI 123 066 (3GPP TS 23.066)</span>.</p>
	<p class="clan">Члан 14.</p>
	<p>Оператор код кога је започет позив, односно оператор који је прихватио долазни међународни или национални позив према пренетом броју, одговоран је за исправно усмеравање тог позива директно према оператору код кога се пренети број налази у складу са методама усмеравања из члана 13. овог правилника. 
	</p>
	<p>Оператори су у обавези да позиве према пренетим бројевима усмеравају на исти начин као и позиве према бројевима оператора примаоца броја који нису пренети.</p>
	<p>Принципи усмеравања позива из ст. 1. и 2. овог члана односе се и на захтев за испоруком текстуалне (SMS), односно мултимедијалне (ММS) поруке. 
	</p>
	<p>Агенција не сноси одговорност за погрешно усмерене позиве према пренетим бројевима.</p>
	<p class="clan">VI. НАКНАДЕ И ПРАВА ОПЕРАТОРА</p>
	<p class="clan">Члан 15.</p>
	<p>Оператор прималац броја може захтевати да претплатник (корисник) плати накнаду за услугу преноса броја у износу до 200,00 динара. Оператор давалац броја не може захтевати од претплатника (корисника) накнаду трошкова за пренос броја.</p>
	<p>Оператор прималац броја дужан је да плати накнаду у износу од 1000,00 динара без пореза на додату вредност, оператору даваоцу броја, по извршеном преносу броја.</p>
	<p class="clan">Члан 16.</p>
	<p>Оператори не могу позиве према пренетим бројевима наплаћивати више од позива према непренетим бројевима за пружање истих електронских комуникационих услуга.</p>
	<p>Уговором о интерконекцији оператори не могу одређивати веће цене за позиве према пренетим бројевима, у односу на позиве према непренетим бројевима, који се употребљавају за пружање истих електронских комуникационих услуга.</p>
	<p>У случају позива који је иницирао претплатник фиксне телефоније према пренетом броју мобилне телефоније, оператор који је прихватио позив у обавези је да, без накнаде трошкова, исправно усмери тај позив директно према оператору код кога се пренети број налази. Ова обавеза оператора везана је за период коришћења методе 
	<span class="italik">„Onward Routing”</span> за позиве из фиксне телефоније према пренетом броју мобилне телефоније.</p>
	<p class="clan">Члан 17.</p>
	<p>Матични оператор броја остаје задужен за додељени број и када се тај број пренесе код оператора примаоца броја и плаћа за то одговарајућу накнаду која је прописана општим актом Агенције.</p>
	<p>Оператор прималац броја дужан је да матичном оператору броја плаћа годишњу накнаду у износу који је одређен општим актом Агенције, за сваки број који је код њега пренет, сразмерно броју дана у години колико се дуго тај пренети број користи код оператора примаоца броја.</p>
	<p>У случају прекида коришћења пренетог броја, оператор прималац броја је дужан да у року не дужем од седам радних дана од дана деактивирања броја обавести централну базу и матичног оператора броја. 
	</p>
	<p class="clan">Члан 18.</p>
	<p>Оператори који пословно сарађују са операторима услуга са додатом вредношћу у обавези су да им на њихов захтев достављају податке о пренетим бројевима.</p>
	<p>У случају да матични оператор броја не прослеђује поруке које су упућене према пренетом броју дужан је да на одговарајући начин обавести оператора услуга са додатом вредношћу код ког оператора се налази пренети број коме је упућена порука.</p>
	<p class="clan">VII. ОБАВЕШТАВАЊЕ ПРЕТПЛАТНИКА (КОРИСНИКА)</p>
	<p class="clan">Члан 19.</p>
	<p>Оператори су дужни да учине јавно доступним, објављивањем у средствима јавног информисања, на својим Интернет страницама и слично, адресе и радно време корисничких центара (пословница) у којима се примају захтеви за пренос бројева.</p>
	<p>Оператори су дужни да информације о пренетим бројевима и ценама позива према тим бројевима учине доступним на упит својим претплатницима (корисницима) преко Интернет страница и давањем информација преко позивних центара, а могу се користити и други видови јавног обавештавања.</p>
	<p>Матични оператор је дужан да, својим претплатницима (корисницима), обезбеди аутоматску говорну поруку следећег садржаја: „Позивате број који је пренет код оператора Х. Молимо сачекајте да се успостави веза”. Ова порука се не тарифира. Говорна порука ће иницијално бити деактивирана, а на основу захтева свог претплатника (корисника) оператор ову поруку може активирати или поново деактивирати, с тим што овај захтев за свој број не може поднети претплатник (корисник) коме је извршен пренос броја.</p>
	<p class="clan">VIII. ПРЕЛАЗНА И ЗАВРШНА ОДРЕДБА</p>
	<p class="clan">Члан 20.</p>
	<p>Даном ступања на снагу овог правилника престаје да важи Правилник о преносивости броја у јавним мобилним телекомуникационим мрежама („Службени гласник РС”, број 5/10).</p>
	<p class="clan">Члан 21.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">Број 1-01-3400-10/13</p>
	<p class="potpis" style="margin-top: 0">У Београду, 12. септембра 2014. године</p>
	<p class="potpis" style="margin-top: 0">Председник Управног одбора,</p>
	<p class="potpis" style="margin-top: 0">проф. др <span class="bold">Јован Радуновић, 
	</span>с.р.</p>

