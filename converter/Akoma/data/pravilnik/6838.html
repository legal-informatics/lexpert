

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 8. став 5. и члана 9. став 6. Закона о људским  ћелијама и ткивима („Службени лист РС”, број 57/18), </p>
			<p class="Basic-Paragraph">Министар здравља доноси</p>
			<p class="odluka-zakon">ПРАВИЛНИК</p>
			<p class="odluka-zakon">о начину и условима за обављање послова добијања, тестирања, обраде, очувања, складиштења и дистрибуције људских ћелија и ткива, условима у погледу кадра, простора, опреме, система квалитета и другим условима које морају испуњавати здравствене установе</p>
			<p class="centar">"Службени гласник РС", број 63 од 4. септембра 
			2019.</p>
			<p class="clan">I. УВОДНЕ ОДРЕДБЕ </p>
			<p class="clan">Члан 1.</p>
			<p class="Basic-Paragraph">Овим правилником прописују се начин и услови за обављање послова добијања, тестирања, обраде, очувања, складиштења и дистрибуције људских ћелија и ткива, услови  у погледу кадра, простора, опреме, система квалитета и другим условима које морају испуњавати здравствене установе (у даљем тексту: овлашћена здравствена установа).</p>
			<p class="clan">Члан 2.</p>
			<p class="Basic-Paragraph">Овлашћена здравствена установа успоставља објективне и документоване доказе за обезбеђивање услова у погледу активности, поступака, простора, кадра, опреме и материјала, који могу да утичу на квалитет и безбедност људских ћелија и ткива, у складу са успостављеним  процедурама (валидација).</p>
			<p class="Basic-Paragraph">Валидација се врши пре почетка рада и континуирано током рада.</p>
			<p class="Basic-Paragraph">Валидација обухвата и квалификацију, као посебан део који се односи на активности које се предузимају да сви запослени раде правилно, да простор, опрема и материјали који долазе у контакт са људским ћелијама и ткивима функционишу исправно и да се остварују оптимални резултати у раду.</p>
			<p class="Basic-Paragraph">Стандарди за успостављање и одржавање система квалитета (у даљем тексту: стандарди), у поступцима из члана 1. овог правилника, обухватају услове и активности које овлашћена здравствена установа предузима за постизање оптималног нивоа квалитета који служи као основ за поређење.</p>
			<p class="clan">II. КАДАР, ПРОСТОР  И ОПРЕМА</p>
			<p class="clan">Члан 3.</p>
			<p class="Basic-Paragraph">Обављање делатности прикупљања, узимања, добијања, тестирања, обраде, очувања, складиштења и дистрибуције људских ћелија и ткива може обављати овлашћена здравствена установа која испуњава опште услове у погледу простора, кадра и опреме за обављање болничке делатности и посебне услове прописане процедурама заснованим на стандардима, спецификацијама и принципима Добре произвођачке праксе и Добре лабораторијске праксе и овим правилником.</p>
			<p class="bold">Кадар</p>
			<p class="clan">Члан 4.</p>
			<p class="Basic-Paragraph">Прикупљање, добијање, узимање, тестирање, обраду, очување, складиштење, дистрибуцију људских ћелија и ткива могу да обављају доктори медицине одређених специјалности и други здравствени радници и здравствени сарадници који су едуковани и обучени за обављање ових поступака са најмање две године рада на пословима из делатности људских ћелија и ткива, а у складу са законом.</p>
			<p class="bold">Простор</p>
			<p class="clan">Члан 5.</p>
			<p class="Basic-Paragraph">Простор за прикупљање, узимање, добијање, тестирање, обраду, очување, складиштење и дистрибуцију људских ћелија и ткива треба да буде организован, уређен и одржаван на начин којим се обезбеђује поштовање права на приватност даваоца људских ћелија и ткива  (у даљем тексту: давалац).</p>
			<p class="clan">Члан 6.</p>
			<p class="Basic-Paragraph">Простор за тестирање даваоца и примаоца, као и остала тестирања за утврђивање подобности и одабир даваоца људских ћелија и ткива треба да има одговарајући број просторија које треба да буду повезане на начин којим се обезбеђује несметано обављање процеса рада у свим његовим фазама, у складу са стандардним оперативним процедурама (у даљем тексту: СОП).</p>
			<p class="clan">Члан 7.</p>
			<p class="Basic-Paragraph">Простор за обраду, очување и складиштење људских ћелија и ткива треба да има одвојене просторије, за:</p>
			<p class="Basic-Paragraph">1) очување и одвајање људских ћелија и ткива у карантину;</p>
			<p class="Basic-Paragraph">2) обраду људских ћелија и ткива;</p>
			<p class="Basic-Paragraph">3) складиштење људских ћелија и ткива који су обрађени и намењени за коришћење и дистрибуцију;</p>
			<p class="Basic-Paragraph">4) складиштење људских ћелија и ткива који нису у складу са утврђеним стандардима квалитета и безбедности (у даљем тексту: неусклађеност) и који су намењени за уништавање.</p>
			<p class="Basic-Paragraph">Простор из става 1. овог члана треба да буде организован, уређен и одржаван на начин којим се опасност од загађења, укључујући унакрсно загађење, своди на најмању могућу меру.</p>
			<p class="bold">Опрема</p>
			<p class="clan">Члан 8.</p>
			<p class="Basic-Paragraph">Овлашћена здравствена установа има, у складу са стандардним оперативним процедурама (у даљем тексту: СОП), и посебну опрему, за обављање послова:</p>
			<p class="Basic-Paragraph">1) прикупљања, добијања, и узимања људских ћелија и ткива:</p>
			<p class="Basic-Paragraph">(1) за процену и одабир даваоца,</p>
			<p class="Basic-Paragraph">(2) за тестирање давалаца на крвљу преносиве болести и имуногенетска тестирања даваоца,</p>
			<p class="Basic-Paragraph">(3) за узимање људских ћелија и ткива,</p>
			<p class="Basic-Paragraph">(4) за припрему, паковање и превоз људских ћелија и ткива (амбалажу, транспортне сандуке са праћењем температуре и путничко или комби возило, у зависности од обима посла),</p>
			<p class="Basic-Paragraph">(5) за реконструкцију тела у случају да се узимање људских ћелија и ткива врши са умрлог лица,</p>
			<p class="Basic-Paragraph">(6) за контролу квалитета радне средине у просторима за обраду, како би се спречио негативан утицај на запослене, квалитет и безбедност или биолошке карактеристике људских ћелија и ткива,</p>
			<p class="Basic-Paragraph">(7) рачунар, </p>
			<p class="Basic-Paragraph">(8) другу опрему у складу са медицинским стандардима;</p>
			<p class="Basic-Paragraph">2) обраде и складиштења људских ћелија и ткива: </p>
			<p class="Basic-Paragraph">(1) хладњаке за чување и замрзавање, са системом за континуирано праћење температуре и могућношћу записа температуре, у времену које је одређено СОП-овима за одређене људске ћелије и ткива,</p>
			<p class="Basic-Paragraph">(2) одговарајућу амблажу која обезбеђује чување људских ћелија и ткива у прописаним контролисаним условима,</p>
			<p class="Basic-Paragraph">(3) за надзор рада критичне опреме и техничких средстава који омогућавају упозоравање и дојаву појаве неправилности и недостатака у раду, ради предузимања корективних мера за одржавање критичних параметара, у оквиру дозвољених одступања, у сваком тренутку,</p>
			<p class="Basic-Paragraph">(4) рачунар,</p>
			<p class="Basic-Paragraph">(5) другу опрему у складу са медицинским стандардима;</p>
			<p class="Basic-Paragraph">3) тестирања и типизације давалаца:</p>
			<p class="Basic-Paragraph">(1) опрему за ХЛА-А, Б, ДР молекуларну типизацију ткива,</p>
			<p class="Basic-Paragraph">(2) опрему за редовни скрининг анти-ХЛА антитела,</p>
			<p class="Basic-Paragraph">(3) хладњаке,</p>
			<p class="Basic-Paragraph">(4) рачунар,</p>
			<p class="Basic-Paragraph">(5) апарат за аутоматско одређивање маркера крвљу преносивих болести,</p>
			<p class="Basic-Paragraph">(6) аутоматски систем за имунохематолошка испитивања, </p>
			<p class="Basic-Paragraph">(7) другу опрему у складу са медицинским стандардима;</p>
			<p class="Basic-Paragraph">4) дистрибуције ткива и ћелија:</p>
			<p class="Basic-Paragraph">(1) амбалажу, транспортне сандуке са праћењем температуре и путничко или комби возило, у зависности од обима посла,</p>
			<p class="Basic-Paragraph">(2) рачунар, </p>
			<p class="Basic-Paragraph">(3) другу опрему у складу са медицинским стандардима.</p>
			<p class="clan">Члан 9.</p>
			<p class="Basic-Paragraph">Обрада људских ћелија и ткива обавља се под условима којима се спречава наступање клиничке неупотребљивости људских ћелија и ткива или штетних последица по примаоца, у радној средини у којој је обезбеђен одређени квалитет ваздуха и хигијенски услови у којима се ризик од контаминације и међусобне контаминације људских ћелија и ткива своди на најмању могућу меру.</p>
			<p class="Basic-Paragraph">Уколико су људске ћелије и ткива, приликом обраде, изложени утицају радне средине, без могућности накнадне микробиолошке инактивације, неопходно је да број честица и број микробних колонија у ваздуху одговара класи А Начела и смерница Добре произвођачке праксе за лекове као и додатне специфичности за поједине поступке и облике лекова, (<span lang="en-GB">„The Rules Governing Medicinal Products in</span><span lang="en-GB"> the European Union, Volume 4 – Good Manufacturing Practices, Medicinal  Products for</span><span lang="en-GB"> Human and Veterinary use, 1998 Edition, European Commission, Directorate General III – Industry</span><span lang="en-GB">, Pharmaceutical and Cosmetics”</span>), са свим допунама.</p>
			<p class="clan">Члан 10.</p>
			<p class="Basic-Paragraph">Изузетно од члана 10. став 2. овог правилника, у зависности од врсте људских ћелија и ткива, простор у коме се врши обрада људских ћелија и ткива, у погледу броја честица и микробних колонија, треба да одговара најмање класи Д Добре произвођачке праксе, уколико се:</p>
			<p class="Basic-Paragraph">1) примењује валидирана микробиолошка инактивација или валидирана завршна стерилизација,</p>
			<p class="Basic-Paragraph">2) докаже да изложеност колонији из класе А штетно утиче на потребна својства ткива и ћелија,</p>
			<p class="Basic-Paragraph">3) докаже да начин и ток пресађивања ткива и ћелија представља знатно мањи ризик од преноса бактеријске или гљивичне инфекције на примаоца, него у случају да се пресађивање не изврши,</p>
			<p class="Basic-Paragraph">4) технички не може извести поступак обраде у радној средини са квалитетом ваздуха у класи А (ако обрада захтева опрему због које није простор могуће валидирати у класи А).</p>
			<p class="Basic-Paragraph">У случају из става 1. овог члана, овлашћена здравствена установа успоставља објективне и документоване доказе за квалитет ваздуха којима се потврђује да одређена радна средина обезбеђује квалитет и безбедност људских ћелија и ткива, у зависности од намене, начина примене и имунолошког стања примаоца.</p>
			<p class="Basic-Paragraph">Поступак микробиолошке инактивације који се примењује на људским ћелијама и ткивима, треба да буде дефинисан, валидиран и документован.</p>
			<p class="clan">Члан 11.</p>
			<p class="Basic-Paragraph">У овлашћеној здравственој установи за складиштење, приликом пријема људских ћелија и ткива, треба да се провери исправност амбалаже и садржина документације, која мора да садржи:</p>
			<p class="Basic-Paragraph">1) податке о идентитету даваоца (име, презиме, датум рођења и пол),</p>
			<p class="Basic-Paragraph">2) решење Управе за биомедицину да овлашћена здравствена установа може да обавља поступке узимања, односно добијања људских ћелија и ткива,</p>
			<p class="Basic-Paragraph">3) датум, време и место узимања људских ћелија и ткива,</p>
			<p class="Basic-Paragraph">4) резултате лекарских прегледа, одговарајућих медицинских прегледа и лабораторијских тестирања, у складу са прописима којимa се уређује процена подобности и одабир даваоца,</p>
			<p class="Basic-Paragraph">5) записник о утврђивању мождане смрти, за умрлог даваоца,</p>
			<p class="Basic-Paragraph">6) податке о обележавању и идентификацији људских ћелија и ткива, као и јединствени идентификациони број давања који прати паковање људских ћелија и ткива,</p>
			<p class="Basic-Paragraph">7) писмену сагласност, са записником.</p>
			<p class="Basic-Paragraph">Документација из става 1. овог члана треба да је јасна и читљива, као и да је заштићена од неовлашћеног додавања, брисања или измене података, у складу са законом.</p>
			<p class="Basic-Paragraph">Након провере из става 1. овог члана лице одговорно за пријем људских ћелија и ткива потврђује пријем људских ћелија и ткива својеручним потписом и печатом овлашћене здравствене установе, на свакој страници документа који прати људске ћелије и ткива.</p>
			<p class="Basic-Paragraph">Примљене људске ћелије и ткива чувају се у карантину, заједно са пратећом документацијом до провере стандарда њиховог квалитета и безбедности, у складу са процедурама.</p>
			<p class="clan">Члан 12.</p>
			<p class="Basic-Paragraph">Овлашћена здравствена установа која обавља поступке складиштења људских ћелија и ткива, сагласно закону, закључује уговор са другом здравственом установом која има овлашћење за обављање поступка складиштења, како би се, у случају престанка рада овлашћене здравствене установе, обезбедило преношење и складиштење људских ћелија и ткива, у циљу обезбеђивања њиховог квалитета и безбедности.</p>
			<p class="Basic-Paragraph">Уговор из става 1. овог члана може да се закључи са овлашћеном здравственом установом, која има:</p>
			<p class="Basic-Paragraph">1) дозволу Управе за биомедицину за обављање поступка складиштења и увоза људских ћелија и ткива;</p>
			<p class="Basic-Paragraph">2) успостављен систем квалитета и безбедности који се заснива на стандардима, спецификацијама и принципима Добре произвођачке праксе и Добре лабораторијске праксе;</p>
			<p class="Basic-Paragraph">3) успостављен систем идентификације и обележавања којим се обезбеђује следљивост; </p>
			<p class="Basic-Paragraph">4) процедуре, за:</p>
			<p class="Basic-Paragraph">(1) пријем људских ћелија и ткива,</p>
			<p class="Basic-Paragraph">(2) складиштење људских ћелија и ткива,</p>
			<p class="Basic-Paragraph">(3) управљање квалитетом услуга,</p>
			<p class="Basic-Paragraph">(4) поступке интерних контрола, независних интерних провера и унапређења система квалитета, </p>
			<p class="Basic-Paragraph">(5) обавештавање о озбиљним нежељеним догађајима и озбиљним нежељеним реакцијама.</p>
			<p class="clan">Члан 13.</p>
			<p class="Basic-Paragraph">За складиштење људских ћелија и ткива користи се информациони систем за унос и електронску обраду података и информација, као и за извештавање, аутоматску контролу или документовање података и информација.</p>
			<p class="Basic-Paragraph">Процедуре за софтвер, хардвер и beck up – систем копија редовно се проверавају, ради обезбеђења поузданости и вршења валидације информационог система, пре и редовно током коришћења. Хардвер и софтвер треба да буду заштићени од неовлашћеног коришћења или измене података.</p>
			<p class="Basic-Paragraph">Процедуре за beck up садрже упутства за спречавање губитка или оштећења података у време када дође до пада система или проблема у функционисању због квара, прекида довода електричне енергије и сличних разлога.</p>
			<p class="clan">Члан 14.</p>
			<p class="Basic-Paragraph">Транспорт људских ћелија и ткива врши се под условима којима се обезбеђује квалитет и безбедност, као и функционална активност ткива и ћелија, ради спречавања ризика од микробиолошке, физичке, хемијске и међусобне контаминације ткива и ћелија, у складу са процедурама.</p>
			<p class="Basic-Paragraph">Обележавање људских ћелија и ткива за транспорт врши се у складу са посебним прописом којим је уређено обезбеђивање и спровођење следљивости људских ћелија и ткива.</p>
			<p class="clan">Члан 15.</p>
			<p class="Basic-Paragraph">Транспорт људских ћелија и ткива врши се превозним средством које испуњава услове за обезбеђивање квалитета и безбедности људских ћелија и ткива, прописане овим правилником.</p>
			<p class="Basic-Paragraph">Транспорт људских ћелија и ткива врши се у затвореној амбалажи.</p>
			<p class="Basic-Paragraph">Амбалажа са људским ћелијама и ткивима пакује се у транспортне сандуке који треба да одрже одређену температуру 48 сати дуже од очекиваног времена доласка на одредиште.</p>
			<p class="Basic-Paragraph">Матичне ћелије које се добијају из издвојене пупчане врпце живорођеног детета и хематопоетских ћелија из периферне крви не смеју да пролазе кроз опрему за откривање метала која ради на принципу X-зрачења.</p>
			<p class="clan">Члан 16.</p>
			<p class="Basic-Paragraph">Транспорт људских ћелија и ткива унутар овлашћене здравствене установе врши се преношењем у посебно прилагођеним чврстим кутијама које спречавају оштећење и могућност изливања ткива и ћелија.</p>
			<p class="clan">III. МЕРЕ И АКТИВНОСТИ ЗА УСПОСТАВЉАЊЕ И ОДРЖАВАЊЕ СИСТЕМА КВАЛИТЕТА</p>
			<p class="clan">Члан 17.</p>
			<p class="Basic-Paragraph">Овлашћенa здравственa установa примењује стандарде који су у складу са савременим достигнућима у овој области и односе се на: </p>
			<p class="Basic-Paragraph">– простор, кадар и опрему; </p>
			<p class="Basic-Paragraph">– поступке прикупљања, узимања, добијања, тестирања, обраде, очувања, складиштења и дистрибуције људских ћелија и ткива; </p>
			<p class="Basic-Paragraph">– евиденције и документацију;</p>
			<p class="Basic-Paragraph">– повлачење људских ћелија и ткива;</p>
			<p class="Basic-Paragraph">– управљање квалитетом услуга које обављају правна лица у складу са законом;</p>
			<p class="Basic-Paragraph">– неусклађеност и проверу ефикасности система квалитета и усклађености делова поступака са прописаним стандардима (у даљем тексту: независна ревизија).</p>
			<p class="clan">Члан 18.</p>
			<p class="Basic-Paragraph">Опрема, техничка средства и материјали који се користе за обављање поступака из члана 1. овог правилника треба да буду обликовани и одржавани у складу са наменом и да се користе у складу са упутствима за употребу, како би се ризик за примаоца и запослене свео на најмању могућу меру.</p>
			<p class="Basic-Paragraph">Опрема, материјали и реагенси који спадају у медицинска средства треба да су у складу са условима прописаним за медицинска средства и „in vitro” дијагностичке медицинске производе.</p>
			<p class="clan">Члан 19.</p>
			<p class="Basic-Paragraph">Овлашћена здравствена установа обезбеђује упутства о безбедности на раду и хигијенским условима, СОП-ове, као и обављање поступака из члана 1. овог правилника у складу са домаћим и међународним стандардима и спецификацијама.</p>
			<p class="Basic-Paragraph">Упутства и СОП-ови се достављају здравственим радницима који обављају поступке из члана 1. овог правилника.</p>
			<p class="Basic-Paragraph">Упутства и СОП-ови се редовно анализирају, ажурирају и ревидирају, датирају и потписује их лице одговорно за спровођење поступака из члана 1. овог правилника (у даљем тексту: координатор) овлашћене здравствене установе и директор.</p>
			<p class="clan">Члан 20.</p>
			<p class="Basic-Paragraph">Активности које се предузимају током поступака из члана 1. овог правилника се евидентирају, датирају и потписују од стране здравственог радника који обавља те поступке.</p>
			<p class="Basic-Paragraph">Евиденција активности из става 1. овог члана треба да је читљива и могу  се водити у писменом или електронском облику или да буду пренесене на неки други медиј (микрофилм и сл.).</p>
			<p class="Basic-Paragraph">Спецификације, СОП-ови и евиденције из става 1. овог члана овлашћена здравствена установа редовно ажурира и чува у складу са системом квалитета.</p>
			<p class="clan">Члан 21.</p>
			<p class="Basic-Paragraph">Овлашћена здравствена установа обезбеђује СОП-ове за:</p>
			<p class="Basic-Paragraph">1) поступке узимања, добијања, тестирања и обраде људских ћелија и ткива;</p>
			<p class="Basic-Paragraph">2) обележавање људских ћелија и ткива; </p>
			<p class="Basic-Paragraph">3) издавање људских ћелија и ткива;</p>
			<p class="Basic-Paragraph">4) складиштење и дистрибуцију људских ћелија и ткива; </p>
			<p class="Basic-Paragraph">5) управљање квалитетом услуга које обављају правна лица, у складу са законом;</p>
			<p class="Basic-Paragraph">6) случај неусклађености ткива и ћелија, као и корективне и превентивне мере;</p>
			<p class="Basic-Paragraph">7) поступке интерних контрола, ревизије и унапређења система квалитета.</p>
			<p class="clan">Члан 22.</p>
			<p class="Basic-Paragraph">СОП-ови за узимање, добијање, тестирање, обраду и очување ткива и ћелија описују идентификацију, лекарски преглед, интервју и процену подобности даваоца, коју пре сваког прикупљања људских ћелија и ткива, врши и потписује доктор медицине.</p>
			<p class="Basic-Paragraph">Утврђивањем и евидентирањем идентитета даваоца обезбеђује се повезивање даваоца са добијеним људским ћелијма и ткивима и узорцима крви који су узети за лабораторијско тестирање, обележавање и одржавање квалитета и безбедности људских ћелија и ткива током складиштења и транспорта.</p>
			<p class="clan">Члан 23.</p>
			<p class="Basic-Paragraph">У циљу обезбеђивања квалитета, безбедности и функционалне активности људских ћелија и ткива, обрада и складиштење се обавља под условима који спречавају ризик од бактериолошке контаминације и који, у складу са СОП-овима, одржавају критичне параметре на којима се успостављају критичне контролне тачке, који могу да утичу на квалитет и безбедност (температура, влажност, притисак или број честица, ниво микробиолошке контаминације) у утврђеном распону.</p>
			<p class="Basic-Paragraph">Параметри из става 1. овог члана се стално проверавају, а евидентирање стања се документује записом.</p>
			<p class="clan">Члан 24.</p>
			<p class="Basic-Paragraph">Сви поступци лабораторијског тестирања даваоца се валидирају пре почетка обављања, а тестирање се врши на присуство узрочника крвљу преносивих болести, у складу са законом.</p>
			<p class="Basic-Paragraph">У случају одступања резултата лабораторијског тестирања – серолошки скрининг тест, тестирање се понавља.</p>
			<p class="Basic-Paragraph">Људске ћелије и ткива које имају потврђен поновљени реактивни резултат на серолошком скрининг тесту на присуство узрочника крвљу преносивих болести се повлаче из употребе и складиште на посебном месту.</p>
			<p class="Basic-Paragraph">У случају из става 3. овог члана, спроводи се поступак обавештавања и саветовања даваоца, односно његове породице, као и обавештавање надлежних здравствених установа, у складу са законом.</p>
			<p class="Basic-Paragraph">СОП-ове, податке и евиденције о квалитету лабораторијских реагенаса који се користе за тестирање даваоца и људских ћелија и ткива води и чува овлашћена здравствена установа.</p>
			<p class="clan">Члан 25.</p>
			<p class="Basic-Paragraph">У свим фазама спровођења делатности из члана 1. овог правилника амбалажа у којој се налазе људске ћелије и ткива која се налазе у процесу припреме или су припремљене за употребу, обележавају се на начин којим се идентификује њихов садржај и обезбеђује следљивост, у складу са прописом којим се уређује обележавање људских ћелија и ткива.</p>
			<p class="clan">Члан 26.</p>
			<p class="Basic-Paragraph">Овлашћени здравствени радник врши издавање људских ћелија и ткива за коришћење, у складу са СОП-ом и сачињава запис, који потписује и оверава факсимилом.</p>
			<p class="clan">Члан 27.</p>
			<p class="Basic-Paragraph">Ради одржавања и континуираног унапређења система квалитета, редовно се врши контрола ефикасности система квалитета, као и усклађености спровођења делатности из члана 1. овог правилника са системом квалитета.</p>
			<p class="clan">Члан 28.</p>
			<p class="Basic-Paragraph">Мере и активности које предузима овлашћена здравствена установа за успостављање и одржавање система квалитета и спровођење поступака из члана 1. овог правилника, обухватају:</p>
			<p class="Basic-Paragraph">1) процену квалитета;</p>
			<p class="Basic-Paragraph">2) управљање квалитетом;</p>
			<p class="Basic-Paragraph">3) обезбеђивање квалитета;</p>
			<p class="Basic-Paragraph">4) контролу квалитета;</p>
			<p class="Basic-Paragraph">5) континуирано унапређивање квалитета.</p>
			<p class="clan">Члан 29.</p>
			<p class="Basic-Paragraph">Овлашћена здравствена установа успоставља систем за предузимање корективних и превентивних мера за решавање проблема који могу да наступе у свим фазама спровођења делатности из члана 1. овог правилника због неусклађености.</p>
			<p class="Basic-Paragraph">Уколико се утврди неусклађеност људских ћелија и ткива предузимају се корективне мере, а уколико се утврде неповољна кретања квалитета и безбедности људских ћелија и ткива предузимају се превентивне мере.</p>
			<p class="clan">Члан 30.</p>
			<p class="Basic-Paragraph">Ради одржавања и континуираног унапређења система квалитета, овлашћена здравствена установа редовно врши независну интерну проверу.</p>
			<p class="Basic-Paragraph">Независну интерну проверу врше посебно едуковани и стручно оспособљени здравствени радници, који не учествују у спровођењу контролисаних поступака.</p>
			<p class="Basic-Paragraph">Независна интерна провера врши се најмање једном годишње.</p>
			<p class="Basic-Paragraph">О извршеној независној интерној провери саставља се извештај који садржи документоване резултате независне интерне провере и предлог корективних и превентивних мера које треба предузети.</p>
			<p class="clan">Члан 31.</p>
			<p class="Basic-Paragraph">Уколико резултати независне интерне провере покажу да постоји неусклађеност коришћених људских ћелија и ткива, као и одступања од утврђених стандарда, грешке и неповољни догађаји, предузимају се мере према СОП-у за управљање неусаглашеностима у циљу откривања узрока њиховог настанка и предузимања корективних, односно превентивних мера.</p>
			<p class="Basic-Paragraph">О времену и разлозима за повлачење неусклађених људских ћелија и ткива, као и предузетим мерама води се евиденција на основу које се откривају неусклађености или неповољна кретања квалитета и безбедности људских ћелија и ткива.</p>
			<p class="Basic-Paragraph">Након потврђивања неусклађености, координатор овлашћене здравствене установе одлучује о уништавању неусклађених људских ћелија и ткива и предузимању коректиних и превентивних мера, у складу са писаним процедурама.</p>
			<p class="Basic-Paragraph">Корективне, односно превентивне мере се предузимају одмах, а време њиховог започињања и завршетка, као и провера њихове ефикасности се евидентирају и документују.</p>
			<p class="clan">IV. ЗАВРШНА ОДРЕДБА</p>
			<p class="clan">Члан 32.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00368/2019-21</p>
			<p class="potpis">У Београду, 21. августа 2019. године</p>
			<p class="potpis">Министар,</p>
			<p class="potpis">др <span class="bold">Златибор Лончар, </span>с.р.</p>
	</div>

