


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 13. став 2. и члана 86. став 1. тачка 8) Закона о матичним књигама („Службени гласник РС”, бр. 20/09 и 145/14),</p>
				<p>Министар државне управе и локалне самоуправе доноси</p>
				<p class="odluka-zakon">ПРАВИЛНИК</p>
				<p class="odluka-zakon">о стручном усавршавању матичара</p>
				<p class="centar">"Службени гласник РС", бр. 105 од 26. децембра 
				2016, 21 од 10. марта 2017 - исправка</p>
				<p class="bold">Уводне одредбе</p>
				<p class="clan">Члан 1.</p>
				<p>Овим правилником уређује се садржина и облик стручног усавршавања матичара и програм и начин провере знања које је матичар стекао стручним усавршавањем.</p>
				<p class="clan">Члан 2.</p>
				<p>Стручно усавршавање, у смислу овог правилника, подразумева процес усвајања знања и стицање вештина потребних за обављање послова матичара, као и процес сталног унапређења и провере знања и вештина матичара ради остваривања законитог, делотворног и економичног обављања послова матичара.</p>
				<p class="bold">Облици стручног усавршавања</p>
				<p class="clan">Члан 3.</p>
				<p>Стручно усавршавање матичара и заменика матичара (у даљем тексту: матичари) остварује се кроз основне и специјалистичке облике стручног усавршавања.</p>
				<p class="clan">Члан 4.</p>
				<p>Основно стручно усавршавање спроводи се кроз систем основних обука са циљем да матичари усвоје знања и стекну вештине потребне за обављање послова матичара, у складу са програмом основног стручног усавршавања (основна обука).</p>
				<p class="clan">Члан 5.</p>
				<p>Специјалистичко стручно усавршавање је организован процес учења и оспособљавања по посебним програмима, усмерен ка усавршавању и допуњавању знања и вештина потребних за обављање послова матичара (специјалистичка обука). </p>
				<p class="bold">Основно стручно усавршавање – основна обука</p>
				<p class="clan">Члан 6.</p>
				<p>Основна обука матичара обухвата:</p>
				<p>1) Уводни програм општег оспособљавања за обављање послова матичара;</p>
				<p>2) Програм општег континуираног стручног усавршавања матичара.</p>
				<p class="clan">Члан 7.</p>
				<p>Уводни програм општег оспособљавања за обављање послова матичара намењен је приправницима и новозапосленима на пословима матичара и исти је за све приправнике и новозапослене без обзира на степен стручне спреме.</p>
				<p>Сваком приправнику или новозапосленом на пословима матичара се мора омогућити да најкасније у року од месец дана од дана почетка рада започне са похађањем уводног програма из става 1. овог члана. </p>
				<p>Уводни програм из става 1. овог члана обухвата усвајање знања из области које чине садржину испитних предмета посебног стручног испита за матичара.</p>
				<p class="clan">Члан 8.</p>
				<p>Програм општег континуираног стручног усавршавања матичара намењен је лицима из члана 11. Закона о матичним књигама.</p>
				<p>Програм из става 1. овог члана у функцији је континуираног усавршавања матичара и омогућава стицање нових и унапређење постојећих стручних знања и вештина потребних за обављање послова матичара.</p>
				<p>Програм из става 1. овог члана обухвата: примену прописа о матичним књигама, 
				<span class="v2-clan-left-1">примену</span> прописа о држављанству, примену прописа о браку и породичним односима, 
				<span class="v2-clan-left-1">примену</span> прописа о општем управном поступку, примену прописа о канцеларијском пословању, примену правила међународног приватног права и колизионих норми, развој информатичких вештина, као и знања и вештина из других области потребних за обављање послова матичара.</p>
				<p><span class="hide-change">*Службени гласник РС, број 21/2017</span></p>
				<p class="bold">Специјалистичко стручно усавршавање – специјалистичка обука</p>
				<p class="clan">Члан 9.</p>
				<p>Специјалистичка обука се утврђује у складу са специфичним потребама ималаца јавних овлашћења у извршавању поверених послова матичних књига. </p>
				<p class="bold">Доношење и садржина програма стручног усавршавања</p>
				<p class="clan">Члан 10. </p>
				<p>Програме основних и специјалистичких обука утврђује министар надлежан за послове државне управе (у даљем тексту: министар), на основу утврђених потреба за стручним усавршавањем матичара.</p>
				<p class="clan">Члан 11.</p>
				<p>Програми из чл. 6. и 9. овог правилника садрже:</p>
				<p>1) назив програма;</p>
				<p>2) циљ програма;</p>
				<p>3) основне елементе програма: број, назив и садржину обука, име и презиме реализатора обука, трајање обука (изражено у сатима) и број полазника обука, а у случају специјалистичке обуке и јединице локалне самоуправе којима је намењена обука;</p>
				<p>4) облике, методе и технике реализације обука;</p>
				<p>5) начин провере знања матичара стеченог на обуци;</p>
				<p>6) да ли се издаје или не сертификат којим се потврђује успешна провера стеченог знања на обуци.</p>
				<p class="bold">Начин спровођења програма стручног усавршавања</p>
				<p class="clan">Члан 12.</p>
				<p>Програме из чл. 6. и 9. овог правилника, сагласно Закону о матичним књигама, организује и спроводи министарство у чијем су делокругу послови државне управе (у даљем тексту: Министарство). </p>
				<p class="clan">Члан 13.</p>
				<p>Стручно усавршавање матичара спроводи се кроз предавања, семинаре, радионице, групне и индивидуалне вежбе, електронско учење, помоћу интерактивних метода, као и других начина којима се остварује стручно усавршавање.</p>
				<p class="clan">Члан 14.</p>
				<p>Матичар је дужан да учествује у свим облицима стручног усавршавања које организује Министарство, као и да присуствује обуци за коју је пријављен. </p>
				<p class="bold">Оцена успешности спроведених програма стручног усавршавања</p>
				<p class="clan">Члан 15.</p>
				<p>Оцену успешности спровођења програма из чл. 6. и 9. овог правилника утврђује Министарство, на основу:</p>
				<p>1) оцене полазника о садржају, реализатору и начину организације и спровођења програма и предлога за унапређење програма;</p>
				<p>2) оцене реализатора програма о заинтересованости полазника и организације и спровођења програма.</p>
				<p>Реализатор програма који два пута током године узастопно буде оцењен од стране полазника просечном оценом нижом од 3,50 (на скали од 1 до 5), не ангажује се у даљој реализацији програма обуке и провери знања матичара.</p>
				<p class="bold">Провера знања стеченог на стручном усавршавању</p>
				<p class="clan">Члан 16.</p>
				<p>По завршетку програма обуке врши се провера знања матичара који је похађао обуку из области која је предмет програма.</p>
				<p>Групе питања за проверу знања матичара по областима које су предмет програма обука из чл. 6. и 9. овог правилника, сачињавају запослени у Министарству и другим државним органима који реализују програм обуке (у даљем тексту: реализатори), а који имају: </p>
				<p>1) високо образовање из одговарајуће области на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету;</p>
				<p>2) најмање пет година радног искуства на пословима у области за коју се ангажује;</p>
				<p>3) завршену обуку за реализатора коју организује орган у чијем су делокругу послови спровођења стручног усавршавања државних службеника.</p>
				<p>Реализаторима за спровођење програма и састављање група питања из става 2. овог члана припада накнада у висини која је утврђена за реализаторе општих програма стручног усавршавања државних службеника.</p>
				<p class="clan">Члан 17.</p>
				<p>Провера знања матичара врши се у оквиру Централног система за електронску обраду и складиштење података и чување другог примерка матичних књига – модула за стручно усавршавање матичара. </p>
				<p>Пре провере знања матичар се, путем модула из става 1. овог члана, обавештава о дану и часу провере знања. </p>
				<p class="clan">Члан 18.</p>
				<p>Провера знања матичара врши се путем индивидуалних тестова, а после извршене провере матичар се обавештава о резултату оствареном на тесту. </p>
				<p>Ако је програмом утврђено издавање сертификата којим се потврђује успешна провера стеченог знања на обуци, матичару се издаје сертификат.</p>
				<p class="bold">Подаци о утврђеним и спроведеним програмима стручног усавршавања</p>
				<p class="clan">Члан 19.</p>
				<p>Подаци о утврђеним и спроведеним програмима из чл. 6. и 9. овог правилника о полазницима обука, о реализованим програмима и оцени успешности спроведених програма, чувају се у Министарству.</p>
				<p class="bold">Завршна одредба</p>
				<p class="clan">Члан 20.</p>
				<p>Овај правилник ступа на снагу осмог дана од дана објављивања у „Службеног гласнику Републике Србије”.</p>
				<p class="potpis">Број 110-00-245/2016-13</p>
				<p class="potpis">У Београду, 19. децембра 2016. године</p>
				<p class="potpis">Министар,</p>
				<p class="potpis"><span class="bold">Ана Брнабић,</span> с.р.</p>
	</div>

