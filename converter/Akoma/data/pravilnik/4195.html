


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
			<p class="Basic-Paragraph">На основу члана 42. став 16. Закона о транспорту опасне робе („Службени гласник РС”, број 104/16),</p>
			<p class="Basic-Paragraph">Mинистар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима које мора да испуњава именовано тело за оцењивање усаглашености возила, као и услови, поступак и начин вођења регистра издатих, одузетих, односно враћених ADR сертификата о одобрењу за возило</p>
			<p class="auto-style1">"Службени гласник РС", број 39 од 25. маја 
			2018.</p>
			<p class="clan">Члан 1.</p>
			<p class="Basic-Paragraph">Овим правилником прописују се услови које мора да испуњава тело које се именује за оцењивање усаглашености возила у односу на стручну оспособљеност запослених и других ангажованих лица, опрему, независност и непристрасност у односу на лица повезана са производом који је предмет оцењивања усаглашености, поступање са приговорима на рад и одлуке именованог тела, чување пословне тајне и осигурање од одговорности за штету, као и услове, поступак и начин вођења регистра издатих, одузетих, односно враћених ADR сертификата о одобрењу за возило.</p>
			<p class="clan">Члан 2.</p>
			<p class="Basic-Paragraph">Услови које мора да испуњава тело које се именује за оцењивање усаглашености (у даљем тексту: именовано тело) су да:</p>
			<p class="Basic-Paragraph">1) има статус правног лица регистрованог у Републици Србији што доказује изводом из уписа у регистар;</p>
			<p class="Basic-Paragraph">2) поседује одговарајућу опрему и простор за оцењивање усаглашености у складу са захтевима Европског споразума о међународном друмском превозу опасне робе, (АДР) са изменама и допунама, што доказује списком опреме и копијом власничког листа или копијом уговора о закупу;</p>
			<p class="Basic-Paragraph">3) има најмање три запосленa стручњакa са стеченим високим образовањем у области машинства у обиму од најмање 300 ЕСПБ (европски систем преноса бодова) – мастер академске студије, односно основне студије у трајању од најмање четири године или специјалистичке студије на факултету и два машинска техничара, који поседују искуство од најмање пет година у обављању послова оцењивања усаглашености возила, што доказује копијом дипломе, доказ о запослењу и потврдом да запослени поседује искуство од пет година у обављању послова оцењивања усаглашености возила;</p>
			<p class="Basic-Paragraph">4) поседује сертификат о акредитацији према стандарду SRPS ISO/IEC 17020 за обим послова који је неопходан за оцењивање усаглашености возила, што доказује достављањем акредитације;</p>
			<p class="Basic-Paragraph">5) је независно од свих страна заинтересованих за резултате оцењивања усаглашености („трећа страна”) и независно од организације и опреме чију усаглашеност оцењује што доказује достављањем изјава запослених који раде на пословима оцењивања усаглашености.</p>
			<p class="Basic-Paragraph">Тело за оцењивање усаглашености које је члан пословног или професионалног удружења које представља организације укључене у активности пројектовања, производње, снабдевања, склапања, коришћења или одржавања возила чију усаглашеност оцењује, може бити именовано под условом да докаже своју независност и одсуство сукоба интереса, што доказује изјавом;</p>
			<p class="Basic-Paragraph">6) се обавезује на чување пословне тајне достављањем изјаве запослених;</p>
			<p class="Basic-Paragraph">7) његов директор, односно чланови извршног одбора директора, извршни директори или чланови надзорног одбора и слично тог тела (у даљем тексту: највише руководство), као и запослена и друга лица ангажована за спровођење активности оцењивања усаглашености (у даљем тексту: особље) не могу да буду пројектанти, произвођачи, испоручиоци, инсталатери, купци, корисници или одржаваоци возила чију усаглашеност оцењују, нити могу да буду заступници било које од тих страна. </p>
			<p class="Basic-Paragraph">Овим се не доводи у питање употреба возила која је неопходна за рад тог тела или употреба возила у личне сврхе.</p>
			<p class="Basic-Paragraph">Највише руководство именованог тела, као и његово особље не могу да буду директно укључени у активности пројектовања, производње, испоруке, инсталирања, коришћења или одржавања предметних возила, нити да буду заступници било које стране укључене у те активности. Они не могу да спроводе активности које би могле да утичу на њихово просуђивање и интегритет у вези са пословима оцењивања усаглашености за које су именована, што се нарочито односи на пружање консултантских услуга. Тело за оцењивање усаглашености мора да обезбеди да активности његових подизвођача не угрожавају поверљивост, објективност и непристрасност у спровођењу активности оцењивања усаглашености.</p>
			<p class="Basic-Paragraph">Именовано тело испуњеност услова из ове тачке доказује изјавом највишег руководства и особља;</p>
			<p class="Basic-Paragraph">8) гарантује непристрасност тела за оцењивање усаглашености, односно његовог највишег руководства и особља које спроводи активности оцењивања усаглашености.</p>
			<p class="Basic-Paragraph">Зараде, накнаде, односно награде особљу које спроводи активности оцењивања усаглашености не могу да зависе од броја обављених оцењивања, нити од резултата таквих оцењивања.</p>
			<p class="Basic-Paragraph">Именовано тело за оцењивање усаглашености испуњеност услова из ове тачке доказује изјавом највишег руководства и особља;</p>
			<p class="Basic-Paragraph">9) је уредило поступање и одлучивање по приговорима на рад и донете одлуке у вези са пословима оцењивања усаглашености, што доказује достављањем процедуре за поступање и одлучивање по приговорима;</p>
			<p class="Basic-Paragraph">10) поседује одговарајућу стручну литературу и прописе, што доказује списком литературе и прописа;</p>
			<p class="Basic-Paragraph">11) поседује одговарајућу информатичку и техничку подршку за обављање послова за које се именује, за вођење евиденције о контролисаним возилима и издатим Сертификатима о одобрењу за возило и за достављање документације, што доказује достављањем списка опреме и процедуре за вођење евиденције и</p>
			<p class="Basic-Paragraph">12) има полису осигурању од опште и професионалне одговорности за штете које проузрокују при обављању делатности, што доказује достављањем полисе осигурања.</p>
			<p class="clan">Члан 3.</p>
			<p class="Basic-Paragraph">Министарство надлежно за послове саобраћаја (у даљем тексту: министарство) води регистaр издатих, одузетих и враћених ADR сертификата о одобрењу за возило у електронској форми на основу документације коју доставља именовано тело.</p>
			<p class="Basic-Paragraph">Регистар из става 1. овог члана води се у облику табела у које се уписују следећи подаци:</p>
			<p class="Basic-Paragraph">1) број сертификата;</p>
			<p class="Basic-Paragraph">2) произвођач возила;</p>
			<p class="Basic-Paragraph">3) идентификационa ознака возила;</p>
			<p class="Basic-Paragraph">4) регистарска ознака возила;</p>
			<p class="Basic-Paragraph">5) назив и адреса превозника, корисника или власника;</p>
			<p class="Basic-Paragraph">6) опис возила, по дефиницији за погонска возила и приколице категорије N и O као што је то дефинисано у Консолидованој резолуцији за конструкцију возила (R. E.3) или у Директиви 2007/46/EC;</p>
			<p class="Basic-Paragraph">7) ознака возила према 9.1.1.2 ADR;</p>
			<p class="Basic-Paragraph">8) систем за трајно кочење – успоривач;</p>
			<p class="Basic-Paragraph">9) опис трајно причвршћене(их) цистерне(и)/батеријског возила (уколико постоји):</p>
			<p class="Basic-Paragraph">(1) произвођач цистерне,</p>
			<p class="Basic-Paragraph">(2) одобрење цистерне/батеријског возила,</p>
			<p class="Basic-Paragraph">(3) серијски број произвођача цистерне/Идентификације елемената батеријског возила,</p>
			<p class="Basic-Paragraph">(4) година производње,</p>
			<p class="Basic-Paragraph">(5) код цистерне према 4.3.3.1 или 4.3.4.1 ADR,</p>
			<p class="Basic-Paragraph">(6) посебне одредбе TC и TE према 6.8.4 ADR,</p>
			<p class="Basic-Paragraph">(7) тело које је радило испитивање или контролисање трајно причвршћене цистерне (возила цистерне), демонтажне цистерне или батеријског возила,</p>
			<p class="Basic-Paragraph">(8) број извештаја о испитивању или контролисању трајно причвршћене цистерне (возила цистерне), демонтажне цистерне или батеријског возила;</p>
			<p class="Basic-Paragraph">10) број уверења о испитивању возила за појединачно произведена, односно преправљена возила;</p>
			<p class="Basic-Paragraph">11) број потврде о саобразности;</p>
			<p class="Basic-Paragraph">12) опасна роба која може да се транспортује:</p>
			<p class="Basic-Paragraph">(1) у случају EX/II или EX/III возила,</p>
			<p class="Basic-Paragraph">(2) роба класе 1 укључујући групу компатибилности J,</p>
			<p class="Basic-Paragraph">(3) роба класе 1 сем групе компатибилности J,</p>
			<p class="Basic-Paragraph">(4) у случају возила – цистерне/батеријског возила:</p>
			<p class="Basic-Paragraph">– могу да се транспортују само материје дозвољене у оквиру кода цистерне и посебних одредби назначених у оквиру броја 9 или</p>
			<p class="Basic-Paragraph">– могу да се транспортују само следеће материје (класа, UN број, група паковања за званичан назив);</p>
			<p class="Basic-Paragraph">13) примедба;</p>
			<p class="Basic-Paragraph">14) важност сертификата; </p>
			<p class="Basic-Paragraph">(1) издавалац сертификата;</p>
			<p class="Basic-Paragraph">15) продужење важности сертификата;</p>
			<p class="Basic-Paragraph">16) година производње возила; </p>
			<p class="Basic-Paragraph">17) сертификат: издат, одузет или враћен;</p>
			<p class="Basic-Paragraph">18) назив техничког прегледа који је извршио испитивање техничке исправности;</p>
			<p class="Basic-Paragraph">19) напомена.</p>
			<p class="clan">Члан 4.</p>
			<p class="Basic-Paragraph">Именовано тело доставља министарству месечни извештај у електронској форми о свим возилима за које је формирало извештај о контролисању (позитиван или негативан), односно за које је издало ADR сертификат о одобрењу за возило или то није урадило због негативног извештаја о контролисању.</p>
			<p class="Basic-Paragraph">За возила и цистерне за која је издата потврда да се могу употребљавати у транспорту опасне робе на територији Републике Србије ADR, у месечни извештај из става 1. овог члана у поље „напомена” из члана 4. став 2. тачка 19. овог правилника уписује „само за РС”.</p>
			<p class="Basic-Paragraph">Месечни извештај из става 1. овог члана, поред података из члана 4. став 2. овог правилника, за свако возило мора да садржи скениран извештај о контролисању именованог тела, скенирана сва потребна документа која су коришћена за предметно контролисање, као и фотодокументацију.</p>
			<p class="clan">Члан 5.</p>
			<p class="Basic-Paragraph">Даном ступања на снагу овог правилника престаје да важи Правилник о условима које мора да испуњава тело које се именује за оцењивање усаглашености возила за транспорт&nbsp;одређеног опасног терета у друмском саобраћају („Службени гласник РС”, број 87/14).</p>
			<p class="clan">Члан 6.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00157/2017-15</p>
			<p class="potpis">У Београду, 23. мајa 2018. године</p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић,</span> с.р.</p>
	</div>

