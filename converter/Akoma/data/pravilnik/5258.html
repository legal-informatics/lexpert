

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 31. став 9. Закона о заштити земљишта („Службени гласник РС”, број 112/15),</p>
			<p class="Basic-Paragraph">Министар заштите животне средине доноси </p>
			<p class="odluka-zakon">ПРАВИЛНИК</p>
			<p class="odluka-zakon">о условима које правно лице мора да испуњава за обављање послова мониторинга земљишта, као и документацији која се подноси уз захтев за добијање овлашћења за мониторинг земљишта</p>
			<p class="centar">"Службени гласник РС", број 58 од 16. августа 
			2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују услови које правно лице мора да испуњава за обављање послова мониторинга земљишта, као и документација која се подноси уз захтев за добијање овлашћења за мониторинг земљишта.</p>
			<p class="clan">Члан 2.</p>
			<p class="Basic-Paragraph">Правно лице које врши мониторинг земљишта (у даљем тексту: правно лице) мора да поседује акт о акредитацији издат од стране Aкредитационог тела Србије у складу са стандардом SRPS ISO/IEC 17025 са одговарајућим обимом акредитације за узорковање земљишта и лабораторијско испитивање физичких, хемијских и микробиолошких параметара у земљишту, у складу са Законом о заштити земљишта.</p>
			<p class="clan">Члан 3.</p>
			<p class="Basic-Paragraph">За обављање послова мониторинга који се односе на узорковање и лабораторијско испитивањe узорака земљишта правно лице мора да има запослена најмање:</p>
			<p class="Basic-Paragraph">1) два лица са стеченим високим образовањем у оквиру научне области биотехничке науке, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта;</p>
			<p class="Basic-Paragraph">2) два лица са стеченим високим образовањем у оквиру научне области физичко-хемијске или хемијске науке и/или научне области технолошког инжењерства, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта.</p>
			<p class="Basic-Paragraph">За обављање послова мониторинга који се односе на карактеризацију земљишта на нивоу типа, правно лице мора да има запослена најмање:</p>
			<p class="Basic-Paragraph">1) два доктора биотехничких наука са најмање три године радног искуства у области науке о земљишту;</p>
			<p class="Basic-Paragraph">2) два лица са стеченим високим образовањем у оквиру научне области биотехничких наука, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта;</p>
			<p class="Basic-Paragraph">3) два лица са стеченим високим образовањем у оквиру научне области физичко-хемијске или хемијске науке и/или научне области технолошког инжењерства, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта.</p>
			<p class="Basic-Paragraph">За процену степена угрожености земљишта на основу анализираних параметара и индикатора, односно за давање стручне оцене стања и квалитета земљишта и тумачење резултата мониторинга земљишта у државној мрежи, правно лице мора да има најмање једног запосленог доктора биотехничких  наука, са најмање три године искуства у области науке о земљишту.</p>
			<p class="Basic-Paragraph">За обављање послова из ст. 2. и 3. овог члана правно лице може закључити уговор о сарадњи са научноистраживачком организацијом која испуњава тражене услове.</p>
			<p class="clan">Члан 4.</p>
			<p class="Basic-Paragraph">Правно лице мора да поседује одговарајућу и неопходну опрему и мерне уређаје за послове узорковања и лабораторијског испитивања узорака земљишта према прописаним методама.</p>
			<p class="clan">Члан 5.</p>
			<p class="Basic-Paragraph">За обављање послова мониторинга који се односе на узорковање и лабораторијско испитивањe узорака земљишта правно лице мора да поседује одговарајући простор према принципима добре лабораторијске праксе. </p>
			<p class="clan">Члан 6.</p>
			<p class="Basic-Paragraph">Правно лице уз захтев за добијање овлашћења за мониторинг земљишта подноси следећу документацију:</p>
			<p class="Basic-Paragraph">1) извод из Агенције за привредне регистре (АПР) или Привредног суда да је регистровано за послове техничког испитивања и анализа и/или за научноистраживачку делатност;</p>
			<p class="Basic-Paragraph">2) акт о акредитацији издат од стране Акредитационог тела Србије у складу са стандардом SRPS ISO/IEC 17025 са одговарајућим обимом акредитације; </p>
			<p class="Basic-Paragraph">3) списак запослених лица за које се тражи овлашћење за мониторинг земљишта;</p>
			<p class="Basic-Paragraph">4) копије диплома о стеченом образовању за запослена лица са списка;</p>
			<p class="Basic-Paragraph">5) доказ о запослењу за лица са списка (копија уговора о раду и потврда којом се доказује да је лице запослено);</p>
			<p class="Basic-Paragraph">6) доказ о укупном радном искуству у струци за лица са списка (копија уговора о раду и/или потврда којом се доказује радно искуство у струци);</p>
			<p class="Basic-Paragraph">7) списак опреме и мерних уређаја;</p>
			<p class="Basic-Paragraph">8) списак просторија;</p>
			<p class="Basic-Paragraph">9) доказ о уплаћеној административној такси.</p>
			<p class="Basic-Paragraph">Ако је закључен уговор о сарадњи са научноистраживачком организацијом, правно лице подноси и:</p>
			<p class="Basic-Paragraph">1) копију уговора о сарадњи са научноистраживачком организацијом;</p>
			<p class="Basic-Paragraph">2) потврду о упису научноистраживачкe организацијe у судски регистар; </p>
			<p class="Basic-Paragraph">3) копију акта о акредитацији за обављање научноистраживачке делатности издатог од стране надлежног министарства;</p>
			<p class="Basic-Paragraph">4) документацију из става 1. тач. 3) до 6) овог члана, за лица запослена у научноистраживачкој организацији, за која се тражи овлашћење за мониторинг земљишта.</p>
			<p class="clan">Члан 7.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00032/2019-04</p>
			<p class="potpis">У Београду, 6. августа 2019. године</p>
			<p class="potpis">Министар,</p>
			<p class="potpis"><span class="bold">Горан Триван, </span>с.р.</p>
	</div>

