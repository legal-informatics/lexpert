


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 77а став 5. Закона о јавном тужилаштву („Службени гласник РС”, бр. 116/08, 104/09, 101/10, 78/11 – др. закон, 101/11, 38/12 – УС, 121/12, 101/13, 111/14 – УС, 117/14, 106/15 и 63/16 – УС),</p>
				<p>Државно веће тужилаца доноси</p>
				<p class="odluka-zakon">ПРАВИЛНИК</p>
				<p class="odluka-zakon">о програму и начину полагања испита на коме се проверава стручност и оспособљеност кандидата који се први пут бира на функцију заменика јавног тужиоца</p>
				<p class="auto-style1">"Службени гласник РС", бр. 82 од 8. 
				септембра 2017, 91 од 23. новембра 2018.</p>
				<p class="clan">Члан 1.</p>
				<p>Овим правилником прописују се програм и начин полагања испита на коме се проверава стручност и оспособљеност кандидата који се први пут бира на функцију заменика јавног тужиоца, орган надлежан за спровођење испита и оцењивање кандидата.</p>
				<p class="clan">Члан 2.</p>
				<p>Стручност и оспособљеност кандидата у поступку предлагања за избор за заменика јавног тужиоца који се први пут бира на функцију у јавном тужилаштву (у даљем тексту: кандидат) утврђује се на основу мерила која се изражавају оценама од 1 до 5 према успеху постигнутом на испиту који организује Државно веће тужилаца (у даљем тексту: Веће), у складу са овим правилником. </p>
				<p class="clan">Члан 3.</p>
				<p>Кандидат за заменика јавног тужиоца који се први пут бира на функцију у основном јавном тужилаштву и који је завршио почетну обуку на Правосудној академији није дужан да полаже испит који организује Веће, већ се њему као мерило стручности и оспособљености узима завршна оцена на почетној обуци на Правосудној академији.</p>
				<p>Кандидат који је завршио почетну обуку на Правосудној академији може да полаже испит, у ком случају се том кандидату као мерило стручности и оспособљености узима оцена добијена на испиту.</p>
				<p class="clan">Члан 4.</p>
				<p>Испит спроводи Испитна комисија Већа.</p>
				<p>Чланове Испитне комисије именује Веће.</p>
				<p>Испитну комисију чине три члана носиоца јавнотужилачке функције, најмање истог степена јавног тужилаштва за који се врши избор, од којих је најмање један члан Већа.</p>
				<p class="clan">Члан 5.</p>
				<p>Испит се састоји од теста и израде изреке оптужног акта.</p>
				<p>Тест се састоји од 20 питања из Законика о кривичном поступку и Кривичног законика, са три понуђена одговора од којих је само један тачан.</p>
				<p>Оцене на тесту су од 1 до 5, и то:</p>
				<p>– од 0 до 10 тачних одговора – оцена 1,</p>
				<p>– од 11 до 12 тачних одговора – оцена 2,</p>
				<p>– од 13 до 14 тачних одговора – оцена 3,</p>
				<p>– од 15 до 16 тачних одговора – оцена 4, и</p>
				<p>– од 17 до 20 тачних одговора – оцена 5.</p>
				<p>Израда изреке оптужног акта подразумева да кандидат на основу постављеног задатка који добија на испиту на празном обрасцу рукописом исписује врсту оптужног акта, степен сумње, садржину изреке и правну квалификацију. </p>
				<p>Израда изреке оптужног акта се оцењује оценом од 1 до 5, која се добија тако што се појединачне оцене коју је дао сваки члан Испитне комисије саберу и поделе са бројем чланова комисије. </p>
				<p>Оцена изреке оптужног акта се изражава целим бројем, а заокруживање се врши на следећи начин: </p>
				<p>– мање од 1,5 – оцена 1,</p>
				<p>– од 1,5 до 2,49 – оцена 2,</p>
				<p>– од 2,5 до 3,49 – оцена 3,</p>
				<p>– од 3,5 до 4,49 – оцена 4,</p>
				<p>– од 4,5 и више – оцена 5.</p>
				<p>Успех на испиту се изражава оценом од 1 до 5.</p>
				<p>Оцена испита се добија тако што се збир оцене теста и оцене изреке оптужног акта подели са 2, с тим што се заокруживање врши на већу оцену.</p>
				<p>Кандидат који је на тесту или изради изреке оптужног акта добио оцену 1 није испунио мерила стручности и оспособљености за први избор за заменика јавног тужиоца. </p>
				<p class="clan">Члан 6.</p>
				<p>Пре полагања испита, овлашћено лице које одреди Испитна комисија (у даљем тексту: oвлашћено лице) проверава идентитет кандидата увидом у личну карту или пасош, и упознаје кандидата са правилима којих се мора придржавати током полагања испита.</p>
				<p>Приликом уласка у просторију за полагање теста кандидат добија идентификациони образац са подацима о личности и образац теста. </p>
				<p>Приликом уласка у просторију за израду изреке оптужног акта кандидат добија идентификациони образац са подацима о личности и образац за израду изреке оптужног акта.</p>
				<p>Идентификациони образац садржи име, презиме, име једног родитеља и ЈМБГ кандидата.</p>
				<p>Кандидат је дужан да провери тачност података о личности и лично затвори образац.</p>
				<p>По завршетку теста кандидат предаје заједно образац теста и затворен идентификациони образац након што буде прозван од овлашћеног лица.</p>
				<p>Након израде изреке оптужног акта кандидат предаје заједно образац за израду изреке оптужног акта и затворен идентификациони образац.</p>
				<p>Приликом израде теста кандидат нема право да користи литературу, а приликом израде изреке оптужног акта кандидат може да користи само Законик о кривичном поступку и Кривични законик, без коментара и додатне литературе.</p>
				<p>Приликом полагања испита забрањено је коришћење телекомуникационих средстава и других средстава електронске комуникације, као и других приручних средстава. </p>
				<p>Уколико кандидат на испиту користи недозвољену литературу или средства из става 9. овог члана, биће удаљен са испита, а Испитна комисија ће донети одлуку о искључењу кандидата из даљег тока испита.</p>
				<p>Кандидат из става 10. овог члана сматраће се неоцењеним.</p>
				<p class="clan">Члан 7.</p>
				<p>Време за израду теста износи 45 минута.</p>
				<p>Време за израду изреке оптужног акта износи 60 минута.</p>
				<p>На видном месту мора бити истакнут часовник којим ће се мерити време полагања испита.</p>
				<p>Након истека времена за израду теста, односно изреке оптужног акта, кандидат је дужан да затвори образац теста, односно образац за израду изреке оптужног акта и исти без одлагања преда овлашћеном лицу.</p>
				<p>Уколико кандидат, након истека наведеног времена, настави да дописује или исправља тест или изреку оптужног акта, биће удаљен са испита, а Испитна комисија ће донети одлуку о искључењу кандидата из даљег тока испита.</p>
				<p>Кандидат из став 5. овог члана сматраће се неоцењеним.</p>
				<p>Приликом изласка из просторије у којој полаже испит кандидат је дужан да преда образац теста и образац за израду изреке оптужног акта. </p>
				<p>Кандидат је дужан да после предаје обрасца теста и обрасца за израду изреке оптужног акта напусти просторију.</p>
				<p class="clan">Члан 8.</p>
				<p>Овлашћено лице, приликом предаје теста, у присуству кандидата, спаја идентификациони образац, образац теста, лепи шифру на перфорирани део идентификационог обрасца, а потом исту шифру лепи на сам идентификациони образац и на образац теста. </p>
				<p>Овлашћено лице одсеца перфорирани део идентификационог обрасца на коме се налази шифра и предаје га кандидату, који је кандидат дужан да чува.</p>
				<p>Обезбеђивање анонимности кандидата након израде изреке оптужног акта врши се на начин описан у ст. 1. и 2. овог члана.</p>
				<p>Тест и израда изреке оптужног акта се оцењују тако да чланови Испитне комисије немају увид у идентитет кандидата, већ само у шифру на обрасцу теста и обрасцу за израду изреке оптужног акта.</p>
				<p class="clan">Члан 9.</p>
				<p>Оцена коју је кандидат добио на испиту<span class="v2-clan-left-1"> 
				важи неограничено</span>. </p>
				<p>Уколико кандидат није задовољан оценом на испиту може поново полагати испит на сваком наредном огласу Већа за избор за заменика јавног тужиоца, у ком случају важи оцена са последњег испита.</p>
				<p><span class="hide-change">*Службени гласник РС, број 91/2018</span></p>
				<p class="clan">Члан 10.</p>
				<p>Oцене које су кандидати остварили на испиту oбјављују се на интернет презентацији Већа. </p>
				<p class="clan">Члан 11.</p>
				<p>Комплетан материјал са испита Испитна комисија доставља Већу ради утврђивања ранг листе кандидата.</p>
				<p class="clan">Члан 12.</p>
				<p>Оцена коју је кандидат добио на испиту за проверу стручности и оспособљености спроведеном у складу са Правилником о критеријумима и мерилима за оцену стручности, оспособљености и достојности кандидата у поступку предлагања за заменика јавног тужиоца који се први пут бира („Службени гласник РС”, број 80/16)<span class="v2-clan-left-1"> 
				важи неограничено</span>.</p>
				<p><span class="hide-change">*Службени гласник РС, број 91/2018</span></p>
				<p class="clan">Члан 13.</p>
				<p>Даном ступања на снагу овог правилника престаје да важи Правилник о критеријумима и мерилима за оцену стручности, оспособљености и достојности кандидата у поступку предлагања за заменика јавног тужиоца који се први пут бира („Службени гласник РС”, број 80/16).</p>
				<p class="clan">Члан 14.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број А 703/17</p>
				<p class="potpis">У Београду, 7. септембра 2017. године</p>
				<p class="potpis">Председник Државног већа тужилаца,</p>
				<p class="potpis"><span class="bold">Загорка Доловац, </span>с.р.</p>
	</div>

