


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>На основу члана 5. став 2. Закона о признавању сорти пољопривредног биља („Службени гласник РС”, број 30/10),</p>
				<p>Министар пољопривредe и заштите животне средине доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о методама испитивања сорти сточне репе <em>(Beta vulgaris var. crassa Slef.)</em> и пострне репе – угарњаче 
				<em>(Brassica rapa rapifera Metz)</em> ради признавања сорте</p>
				<p class="auto-style1">"Службени гласник РС", број 68 од 4. августа 
				2015.</p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником прописују се методе испитивања сорти сточне репе и пострне репе – угарњаче (у даљем тексту: сорта), на огледном пољу и у лабораторији, ради признавања сорте. </p>
				<p class="clan">Члан 2.</p>
				<p>Методама из члана 1. овог правилника испитују се одређене битне особине сорте, ради утврђивања:</p>
				<p>1) различитости, униформности и стабилности сорте (DUS тест);</p>
				<p>2) боље производне и употребне вредности сорте (VCU тест).</p>
				<p>Методе испитивања сорте су скуп поступака и података које предузима, односно прикупља правно лице, предузетник или физичко лице које испуњава услове прописане законом којим се уређује признавање сорти пољопривредног биља за вршење испитивања сорте (у даљем тексту: извођач огледа).</p>
				<p class="clan">Члан 3.</p>
				<p>Производна и употребна вредност сорте (VCU тест) утврђује се на основу резултата испитивања одређених битних особина сорте које се односе на:</p>
				<p>1) принос корена;</p>
				<p>2) принос суве материје;</p>
				<p>3) принос лишћа.</p>
				<p>Сорта се испитује тако што се битне особине из става 1. овог члана сорте која се испитује упоређују са битним особинама једне или више сорти стандард, у складу са законом којим се уређује признавање сорти пољопривредног биља.</p>
				<p class="clan">Члан 4.</p>
				<p>Сорта се испитује у више одвојених огледа на огледном пољу.</p>
				<p>Оглед из става 1. овог члана чине елементарне парцеле на којима се врши испитивање. </p>
				<p>Оглед се изводи по плану „потпуно случајног блок система” у четири понављања, а рандомизација, односно план огледа исти је за све локалитете.</p>
				<p>Сорта се испитује на најмање четири локалитета који чине мрежу огледа.</p>
				<p class="clan">Члан 5.</p>
				<p>Сорта се испитује на огледном пољу у складу са захтевом за признавање сорте у коме власник сорте, односно његов овлашћени заступник предлаже да се сорта, ради испитивања, разврста у одговарајући оглед према врсти (сточна репа или репа угарњача).</p>
				<p>Сорта разврстана на начин из става 1. овог члана, ради испитивања, сеје се са сортом стандард у одређени оглед.</p>
				<p>За испитивање на огледном пољу доставља се семе сорте које је испитаног квалитета, здравствено исправно и нетретирано.</p>
				<p class="clan">Члан 6.</p>
				<p>Предусев на целој површини огледног поља на коме се врши испитивање сорте не могу бити репе и друге коренасто – кртоласте биљке.</p>
				<p>Сорта се испитујe на земљишту без депресија, земљишту добре структуре и плодности, које је пре сетве испитано на присутност земљишних штеточина, а по потреби, изводи се и предсетвено третирање инсектицидима.</p>
				<p>Количине минералних ђубрива, време и начин њихове примене, као и остале агротехничке мере примењују се приликом испитивања сорте на огледном пољу тако да буду у складу са највишим нивоом технологије гајења репе.</p>
				<p class="clan">Члан 7.</p>
				<p>Сорта која се испитује сеје се на површини од 10 m², а чине је 4 реда од по 5 m дужине са размаком између редова од 50 cm, размаком између биљака у реду од 25 cm, размаком између парцела од 75 cm и размаком између блокова од 1 m.</p>
				<p>Пострна репа се испитује на површини од 5 m², а чине је 2 реда од по 5 m дужине са размаком између редова од 50 cm, размаком између биљака у реду од 20 cm, размаком између парцела од 1 m и размаком између блокова од 1 m.</p>
				<p>Семе се сеје на дубини од 2 до 5 cm, зависно од особина земљишта, његове влажности и крупноће семена.</p>
				<p class="clan">Члан 8.</p>
				<p>У току вегетације сорте која се испитује евидентира се:</p>
				<p>1) датум сетве и датум ницања (преко 50% изниклих биљака);</p>
				<p>2) датум склапања лишћа;</p>
				<p>3) боја листа и облик листа;</p>
				<p>4) број успелих биљака по парцели;</p>
				<p>5) боја корена;</p>
				<p>6) облик корена;</p>
				<p>7) % корена у земљи;</p>
				<p>8) број раних и касних прораслица (раним прораслицама сматрају се оне које су избиле до 15. августа).</p>
				<p class="clan">Члан 9.</p>
				<p>У току испитивања сорте у огледном пољу у односу на стандардну сорту, утврђује се степен присуства болести (Cercospora beticola) и оцењивање отпорности сорте која се испитује према болестима врши се по скали од један (1) до девет (9), и то:</p>
				<p>1) оцена 1 – значи да има од 75% до 100% оболелих биљака;</p>
				<p>2) оцена 3 – значи да има од 50% до 75% оболелих биљака;</p>
				<p>3) оцена 5 – значи да има од 25% до 50% оболелих биљака;</p>
				<p>4) оцена 7 – значи да има до 25% оболелих биљака;</p>
				<p>5) оцена 9 – значи да нема оболелих биљака.</p>
				<p class="clan">Члан 10.</p>
				<p>Вађење сточне репе обавља се у технолошкој фази и том приликом се утврђује:</p>
				<p>1) принос корена (kg/парцели) за свако понављање, и</p>
				<p>2) принос лишћа (kg/парцели) за свако понављање.</p>
				<p>На основу ових резултата израчунава се принос изражен у kg/парцели и kg/ha за све сорте у огледу.</p>
				<p class="clan">Члан 11.</p>
				<p>Хемијско-технолошке анализе обављају се у другој години испитивања на узорцима из свих понављања. Просечан узорак се формира тако што се са сваке парцеле узима, случајним одабиром, пет репа за анализу корена и утврђивање садржаја суве материје у %. </p>
				<p class="clan">Члан 12.</p>
				<p>Извођач огледа по завршеном испитивању сорте на огледном пољу евидентира следеће податке: назив извођача огледа; име и презиме одговорног лица за извођење огледа; локалитет на коме се изводи оглед; тип земљишта и садржај хранљивих материја у земљишту на коме се налази огледно поље; предусев; обављене агротехничке мере; податке из чл. 8–10. овог правилника, као и друге податке који утичу на принос испитиване сорте (оштећења од штеточина, природних непогода и друго).</p>
				<p>Извођач огледа по завршеном испитивању сорте у лабораторији евидентира податке из члана 11. овог правилника, као и назив извођача огледа, одговорно лице за извођење огледа и локалитет на коме се оглед изводи.</p>
				<p>Подаци из ст. 1. и 2. овог члана саставни су део годишњих и коначних резултата испитивања.</p>
				<p class="clan">Члан 13. </p>
				<p>Различитост, униформност и стабилност сорте (DUS тест) испитује се методом одређеном техничким упутством за тестирање различитости, униформности и стабилности сорте.</p>
				<p class="clan">Члан 14.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">Број 110-00-145/2015-09</p>
				<p class="auto-style2">У Београду, 17. јула 2015. године</p>
				<p class="auto-style2">Министар,</p>
				<p class="auto-style2">проф. др <span class="bold">Снежана Богосављевић Бошковић, </span>с.р.</p>
	</div>

