

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 12. ст. 2. и 3. Закона о безбедности хране („Службени гласник РС”, бр. 41/09 и 17/19),</p>
			<p class="Basic-Paragraph">Министар пољопривреде, шумарства и водопривреде доноси</p>
			<p class="odluka-zakon">ПРАВИЛНИК</p>
			<p class="odluka-zakon">о врсти хране и начину вршења службене контроле, као и листи мешовите хране и начину вршења контроле те хране</p>
			<p class="centar">"Службени гласник РС", број 29 од 19. априла 2019.</p>
			<p class="clan">Члан 1.</p>
			<p class="Basic-Paragraph">Овим правилником прописује се врста хране и начин вршења службене контроле, као и Листа мешовите хране и начин вршења контроле те хране.&nbsp;</p>
			<p class="clan">Члан 2.</p>
			<p class="Basic-Paragraph">Врсте хране су:</p>
			<p class="Basic-Paragraph">1) храна животињског порекла;</p>
			<p class="Basic-Paragraph">2) храна биљног порекла;</p>
			<p class="Basic-Paragraph">3) мешовита хранa која садржи састојке биљног и животињског порекла;</p>
			<p class="Basic-Paragraph">4) хранa за животиње:</p>
			<p class="Basic-Paragraph">(1) храна за животиње биљног порекла,</p>
			<p class="Basic-Paragraph">(2) храна за животиње мешовитог порекла, укључујући медицинирану храну за животиње, храну за животиње која садржи састојке животињског порекла и адитиве,</p>
			<p class="Basic-Paragraph">(3) храна за животиње животињског порекла,</p>
			<p class="Basic-Paragraph">(4) храна за животиње ни биљног ни животињског порекла.</p>
			<p class="clan">Члан 3.</p>
			<p class="Basic-Paragraph">Ради постизања високог нивоа заштите живота и здравља људи, а у зависности од врсте хране, контрола хране, у складу са прописима којима се уређује безбедност и контрола хране, врши се на следећи начин:</p>
			<p class="Basic-Paragraph">1) преко ветеринарске инспекције, и то:</p>
			<p class="Basic-Paragraph">(1) хране животињског порекла у фази примарне производње,</p>
			<p class="Basic-Paragraph">(2) хране животињског порекла у свим фазама производње, прераде, промета на велико и извоза,</p>
			<p class="Basic-Paragraph">(3) хране животињског порекла у промету на мало у регистрованим односно одобреним објектима, као и у промету на мало свежег меса, млека, јаја, меда, рибе и дивљачи у специјализованим објектима (касапнице, рибарнице и сл.),</p>
			<p class="Basic-Paragraph">(4) мешовите хране, и то у фази производње, прераде и промета на велико, за мешовиту храну која је дата у тач. 1–3. Прилога овог правилника,</p>
			<p class="Basic-Paragraph">(5) мешовите хране, и то у фази извоза, за мешовиту храну која је дата у тач. 1, 2, 3, 6, 7, 10. и 14. Прилога овог правилника,</p>
			<p class="Basic-Paragraph">(6) све хране у угоститељским објектима, печењарама, објектима брзе хране и кетеринга;</p>
			<p class="Basic-Paragraph">2) преко граничне ветеринарске инспекције у фази увоза и провоза, и то:</p>
			<p class="Basic-Paragraph">(1) хране животињског порекла,</p>
			<p class="Basic-Paragraph">(2) мешовите хране, за мешовиту храну која је дата у тач. 1, 2, 3. и 10. Прилога овог правилника, у складу са посебним прописом;</p>
			<p class="Basic-Paragraph">3) преко пољопривредне инспекције, и то:</p>
			<p class="Basic-Paragraph">(1) хране биљног порекла у фази:</p>
			<p class="Basic-Paragraph">– производње и прераде (осим примарних биљних производа у складиштима и у хладњачама без минусног режима), укључујући складишта зрнастих производа у млиновима, пекарама и другим местима прераде,</p>
			<p class="Basic-Paragraph">– извоза, промета на велико (укључујући откупна места за примарне биљне производе) и промета на мало, </p>
			<p class="Basic-Paragraph">(2) хране мешовитог порекла, и то у фази производње, прераде, промета на велико, промета на мало и извоза, за мешовиту храну која је дата у тач. 4–14. Прилога овог правилника,</p>
			<p class="Basic-Paragraph">(3) све хране у посластичарницама и пекарама,</p>
			<p class="Basic-Paragraph">(4) вина, алкохолних и безалкохолних пића и етил-алкохола у фази производње, прераде, промета на велико, промета на мало и извоза;</p>
			<p class="Basic-Paragraph">4) преко фитосанитарне инспекције, и то:</p>
			<p class="Basic-Paragraph">(1) хране биљног порекла, и то у фази: </p>
			<p class="Basic-Paragraph">– примарне производње, укључујући и производњу семена за производњу клица и производњу клица, као и производње мицелијума и печурки,</p>
			<p class="Basic-Paragraph">– складиштења примарних биљних производа у складиштима и хладњачама без минусног режима и складиштима зрнастих производа (осим у млиновима, пекарама и другим местима прераде),</p>
			<p class="Basic-Paragraph">– промета примарних биљних производа на велико (кванташке пијаце),</p>
			<p class="Basic-Paragraph">– промета на мало примарних биљних производа (зелене пијаце),</p>
			<p class="Basic-Paragraph">– извоза примарних биљних производа;</p>
			<p class="Basic-Paragraph">5) преко граничне фитосанитарне инспекције, у фази увоза и провоза, и то:</p>
			<p class="Basic-Paragraph">(1) хране биљног порекла,</p>
			<p class="Basic-Paragraph">(2) хране мешовитог порекла, за мешовиту храну која је дата у тач. 4, 5, 6, 7, 8, 9, 11, 12, 13. и 14. Прилога овог правилника,</p>
			<p class="Basic-Paragraph">(3) вина, алкохолних и безалкохолних пића и етил-алкохола.</p>
			<p class="clan">Члан 4.</p>
			<p class="Basic-Paragraph">Ради постизања високог нивоа заштите живота и здравља људи и животиња, а у зависности од врсте хране за животиње, контрола хране за животиње, у складу са прописима којима се уређује безбедност и контрола хране за животиње, врши се на следећи начин:</p>
			<p class="Basic-Paragraph">1) преко ветеринарске инспекције, и то хране за животиње у свим фазама производње, прераде, промета и извоза:</p>
			<p class="Basic-Paragraph">(1) хранe за животиње животињског порекла,</p>
			<p class="Basic-Paragraph">(2) хране за животиње мешовитог порекла, укључујући медицинирану храну за животиње, храну за животиње која садржи састојке животињског порекла и адитиве,</p>
			<p class="Basic-Paragraph">(3) хранe за животиње ни биљног ни животињског порекла;</p>
			<p class="Basic-Paragraph">2) преко граничне ветеринарске инспекције, и то хранe за животиње у фази увоза и провоза, у складу са посебним прописом којим се уређују врсте пошиљки које подлежу ветеринарско-санитарној контроли и начину обављања ветеринарско-санитарног прегледа пошиљки на граничним прелазима;</p>
			<p class="Basic-Paragraph">3) преко пољопривредне инспекције, и то хране за животиње биљног порекла, односно хранива из складишта зрнастих производа (у млиновима и другим местима прераде);</p>
			<p class="Basic-Paragraph">4) преко фитосанитарне инспекције, хране за животиње биљног порекла, и то:</p>
			<p class="Basic-Paragraph">(1) у фази примарне производње,</p>
			<p class="Basic-Paragraph">(2) у фази складиштења зрнастих производа (осим у млиновима, пекарама и другим местима прераде);</p>
			<p class="Basic-Paragraph">5) преко граничне фитосанитарне инспекције, у фази увоза и провоза, и то:</p>
			<p class="Basic-Paragraph">(1) хране за животиње биљног порекла,</p>
			<p class="Basic-Paragraph">(2) хранe за животиње ни биљног ни животињског порекла, осим хране за животиње из тачке 2) овог члана.</p>
			<p class="clan">Члан 5.</p>
			<p class="Basic-Paragraph">Листа мешовите хране дата је у Прилогу – Листа мешовите хране, који је одштампан уз овај правилник и чини његов саставни део.</p>
			<p class="clan">Члан 6.</p>
			<p class="Basic-Paragraph">Даном ступања на снагу овог правилника престаје да важи Правилник о Листи мешовите хране и начину вршења контроле мешовите хране („Службени гласник РС”, број 33/10).</p>
			<p class="clan">Члан 7.</p>
			<p class="Basic-Paragraph">Овај правилник ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">Број 110-00-00041/2019-09</p>
			<p class="potpis">У Београду, 15. априла 2019. године</p>
			<p class="potpis">Министар,</p>
			<p class="potpis"><span class="bold">Бранислав Недимовић, </span>с.р.</p>
			<p class="potpis">Прилог</p>
			<p class="clan">ЛИСТА МЕШОВИТЕ ХРАНЕ</p>
			<p class="Basic-Paragraph">1. Мешовита храна која садржи прерађене производе од млека, а која није одржива на собној температури</p>
			<p class="Basic-Paragraph">2. Мешовита храна која садржи прерађене производе животињског порекла, а која није одржива на собној температури</p>
			<p class="Basic-Paragraph">3. Мешовита храна која садржи прерађене производе од млека</p>
			<p class="Basic-Paragraph">4. Беланчевинасти производи од квасца</p>
			<p class="Basic-Paragraph">5. Бомбонски производи</p>
			<p class="Basic-Paragraph">6. Фини пекарски производи, жита за доручак и снек производи</p>
			<p class="Basic-Paragraph">7. Посластичарски производи</p>
			<p class="Basic-Paragraph">8. Супе</p>
			<p class="Basic-Paragraph">9. Додаци јелима</p>
			<p class="Basic-Paragraph">10. Жита, млински и пекарски производи, тестенине и брзо смрзнута теста</p>
			<p class="Basic-Paragraph">10.1. Пекарски производи</p>
			<p class="Basic-Paragraph">10.1.1. Бурек – пита са месом</p>
			<p class="Basic-Paragraph">10.1.2. Бурек – пита са сиром</p>
			<p class="Basic-Paragraph">10.2. Пуњена тестенина</p>
			<p class="Basic-Paragraph">10.2.1. Пуњена тестенина са додатком производа од меса</p>
			<p class="Basic-Paragraph">10.2.2. Пуњена тестенина са додатком производа од млека</p>
			<p class="Basic-Paragraph">10.2.3. Тестенина са месним екстрактом</p>
			<p class="Basic-Paragraph">10.3. Производи од брзо смрзнутог теста са надевима</p>
			<p class="Basic-Paragraph">10.3.1. Производ од брзо смрзнутог теста са надевом од меса</p>
			<p class="Basic-Paragraph">10.3.2. Производ од брзо смрзнутог теста са надевом од сира</p>
			<p class="Basic-Paragraph">11. Какао – производи, чоколадни производи, производи слични чоколадним и крем – производи</p>
			<p class="Basic-Paragraph">12. Јестиво биљно уље и масти, маргарин и други масни намази, мајонез и сродни производи</p>
			<p class="Basic-Paragraph">13. Сродни производи од кафе</p>
			<p class="Basic-Paragraph">13.1. Напитак (стерилизовани, пастеризовани) са кафом, шећером и млеком (учешће млека испод 50%)</p>
			<p class="Basic-Paragraph">13.2. Мешавина пржене кафе са шећером и млеком (учешће млека испод 50%)</p>
			<p class="Basic-Paragraph">14. Остали производи од воћа и поврћа</p>
	</div>

