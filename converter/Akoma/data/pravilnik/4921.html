


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу чланa 62. став 4. Закона о електронском документу, електронској идентификацији и услугама од поверења у електронском пословању (,,Службени гласник РС”, број 94/17),</p>
			<p class="Basic-Paragraph">Министар културе и информисања доноси </p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима за дигитализацију културног наслеђа </p>
			<p class="centar">"Службени гласник РС", број 76 од 12. октобра 
			2018.</p>
			<p class="bold">Предмет правилника</p>
			<p class="clan">Члан 1.</p>
			<p class="Basic-Paragraph">Овим правилником уређују се ближи услови, задаци, послови, стандарди и процеси дигитализације културног наслеђа, односно покретних и непокретних културних добара, нематеријалног културног наслеђа и добара која уживају претходну заштиту.</p>
			<p class="clan">Члан 2.</p>
			<p class="Basic-Paragraph">Појмови употребљени у овом правилнику имају следеће значење:</p>
			<p class="Basic-Paragraph">1) дигитални запис (текст, фотографија, звучни, видео, векторски или неки други облик записа) је скуп података настао у процесу дигитализације културног наслеђа и припадајуће документације који се чувају на неком уређају за складиштење података (електронском, магнетном, оптичком или другом медију);</p>
			<p class="Basic-Paragraph">2) метаподаци су структуирани подаци о културном добру којима се оно идентификује и описује;</p>
			<p class="Basic-Paragraph">3) дигитални објекат је дигитални запис са припадајућим метаподацима;</p>
			<p class="Basic-Paragraph">4) дигитализовано културно наслеђе је скуп дигиталних објеката;</p>
			<p class="Basic-Paragraph">5) информациони систем је јединствено централизовано софтверско решење за управљање дигиталним објектима одређене врсте културног добра;</p>
			<p class="Basic-Paragraph">6) Агрегатор културног наслеђа – јединствено софтверско решење за претрагу свих доступних података из информационих система у употреби у установама кулутре.</p>
			<p class="clan">Члан 3. </p>
			<p class="Basic-Paragraph">Установа заштите која врши делатност заштите културних добара у процесу дигитализације користи информациони систем одређене врсте културног добра, и то:</p>
			<p class="Basic-Paragraph">1) музеј – Јединствени информациони систем (ИМУС) којим управља Историјски музеј Србије;</p>
			<p class="Basic-Paragraph">2) завод – Информациони систем непокретних културних добара којим управља Републички завод за заштиту споменика културе;</p>
			<p class="Basic-Paragraph">3) архив – Архивски информациони систем којим управља Архив Србије;</p>
			<p class="Basic-Paragraph">4) библиотекa – База дигитализоване библиотечко-информационе грађе, која се односи  на стару и ретку књигу, којом управља Народна библиотека Србије;</p>
			<p class="Basic-Paragraph">5) кинотека – Информациони систем филмске и аудио-визуелне грађе којим управља Југословенска кинотека.</p>
			<p class="Basic-Paragraph">Подаци о културном добру које се налази ван установа заштите уносе се у одговарајући информациони систем из става 1. овог члана.</p>
			<p class="Basic-Paragraph">Информациони системи обезбеђују прикупљање и достављање групе података за вођење регистара и централних регистара за које су надлежне матичне, односно централне установе.</p>
			<p class="bold">Сврха и циљеви дигитализације културног наслеђа</p>
			<p class="clan">Члан 4.</p>
			<p class="Basic-Paragraph">Дигитализација културног наслеђа врши се ради заштите културног наслеђа и дуготрајног чувања дигиталних објеката, а у циљу: обезбеђивања доступности информација о културном наслеђу, омогућавања размене података између установа заштите, стварања нове и допуне постојеће документације о културном наслеђу, промоције и представљања културног наслеђа, повећања броја корисника, стварања нових садржаја и увођења нових услуга.</p>
			<p class="bold">Процес дигитализације</p>
			<p class="clan">Члан 5.</p>
			<p class="Basic-Paragraph">Установа заштите дужна је да процес дигитализације реализује кроз следеће послове: </p>
			<p class="Basic-Paragraph">1) одређивање приоритета дигитализације;</p>
			<p class="Basic-Paragraph">2) израду планова и програма дигитализације;</p>
			<p class="Basic-Paragraph">3) одабир и припрема културних добара и пратеће документације за процес дигитализације;</p>
			<p class="Basic-Paragraph">4) формирање дигиталног записа; </p>
			<p class="Basic-Paragraph">5) унос дигиталног записа и припадајућих метаподатака у информациони систем;</p>
			<p class="Basic-Paragraph">6) управљање дигитализованим културним наслеђем;</p>
			<p class="Basic-Paragraph">7) контролу квалитета дигиталних објеката;</p>
			<p class="Basic-Paragraph">8) чување дигитализованог културног наслеђа; </p>
			<p class="Basic-Paragraph">9) обезбеђивање доступности дигитализованог културног наслеђа.</p>
			<p class="bold">Одређивање приоритета дигитализације</p>
			<p class="clan">Члан 6.</p>
			<p class="Basic-Paragraph">Установа заштите одређује приоритете и обим дигитализације у складу са расположивим ресурсима и следећим критеријумима:</p>
			<p class="Basic-Paragraph">1) значај културног добра; </p>
			<p class="Basic-Paragraph">2) стање културног добра, односно ниво очуваности, осетљивост на манипулацију, постојаност медија; </p>
			<p class="Basic-Paragraph">3) учесталост и ниво коришћења културног добра; </p>
			<p class="Basic-Paragraph">4) целовитост и обрађеност збирке, фонда; </p>
			<p class="Basic-Paragraph">5) ограниченост приступа културном добру; </p>
			<p class="Basic-Paragraph">6) физичке карактеристике културног добра (формат, величина, облик, врста материјала) у вези са расположивим техничким и људским ресурсима за процес дигитализације; </p>
			<p class="Basic-Paragraph">7) обезбеђивање сагласности носилаца ауторских права;</p>
			<p class="Basic-Paragraph">8) потребе реализације других планираних активности установе заштите.</p>
			<p class="bold">Израда плана и програма дигитализације</p>
			<p class="clan">Члан 7.</p>
			<p class="Basic-Paragraph">Установа заштите у оквиру годишњег плана и програма рада установе утврђује план и програм дигитализације којим се одређују културна добра и пратећа документација која ће се дигитализовати и планирају финансијска средства (расходи и издаци) неопходна за потребе дигитализације.</p>
			<p class="Basic-Paragraph">При планирању и реализацији активности из плана и програма дигитализације, установе заштите, сходно ресурсима којима располажу остварују сарадњу са другим установама у циљу оптимизације и уштеде финансијских средстава.</p>
			<p class="bold">Формирање дигиталног записа </p>
			<p class="clan">Члан 8.</p>
			<p class="Basic-Paragraph">Формирање дигиталног записа обухвата следеће активности:</p>
			<p class="Basic-Paragraph">1) превођење културног добра са припадајућом документацијом у дигиталну форму у складу са смерницама за дигитализацију културног наслеђа;</p>
			<p class="Basic-Paragraph">2) унос дигиталног записа и припадајућих метаподатака у информациони систем.</p>
			<p class="Basic-Paragraph">Активности из става 1. овог члана врше запослени у установама заштите који обављају послове у оквиру делатности заштите, као и лица ангажована на пословима дигитализације.</p>
			<p class="Basic-Paragraph">Број дигиталних записа и припадајућих метаподатака који се уносе у одређеном периоду у информациони систем утврђује министарство надлежно за послове културе у зависности од врсте културног добра.</p>
			<p class="bold">Управљање дигитализованим културним наслеђем</p>
			<p class="clan">Члан 9.</p>
			<p class="Basic-Paragraph">Установа заштите надлежна за управљање информационим системом за одређену врсту културног добра из члана 3. овог правилника дужна је да одреди администратора информационог система.</p>
			<p class="Basic-Paragraph">Установа заштите надлежна за управљање информационим системом за одређену врсту културног добра из члана 3. овог правилника одобрава приступ именованим администраторима сваке установе заштите.</p>
			<p class="Basic-Paragraph">Администратор установе заштите ауторизује приступ лицима из члана 8. став 2. овог правилника у складу са пословима које они обављају.</p>
			<p class="Basic-Paragraph">Установа заштите из става 1. овог члана дужна је да другим установама заштите омогући приступ и преузимање података из информационог система којим управља без надокнаде.</p>
			<p class="Basic-Paragraph">Министарство надлежно за послове културе обезбеђује услове за имплементацију јединственог софтверског решења за вођење археолошке теренске документације у циљу обједињавања података и доступности информација установама заштите и другим државним органима.</p>
			<p class="bold">Контрола квалитета </p>
			<p class="clan">Члан 10.</p>
			<p class="Basic-Paragraph">Установа заштите дужна је да спроводи контролу квалитета и верификацију података унетих у информациони систем.</p>
			<p class="bold">Чување дигитализованог културног наслеђа</p>
			<p class="clan">Члан 11.</p>
			<p class="Basic-Paragraph">Дигитализовано културно наслеђе чува се посредством информационог система у државном центру за управљање и чување података у складу са прописима којима се уређује електронска управа.</p>
			<p class="Basic-Paragraph">Установа заштите дужна је да поступак чувања дигитализованог културног наслеђа уреди у складу са прописима којима се уређује информациона безбедност.</p>
			<p class="bold">Доступност дигитализованог културног наслеђа </p>
			<p class="clan">Члан 12.</p>
			<p class="Basic-Paragraph">Јавни приступ подацима о културном наслеђу који се воде у информационим системима по врстама културних добара врши се преко Агрегатора културног наслеђа.</p>
			<p class="Basic-Paragraph">Агрегатор културног наслеђа омогућава приступ дигиталном објекту, преузимањем метаподатака из информационих система из члана 3. овог правилника.</p>
			<p class="Basic-Paragraph">Установа заштите може омогућити приступ подацима о дигитализованом културном наслеђу путем другог портала, односно мобилне апликације.</p>
			<p class="bold">Праћење извршења </p>
			<p class="clan">Члан 13.</p>
			<p class="Basic-Paragraph">Министарство надлежно за послове културе у оквиру послова дигитализације културног наслеђа прати реализацију послова, задатака и стандарда наведених у овом правилнику.</p>
			<p class="bold">Прелазне и завршне одредбе</p>
			<p class="clan">Члан 14.</p>
			<p class="Basic-Paragraph">Установе заштите дужне су да успоставе информационе системе из члана 3. овог правилника у року од 12 месеци од дана ступања на снагу овог правилника.</p>
			<p class="Basic-Paragraph">Установе заштите, изузев архива, дужне су да дигитализују целокупно културно наслеђе у року од пет година. </p>
			<p class="clan">Члан 15.</p>
			<p class="Basic-Paragraph">Министарство надлежно за послове културе успоставиће Агрегатор културног наслеђа у року од шест месеци од дана ступања на снагу овог правилника. </p>
			<p class="clan">Члан 16.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-45/2018-09</p>
			<p class="potpis">У Београду, 3. октобра 2018. године</p>
			<p class="potpis">Министар, </p>
			<p class="potpis"><span class="bold">Владан Вукосављевић, </span>с.р.</p>
	</div>

