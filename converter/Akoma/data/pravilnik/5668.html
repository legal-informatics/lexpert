


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<div class="story">
				<p>&nbsp;</p>
				<p>На основу члана 201. став 5. тачка 8) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),</p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК </p>
				<p class="clan"><strong>о садржини и начину вођења и одржавања Централног регистра планских докумената, информационог система о стању у простору и локалног информационог система и дигиталном формату достављања планских докумената</strong></p>
				<p class="clan">"Службени гласник РС", број 33 од 9. априла 
				2015.</p>
				<p class="clan">&nbsp;</p>
				<p class="bold">1. Предмет уређивања</p>
				<p class="clan">Члан 1.</p>
				<p>Овим правилником ближе се прописује садржина и начин вођења и одржавања Централног регистра планских докумената, Информационог система о стању у простору и локалног информационог система планских докумената као и дигиталних формата достављања планских докумената.</p>
				<p class="bold">2. Појмови</p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) Национална инфраструктура геопросторних података – НИГП (енг. National Spatial Data Infrastructure – NSDI), представља интегрисани систем геопросторних података, који омогућава корисницима да на свеобухватан начин, идентификују и приступе просторним информацијама добијеним из различитих извора, од локалног, преко националног до глобалног нивоа;</p>
				<p>2) Информациони систем о стању у простору Републике Србије (у даљем тексту: Информациони систем о просторном развоју) је информациони систем на национланом нивоу у коме се прати стање просторног развоја и степен реализације планских решења;</p>
				<p>3) извештај о стању просторног развоја је годишњи документ који припрема министарство надлежно за послове просторног планирања, у коме се објављује: степен реализације планских решења, вредности показатеља просторног развоја, промене у планској документацији извршене у датој години и приказ напредовања у реализацији Информационог система о просторном развоју. Извештаји се припремају на националном и покрајинском или регионалном нивоу;</p>
				<p>4) локални информациони систем планских докумената и стања у простору је информацини систем на нивоу јединица локалне самоуправе у коме се прикупљају подаци за потребе Информационог система о просторном развоју и друге секторске информационе системе, са циљем објављивања годишњих Извештаја о стању просторног развоја или коришћења у другим стратешко развојним документима;</p>
				<p>5) ГИС – географски информациони системи су информациони системи за управљање геопросторним подацима, у којима се складиште, интегришу, уређују, анализирају и приказују информације о простору. ГИС се састоји од уређених релационих алфанумеричких база података и дигиталних интерактивних карата на којима су приказани објекти, појаве и процеси одговарајућим картографским знацима и другим симболима;</p>
				<p>6) веб сервиси означавају апликативне софтверске системе засноване на ГИС-у за потребе Информационог система о просторном развоју, а у циљу интероперабилнoг повезивања, комуникације и размене података појединачних информационих система које воде надлежни органи, и то о: природним ресурсима – земљиште, воде, шуме, минералне сировине; инфраструктури – транспортна, енергетска, водопривредна, телекомуникациона; заштићеним природним и културним добрима; стању животне средине и другим подацима;</p>
				<p>7) интероперабилност означава да је омогућена комуникација и размена података између појединачних информационих система које воде надлежни органи, независно од технологије, софтвера и формата података који су коришћени приликом израде тих информационих система, а за потребе информационог система просторном развоју;</p>
				<p>8) PDF je портабл документ формат, дигитални формат и облик записа текстуалног документа и графичких приказа, који је независан од софтвера и хардвера уређаја на коме се налази тако да садржи комплетан опис документа (текст, векторска графика, растерске слике, као и фонтове за приказ текста).</p>
				<p class="bold">3. Централни регистар планских докумената</p>
				<p class="clan">Члан 3.</p>
				<p>Централни регистар планских докумената (у даљем тексту: Регистар) води орган надлежан за послове државног премера и катастра, у складу са законом.</p>
				<p>У циљу ефикаснијег вођења и одржавања, Регистар се хијерархијски организује по тематским целинама:</p>
				<p>1) просторни планови;</p>
				<p>2) просторни планови из надлежности аутономне покрајине;</p>
				<p>3) плански документи за територију локалне самоуправе;</p>
				<p>4) документи за спровођење просторних планова;</p>
				<p>5) урбанистичко-технички документи.</p>
				<p class="bold">4. Информациони систем о стању у простору</p>
				<p class="clan">Члан 4.</p>
				<p>Министарство надлежно за послове просторног планирања и урбанизма за потребе праћења стања у простору Републике Србије, води Информациони систем о стању у простору.</p>
				<p>Информациони систем о просторном развоју се заснива на систему ESPON показатеља и служи за праћење промена у простору Републике Србије, односно за праћење спровођења Просторног плана Републике Србије и регионалних просторних планова.</p>
				<p>Информациони систем о просторном развоју служи и за праћење спровођења Програма имплементације Просторног плана Републике Србије и програма имплементације регионалних просторних планова.</p>
				<p>На основу података из Информационог система о просторном развоју припрема се годишњи извештај о реализацији Просторног плана Републике Србије, односно регионалног просторног плана.</p>
				<p>Извештаје из става 4. овог члана припрема министарство надлежно за послове просторног планирања у сарадњи са органом надлежним за регионални развој и другим институцијама.</p>
				<p>За потребе Информационог система о просторном развоју, министарство надлежно за послове просторног планирања успоставља евиденцију просторних планова у складу са одредбама овог правилника.</p>
				<p>Информациони систем о просторном развоју је заснован на ГИС платформи и ГИС технологијама.</p>
				<p>Информациони систем о просторном развоју повезује се са НИГП.</p>
				<p>Информациони систем о просторном развоју повезује се са информационим системима о природним ресурсима, инфраструктури, заштићеним природним и културним добрима и другим информационим системима које воде надлежни органи, посебне организације и друге институције имаоци јавних овлашћења.</p>
				<p>Информациони систем о просторном развоју повезује се са локалним информационим системима планских докумената и стања у простору.</p>
				<p>Повезивање и размена података обавља се интернетом, коришћењем одговарајућих веб сервиса, на принципима интероперабилности.</p>
				<p class="bold">5. Локални информациони систем планских докумената и стања у простору</p>
				<p class="clan">Члан 5.</p>
				<p>Надлежни орган јединице локалне самоуправе за потребе праћења о стању у простору образује локални информациони систем планских докумената и стања у простору (у даљем тексту: локални информациони систем).</p>
				<p>Саставни део локалног информационог система су:</p>
				<p>1) плански документи за територију локалне самоуправе;</p>
				<p>2) урбанистичко-технички документи;</p>
				<p>3) подаци о стању у простору.</p>
				<p>Локални информациони систем омогућава нарочито следеће функционалности:</p>
				<p>1) претраживање расположивих података;</p>
				<p>2) увид у расположиве податке стања о простору;</p>
				<p>3) анализе постојећег и планираног стања у простору;</p>
				<p>4) управљање комуналним и другим системима.</p>
				<p>Локални информациони систем се заснива на систему ESPON показатеља о стању у простору и захтевима INSPIRE директиве.</p>
				<p>Републички орган надлежан за послове државног премера и катастра и министарство надлежно за просторно и урбанистичко планирање на захтев јединице локалне самоуправе обезбеђује и пружа стручну и техничку помоћ за вођење и одржавање локалног информационог система.</p>
				<p class="bold">6. Дигитални формат достављања планских докумената</p>
				<p class="clan">Члан 6.</p>
				<p>Просторне планове за потребе Регистра доставља министарство надлежно за просторно планирање, и то:</p>
				<p>1) Просторни план Републике Србије;</p>
				<p>2) регионални просторни планови;</p>
				<p>3) просторни планови подручја посебне намене.</p>
				<p>За потребе Регистра министарство надлежно за просторно планирање доставља документа за спровођење просторних планова, и то:</p>
				<p>1) Програм имплементације Просторног плана Републике Србије;</p>
				<p>2) програми имплементације регионалних просторних планова.</p>
				<p class="clan">Члан 7.</p>
				<p>Просторни планови који су у целости на територији аутономне покрајине за потребе Регистра доставља надлежни орган аутономне покрајине за послове просторног планирања и урбанизма.</p>
				<p>За потребе Регистра надлежни орган аутономне покрајине за послове просторног планирања и урбанизма доставља и документе за спровођење просторних планова из надлежности аутономне покрајине.</p>
				<p class="clan">Члан 8.</p>
				<p>Плански документи из надлежности локалне самоуправе за потребе Регистра доставља надлежни орган јединице локалне самоуправе за послове просторног планирања и урбанизма.</p>
				<p>Републички орган надлежан за послове државног премера и катастра и министарство надлежно за просторно и урбанистичко планирање на захтев јединице локалне самоуправе обезбеђује и пружа стручну и техничку помоћ у циљу испуњавања обавеза из става 1. овог члана, односно за потребе вођења и одржавања локалног информационог система.</p>
				<p>Урбанистичко-техничке документе за потребе Регистра доставља надлежни орган јединице локалне самоуправе за послове просторног планирања и урбанизма.</p>
				<p class="bold">7. Садржина Регистра</p>
				<p class="clan">Члан 9.</p>
				<p>Садржину Регистра чине следећи документи:</p>
				<p>1) акт о изради, акт о доношењу, акт о измени и допуни, акт о стављању ван снаге, акт о усклађивању/преиспитивању/усаглашавању;</p>
				<p>2) текстуални део (званични – објављени текстуални део);</p>
				<p>3) графички део (званични – оверени графички прикази).</p>
				<p>Садржину Регистра чине следећи подаци о планским документима:</p>
				<p>1) званичан назив планског документа;</p>
				<p>2) скраћени назив планског документа (акроним, уколико постоји);</p>
				<p>3) надлежност за доношење;</p>
				<p>4) извор података (назив и број службеног гласила);</p>
				<p>5) везе и хипервезе (линкови и хиперлинкови), везе са другим планским документима, друге везе и подаци о деловима територија планског документа.</p>
				<p>Аналитичко-документациона основа планских докумената саставни је део Регистра.</p>
				<p>У јединицама локалних самоуправа, где је поред српског језика у употреби језик националне мањине, називи у евиденцији исписују се и на језику националне мањине.</p>
				<p class="clan">Члан 10.</p>
				<p>Садржину Регистра чине следећи подаци о документима за спровођење просторних планова:</p>
				<p>1) акт о усвајању програма имплементације;</p>
				<p>2) текстуални део програма имплементације;</p>
				<p>3) табеларни и графички део програма имплементације;</p>
				<p>4) годишњи извештаји о спровођењу програма имплементације које подноси орган надлежан за просторно планирање, органу који доноси програм имплементације и</p>
				<p>5) други подаци у складу са законом и другим прописима.</p>
				<p class="clan">Члан 11.</p>
				<p>Садржину Регистра чине следећи подаци о урбанистичко-техничким документима:</p>
				<p>1) акт о потврђивању урбанистичког пројекта;</p>
				<p>2) назив урбанистичког пројекта;</p>
				<p>3) текстуални део урбанистичког пројекта;</p>
				<p>4) графички део урбанистичког пројекта;</p>
				<p>5) акт о потврђивању пројекта препарцелације и парцелације;</p>
				<p>6) назив пројекта препарцелације и парцелације;</p>
				<p>7) текстуални и графички део пројекта препарцелације и парцелације са пројектом геодетског обележавања;</p>
				<p>8) решење о формирању катастарске парцеле и решење о утврђењу јавног интереса у случају да се препарцелација ради за потребе експропријације;</p>
				<p>9) пројекат исправке граница суседних парцела;</p>
				<p>10) услови органа надлежног за послове урбанизма јединице локалне самоуправе за пројекат исправке граница суседних парцела;</p>
				<p>11) решење о формирању катастарске парцеле и</p>
				<p>12) други подаци у складу са законом и другим прописима.</p>
				<p class="bold">8. Садржина локалног информационог система</p>
				<p class="clan">Члан 12.</p>
				<p>Локални информациони систем састоји се из јавно доступних компоненти, и то од:</p>
				<p>1) докумената просторног и урбанистичког планирања територије локалне самоуправе:</p>
				<p>(1) плански документи за територију локалне самоуправе са садржином прописаним овим правилником;</p>
				<p>(2) документи за спровођење просторних планова који се односе на територију локалне самоуправе са садржином прописаним овим правилником;</p>
				<p>(3) урбанистичко-технички документи са садржином прописаном овим правилником.</p>
				<p>2) података о стању у простору:</p>
				<p>(1) границе административних и статистичких јединица према регистру просторних јединица (у даљем тексту: РПЈ);</p>
				<p>(2) дигитални катастарски планови (у даљем тексту: ДКП) или скенирани катастарски планови у случају када векторски планови нису у службеној употреби;</p>
				<p>(3) топографске географске карте, као и друге тематске подлоге по потреби;</p>
				<p>(4) ортофото и сателитски снимци;</p>
				<p>(5) обухвати докумената просторног и урбанистичког планирања;</p>
				<p>(6) намена површина;</p>
				<p>(7) инфраструктура, јавне службе, заштита, туризам;</p>
				<p>(8) годишње вредности показатеља просторног развоја (према показатељима из програма имплементације).</p>
				<p>3) функционалности система:</p>
				<p>(1) општи претраживач – за идентификацију локације на бази адресе или </p>
				<p>катастарске парцеле, ради прегледа стања у простору као и важећих планова за конкретну локацију;</p>
				<p>(2) претраживње просторних и урбанистичких планова;</p>
				<p>(3) претраживање спровођења планова;</p>
				<p>(4) преглед расположивих просторних података;</p>
				<p>(5) основни алати за мерење, обележавање локације и штампањем у одређеним размерама;</p>
				<p>(6) сервиси за унос примедби грађана за интервенције у простору.</p>
				<p>Просторни подаци могу бити у растерском или векторском формату у зависности од расположивости.</p>
				<p class="bold">9. Одржавање и дигитални формат</p>
				<p class="clan">Члан 13.</p>
				<p>Плански документ који се евидентира је важећи усвојен плански документ.</p>
				<p>Плански документ се евидентира у изворном формату или у прегледном формату. Под изворним форматом у смислу овог правилника подразумева се:</p>
				<p>1) за текстуални део отворени формат (Open Document File) и </p>
				<p>2) за графику векторски формат прописан у складу са овим правилником. Под прегледним форматом у смислу овог правилника подразумева се портабл документ формат (pdf – Portable Document Format).</p>
				<p>Плански документи који се воде у Регистру уводе се и у току припреме са одговарајућим статусом, у складу са Законом и другим прописима. Када се плански документ уводи у току припреме, уводе се информације о припреми, односно променама планског документа.</p>
				<p class="clan">Члан 14.</p>
				<p>Надлежни орган за припрему акта, којим се:</p>
				<p>1) започиње израда планског документа;</p>
				<p>2) усваја плански документ;</p>
				<p>3) мења или допуњује плански документ;</p>
				<p>4) ставља ван снаге плански документ;</p>
				<p>5) усклађује, преиспитује или усаглашава плански документ у року од десет дана од ступања на снагу донетог акта доставља плански документ, односно мења статус планског документа.</p>
				<p>У случају да се ради о акту којим се започиње израда планског документа, за потребе евидентирања у Регистру доставља се текст и графички приказ (минимално граница обухвата плана) донетог акта.</p>
				<p class="clan">Члан 15.</p>
				<p>Саставни део Регистра представља прегледна дигитална карта планских докумената са основним садржајем (просторне јединице, хидрографија, инфраструктура, насеља, заштићена природна добра већа од 500 ha, културна добра од изузетног и великог значаја и сл.).</p>
				<p>Карта из става 1. овог члана приказује се по слојевима: Просторни план Републике Србије, регионални просторни план, документи за спровођење просторних планова, просторни план подручја посебне намене, просторни план јединице локалне самоуправе, генерални урбанистички план, план генералне регулације и план детаљне регулације, као и урбанистичко-технички документи.</p>
				<p class="clan">Члан 16.</p>
				<p>За достављање текстуалног дела планских докумената у дигиталном, односно електронском формату, гарантује се интегритет, непроменљивост и непорецивост достављеног планског документа, која се обезбеђује коришћењем једног од формата електронског потписа, у складу са законом и другим прописима којим се уређује материја електронског потписивања и овере електронских докумената.</p>
				<p class="clan">Члан 17.</p>
				<p>Графички део планског документа припрема се у складу са подзаконским актом којим је уређена садржина, начин и поступак израде планских докумената, а за потребе Регистра достављају се у *.shp или *.gml дигиталном формату.</p>
				<p>Изузетно од дигиталних формата прописаних у ставу 1. овог члана, графички део се може достављати у PDF формату, укључујући обавезно достављање граница обухвата плана у *.shp дигиталном формату.</p>
				<p>Други дигитални формати не сматрају се валидним за достављање за потребе вођења и одржавањa Регистра и информационих система одређених овим правилником.</p>
				<p class="clan">Члан 18.</p>
				<p>У Регистру чувају се и електронске копије планских докумената који су важећи, а урађени су у складу са претходно важећом регулативом и за које је извршена дигитализација у складу са прописима, при чему се чувају текстуални и графички део планског документа.</p>
				<p class="clan">Члан 19.</p>
				<p>Повезивање, комуникација и размена података између Регистра и информационих система обавља се на начелима интеграције и интероперабилности, коришћењем веб сервиса, разменом информација у складу са ГИС стандардима.</p>
				<p class="bold">10. Доступност података</p>
				<p class="clan">Члан 20.</p>
				<p>Сви документи просторног и урбанистичког планирања евидентирани у Регистру, Информационом систему о просторном развоју и у локалном информационом систему, доступни су заинтересованим лицима на интернету.</p>
				<p class="bold">11. Прелазна и завршна одредба</p>
				<p class="clan">Члан 21.</p>
				<p>Регистар се успоставља најкасније до 17. децембра 2015. године.</p>
				<p class="clan">Члан 22.</p>
				<p>Овај правилник ступа наредног дана од дана објављивања у „Службеном гласнику Републике Србије”.</p>
				<p class="potpis">Број 110-00-00075/2015-07</p>
				<p class="auto-style1">У Београду, 2. априла 2015. године</p>
				<p class="auto-style1">Министар,</p>
				<p class="auto-style1">проф. др <span class="bold">Зорана Михајловић,</span> с.р.</p>
	</div>

