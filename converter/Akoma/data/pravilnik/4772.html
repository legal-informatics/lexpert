

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 47. став 9, члана 48. став 6, члана 53. став 2, члана 77. став 8, члана 80. став 6, члана 82. став 4, члана 83. став 2, члана 84. став 3, члана 85. став 2, члана 86. став 2, члана 99. став 5, члана 100. став 10, члана 102. став 4, члана 110. став 3, члана 111. став 5, члана 112. став 3, члана 122. став 2. и члана 131. став 4. Закона о патентима („Службени гласник РС”, бр. 99/11, 113/17 – др. закон, 95/18 и 66/19),</p>
			<p class="Basic-Paragraph">Директор Завода за интелектуалну својину доноси </p>
			<p class="odluka-zakon">ПРАВИЛНИК</p>
			<p class="odluka-zakon">о садржини потврда, пријава и  захтева у поступку заштите проналазака, као и о начину подношења пријаве и објављивања проналазака</p>
			<p class="centar">"Службени гласник РС", број 78 од 1. новембра 
			2019.</p>
			<p class="bold">Предмет уређивања</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују врста података о залози који се уписују у регистар надлежног органа, садржина захтева за упис преноса права, лиценце и залоге и одређују се прилози који се подносе уз те захтеве, садржина стручног мишљења за поверљиве проналаске, начин подношења пријаве за заштиту проналаска, прилози који се подносе уз захтев за признање права и њихова садржина, садржина и начин описа проналаска, услови за издавање узорка депонованог биолошког материјала, поновно депоновање биолошког материјала, као и начин достављања пописа секвенци откривених у опису проналаска, форма и садржина патентних захтева, садржина апстракта, изглед и карактеристике нацрта, начин позивања на претходно поднету пријаву, форма списа у пријави, садржина извештаја о претраживању, када се техничке припреме за пријаву патента сматрају завршеним, садржина објаве пријаве патента, садржина исправе о признатом праву, подаци о признатом праву који се објављују у службеном гласилу, садржина патентног списа, подаци о захтеву за признање сертификата који се уписују у Регистар патената и објављују и садржина података о поништеном праву који се објављују у службеном гласилу.</p>
			<p class="bold">Врста података о залози који се уписују у регистар надлежног органа</p>
			<p class="clan">Члан 2.</p>
			<p class="Basic-Paragraph">Подаци о залози који се уписују у регистар надлежног органа су:</p>
			<p class="Basic-Paragraph">1) подаци о залогодавцу и дужнику ако то нису иста лица: име, презиме и адреса физичког лица или назив и седиште правног лица;</p>
			<p class="Basic-Paragraph">2) подаци о заложном повериоцу: име, презиме и адреса физичког лица или назив и седиште правног лица;</p>
			<p class="Basic-Paragraph">3) број пријаве или регистарски број признатог права;</p>
			<p class="Basic-Paragraph">4) подаци о потраживању које се обезбеђује заложним правом уз назначење основног и максималног износа;</p>
			<p class="Basic-Paragraph">5) податак да је започет поступак намирења;</p>
			<p class="Basic-Paragraph">6) забележба забране отуђења, ако је предвиђена уговором о залози.</p>
			<p class="bold">Садржина захтева за упис преноса права из пријаве проналаска или признатог права</p>
			<p class="clan">Члан 3.</p>
			<p class="Basic-Paragraph">Захтев за упис преноса права из пријаве проналаска или признатог права садржи:</p>
			<p class="Basic-Paragraph">1) број пријаве, односно регистарски број патента или малог патента;</p>
			<p class="Basic-Paragraph">2) следеће податке о подносиоцу пријаве или носиоцу права, о лицу на које се право преноси и њиховим заступницима, ако их имају: име, презиме и адресу физичког лица или назив и седиште правног лица;</p>
			<p class="Basic-Paragraph">3) назначење које лице из тачке 2) овог члана је подносилац захтева;</p>
			<p class="Basic-Paragraph">4) назначење да се тражи упис преноса патента или малог патента или права из пријаве или назначење права чији се упис тражи;</p>
			<p class="Basic-Paragraph">5) потпис подносиоца захтева за упис преноса права или његовог заступника.</p>
			<p class="bold">Прилози који се подносе уз захтев за пренос права </p>
			<p class="clan">Члан 4.</p>
			<p class="Basic-Paragraph">Ако пренос права из пријаве, односно признатог права произлази из уговора о преносу, уз захтев из члана 3. овог правилника, као доказ о правном основу преноса права из пријаве, односно признатог права чији се упис тражи, подноси се:</p>
			<p class="Basic-Paragraph">1) оригинал уговора о преносу права из пријаве, односно признатог права или оверена фотокопија тог документа, или</p>
			<p class="Basic-Paragraph">2) оригинал извода из уговора о преносу, са потврдом надлежног органа да је извод истоветан уговору, потписан од уговорних страна или оверена фотокопија тог документа, или</p>
			<p class="Basic-Paragraph">3) оригинал изјаве о преносу потписане од уговорних страна, или оверена фотокопија тог документа.</p>
			<p class="Basic-Paragraph">Ако је пренос права из пријаве, односно признатог права резултат спајања страних правних лица, уз захтев из става 1. овог члана доставља се оригинал или оверена фотокопија документа издатог од стране надлежног органа који потврђује спајање правних лица.</p>
			<p class="Basic-Paragraph">Ако је до преноса права из пријаве, односно признатог права дошло на основу закона или судске одлуке, односно управног акта, уз захтев из става 1. овог члана подноси се оригинал или оверена фотокопија судске одлуке, односно другог документа који потврђује ту промену, за страна лица.</p>
			<p class="Basic-Paragraph">Ако су документи из ст. 1–3. овог члана састављени на страном језику, доставља се превод на српски језик оверен од стране судског тумача.</p>
			<p class="bold">Садржина захтева за упис лиценце на праву из пријаве проналаска, односно признатом праву</p>
			<p class="clan">Члан 5.</p>
			<p class="Basic-Paragraph">Захтев за упис лиценце на праву из пријаве проналаска, односно признатом праву садржи:</p>
			<p class="Basic-Paragraph">1) број пријаве, односно регистарски број патента или малог патента;</p>
			<p class="Basic-Paragraph">2) следеће податке о подносиоцу пријаве или носиоцу права, о стицаоцу лиценце и њиховим заступницима, ако их имају: име, презиме и адресу физичког лица или назив и седиште правног лица;</p>
			<p class="Basic-Paragraph">3) назначење које лице из тачке 2) овог члана је подносилац захтева;</p>
			<p class="Basic-Paragraph">4) податак о врсти лиценце (искључива или неискључива лиценца);</p>
			<p class="Basic-Paragraph">5) време трајања лиценце;</p>
			<p class="Basic-Paragraph">6) назначење да се тражи упис лиценце на патенту или малом патенту или на праву из пријаве;</p>
			<p class="Basic-Paragraph">7) потпис подносиоца захтева за упис лиценце или његовог заступника.</p>
			<p class="bold">Прилози који се подносе уз захтев за упис лиценце </p>
			<p class="clan">Члан 6.</p>
			<p class="Basic-Paragraph">Уз захтев из члана 5. овог правилника, као доказ о правном основу уписа лиценце на праву из пријаве проналаска односно признатом праву подноси се:</p>
			<p class="Basic-Paragraph">1) оригинал уговора о лиценци, потписан од уговорних страна или оверена фотокопија тог докумената, или</p>
			<p class="Basic-Paragraph">2) оригинал извода из уговора о лиценци са подацима о странама у уговору и правима која су предмет лиценце, са потврдом надлежног органа да је извод истоветан уговору, или оверена фотокопија тог докумената.</p>
			<p class="Basic-Paragraph">Ако су документи из става 1. овог члана састављени на страном језику, доставља се превод на српски језик оверен од стране судског тумача.</p>
			<p class="bold">Садржина захтева за упис залоге на праву из пријаве проналаска, односно признатом праву</p>
			<p class="clan">Члан 7.</p>
			<p class="Basic-Paragraph">Захтев за упис залоге на праву из пријаве проналаска, односно признатом праву садржи:</p>
			<p class="Basic-Paragraph">1) број пријаве или регистарски број;</p>
			<p class="Basic-Paragraph">2) следеће податке о подносиоцу пријаве или носиоцу права, односно залогодавцу и дужнику ако то нису иста лица, о заложном повериоцу и њиховим заступницима ако их имају: име, презиме и адресу физичког лица или назив и седиште правног лица;</p>
			<p class="Basic-Paragraph">3) назначење које лице из тачке 2) овог члана је подносилац захтева;</p>
			<p class="Basic-Paragraph">4) назначење да се тражи упис залоге на патенту или малом патенту или на праву из пријаве;</p>
			<p class="Basic-Paragraph">5) потпис подносиоца захтева за упис залоге или његовог заступника.</p>
			<p class="bold">Прилози који се подносе уз захтев за упис залоге </p>
			<p class="clan">Члан 8.</p>
			<p class="Basic-Paragraph">Уз захтев из члана 7. овог правилника, као доказ о правном основу уписа залоге на праву из пријаве односно признатом праву подноси се:</p>
			<p class="Basic-Paragraph">1) оригинал уговора о залози потписан од уговорних страна или оверена фотокопија тог докумената, или</p>
			<p class="Basic-Paragraph">2) оригинал извода из уговора о залози потписан од стране уговорних страна или оверена фотокопија тог документа.</p>
			<p class="Basic-Paragraph">Ако је до залоге на праву из пријаве, односно признатом праву дошло на основу судске одлуке или управног акта, уз захтев из члана 7. овог правилника подноси се оригинал или оверена фотокопија судске одлуке или управног акта, за страна лица. </p>
			<p class="Basic-Paragraph">Ако су документи из ст. 1. и 2. овог члана састављени на страном језику, подноси се њихов превод на српски језик који је оверен од стране судског тумача.</p>
			<p class="bold">Садржина стручног мишљења за поверљиве проналаске</p>
			<p class="clan">Члан 9.</p>
			<p class="Basic-Paragraph">Стручно мишљење надлежног органа да ли пријављени поверљив проналазак испуњава законске услове за заштиту патентом или малим патентом садржи:</p>
			<p class="Basic-Paragraph">1) број захтева за издавање стручног мишљења;</p>
			<p class="Basic-Paragraph">2) ознаку по међународној класификацији патената (у даљем тексту: МКП);</p>
			<p class="Basic-Paragraph">3) мишљење о томе да ли пријављени проналазак испуњава услове наведене у захтеву из тачке 1) овог става. </p>
			<p class="bold">Начин подношења пријаве за заштиту проналаска</p>
			<p class="clan">Члан 10.</p>
			<p class="Basic-Paragraph">Пријава патента или малог патента се подноси у писаном или електронском облику. </p>
			<p class="Basic-Paragraph">Пријава патента или малог патента у писаном облику подноси се у три примерка, непосредно или поштом.</p>
			<p class="Basic-Paragraph">Пријава патента или малог патента у електронском облику подноси се коришћењем услуге подношења електронске пријаве доступне путем интернет странице надлежног органа.</p>
			<p class="Basic-Paragraph">Приликом подношења пријаве у складу са ставом 3. овог члана, подносилац пријаве користи квалификован електронски потпис.</p>
			<p class="Basic-Paragraph">Ако се пријава подноси у складу са ставом 3. овог члана, на исти начин подносе се и прилози који се подносе уз захтев за признање права. </p>
			<p class="Basic-Paragraph">Прилози уз пријаву поднету у складу са ставом 3. овог члана сматрају се оригиналним документима, а подносилац пријаве потписивањем пријаве квалификованим електронским потписом потврђује истоветност приложене документације у електронском облику са оригиналном документацијом. </p>
			<p class="Basic-Paragraph">Ако пријава садржи попис нуклеотидних, односно аминокиселинских секвенци, који је достављен у писаној форми, тај попис доставља се и у електронском облику или на електронском носачу. </p>
			<p class="bold">Прилози који се подносе уз захтев за признање права и њихова садржина</p>
			<p class="clan">Члан 11.</p>
			<p class="Basic-Paragraph">Уз захтев за признање права подноси се:</p>
			<p class="Basic-Paragraph">1) доказ о плаћеној републичкој административној такси или доказ на основу кога се тражи ослобађање од плаћања републичких административних такси;</p>
			<p class="Basic-Paragraph">2) пуномоћје, ако је захтев поднет преко заступника;</p>
			<p class="Basic-Paragraph">3) изјава о заједничком представнику, ако постоји више подносилаца захтева, коју потписују сви подносиоци захтева;</p>
			<p class="Basic-Paragraph">4) изјава проналазача, у случају када не жели да буде наведен у захтеву;</p>
			<p class="Basic-Paragraph">5) изјава о основу стицања права на подношење захтева, ако подносилац захтева није проналазач или није једини проналазач; </p>
			<p class="Basic-Paragraph">6) оверен препис прве пријаве, односно ранијих пријава, ако је затражено право првенства у складу са законом којим се уређују патенти;</p>
			<p class="Basic-Paragraph">7) потврда о излагању проналаска на међународној изложби, ако је проналазак излаган, у складу са законом којим се уређују патенти;</p>
			<p class="Basic-Paragraph">8) доказ о депоновању биолошког материјала, ако је тај материјал депонован;</p>
			<p class="Basic-Paragraph">9) изјава да је попис нуклеотидних, односно аминокиселинских секвенци у електронском облику истоветан попису секвенци откривеном у опису проналаска, ако пријава укључује попис секвенци.</p>
			<p class="bold">Садржина описа проналаска</p>
			<p class="clan">Члан 12.</p>
			<p class="Basic-Paragraph">Опис проналаска садржи:</p>
			<p class="Basic-Paragraph">1) област технике на коју се проналазак односи;</p>
			<p class="Basic-Paragraph">2) дефинисан проблем за чије се техничко решење тражи заштита патентом, односно малим патентом;</p>
			<p class="Basic-Paragraph">3) стање технике (приказ и анализа познатих решења дефинисаног проблема), изложено у обиму у коме је подносиоцу пријаве познато, а које је неопходно за разумевање проналаска и испитивање пријаве, уз навођење патентних докумената и других извора који се односе на описано стање технике;</p>
			<p class="Basic-Paragraph">4) излагање суштине проналаска тако да је технички проблем и његово решење могуће разумети, као и навођење новости проналаска у односу на стање технике;</p>
			<p class="Basic-Paragraph">5) кратак опис слика нацрта, ако постоје;</p>
			<p class="Basic-Paragraph">6) детаљан опис најмање једног начина остваривања проналаска, уз навођење примера извођења и са позивом на нацрт, ако постоји;</p>
			<p class="Basic-Paragraph">7) начин индустријске или друге примене проналаска, ако није очигледан из описа проналаска или из природе проналаска.</p>
			<p class="bold">Начин описа проналаска</p>
			<p class="clan">Члан 13.</p>
			<p class="Basic-Paragraph">Опис проналаска саставља се на начин и по редоследу наведеном у члану 12. овог правилника, осим ако због природе проналаска другачији начин и редослед омогућавају боље разумевање и рационалнији приказ проналаска. </p>
			<p class="Basic-Paragraph">Делови описа из става 1. овог члана наводе се са одговарајућим поднасловима. </p>
			<p class="Basic-Paragraph">Техничко решење одређеног проблема изложено у опису проналаска одређује се тако да га стручњак из одговарајуће области може извести. </p>
			<p class="Basic-Paragraph">Све битне карактеристике проналаска излaжу се тако да искључују произвољности и претпоставке.</p>
			<p class="Basic-Paragraph">Ако се проналазак односи на конструкцију, а приказује се на нацрту, после детаљног описа конструкцијског решења са позивом на ознаке елемената проналаска са нацрта, као доказ изводљивости описује се начин функционисања битних елемената и конструкције у целини.</p>
			<p class="Basic-Paragraph">Ако се проналазак односи на супстанцу, композицију или биолошки материјал, у опису проналаска наводе се њихова физичко-хемијска или биолошка својства, односно све битне карактеристике проналаска које се доказују примерима извођења.</p>
			<p class="Basic-Paragraph">Ако се проналазак односи на поступак, наводе се његове битне фазе и карактеристике, тако да је изводљивост поступка могуће сагледати у целини, а доказује се примерима извођења.</p>
			<p class="bold">Начин описа проналаска за пријаве из области биотехнологије</p>
			<p class="clan">Члан 14.</p>
			<p class="Basic-Paragraph">Ако се проналазак из области биотехнологије односи на биолошки материјал који није доступан јавности, а у пријави патента га није могуће описати тако да га стручњак из одговарајуће области може извести, сматраће се да је проналазак описан потпуно и јасно:</p>
			<p class="Basic-Paragraph">1) ако пријава патента садржи све информације о карактеристикама депонованог биолошког материјала који су познати подносиоцу пријаве до дана подношења пријаве;</p>
			<p class="Basic-Paragraph">2) ако су у пријави патента назначени назив и адреса надлежне депозитне установе, број под којим је биолошки материјал депонован и датум депоновања.</p>
			<p class="Basic-Paragraph">Подаци из става 1. тачка 2) овог члана могу се доставити накнадно, у року од три месеца од датума подношења захтева за признање права првенства а најкасније до дана подношења захтева да се пријава објави раније, у складу са законом којим се уређују патенти.</p>
			<p class="bold">Услови за издавање узорка депонованог биолошког материјала</p>
			<p class="clan">Члан 15.</p>
			<p class="Basic-Paragraph">Узорак депонованог биолошког материјала издаје се под условом да захтев поднесе:</p>
			<p class="Basic-Paragraph">1) до објаве пријаве патента подносилац пријаве или лице које он овласти;</p>
			<p class="Basic-Paragraph">2)  у периоду између објаве пријаве патента и доношења решења о признању патента, свако лице које поднесе захтев. Изузетно, подносилац пријаве може захтевати да се узорак депонованог биолошког материјала изда само независном стручњаку;</p>
			<p class="Basic-Paragraph">3) након доношења решења о признању патента, без обзира да ли је патент оглашен ништавим, свако лице које поднесе захтев.</p>
			<p class="Basic-Paragraph">Узорак депонованог биолошког материјала издаје се ако је:</p>
			<p class="Basic-Paragraph">1) захтев достављен надлежном органу у два примерка, на прописаном обрасцу;</p>
			<p class="Basic-Paragraph">2) на захтеву надлежни орган потврдио да је поднета пријава патента у којој се подносилац пријаве позвао на депоновани биолошки материјал, као и да подносилац захтева испуњава услове из става 1. овог члана.</p>
			<p class="Basic-Paragraph">Узорак депонованог биолошког материјала се издаје уколико подносилац захтева поднесе изјаву да за време трајања патента тражени узорак депонованог биолошког материјала или материјал добијен из тог узорка неће:</p>
			<p class="Basic-Paragraph">1) учинити доступним трећим лицима;</p>
			<p class="Basic-Paragraph">2) користити другачије, већ искључиво у експерименталне или истраживачке сврхе, осим уз сагласност подносиоца пријаве или носиоца патента.</p>
			<p class="Basic-Paragraph">На захтев подносиоца пријаве, у случају када је пријава одбијена или је поступак обустављен из другог разлога, депоновани биолошки материјал издаје се само независном стручњаку у року од 20 година од дана подношења пријаве патента, у складу са ставом 3. овог члана.  </p>
			<p class="Basic-Paragraph">Ако подносилац захтева користи издати узорак депонованог биолошког материјала на основу принудне лиценце или принудне лиценце у јавном интересу, није потребна сагласност из става 3. тачка 2) овог члана.</p>
			<p class="Basic-Paragraph">Захтеви подносиоца пријаве из става 1. тачка 2) и става 4. овог члана подносе се до завршетка техничких припрема за објаву пријаве патента.</p>
			<p class="bold">Поновно депоновање узорка биолошког материјала</p>
			<p class="clan">Члан 16.</p>
			<p class="Basic-Paragraph">Ако депоновани биолошки материјал није више доступан код надлежне депозитне установе у којој је био депонован, депонент може поново депоновати биолошки материјал у року од три месеца од дана кад је добио обавештење од надлежне депозитне установе да је првобитно депоновани биолошки материјал постао недоступан под условима који су прописани Законом о потврђивању Будимпештанског споразума о међународном признању депозита микроорганизама ради поступка патентирања („Службени лист СРЈ – Међународни уговори”, број 3/93). Приликом поновног депоновања биолошког материјала депонент прилаже потписану изјаву да је поново депоновани биолошки материјал исти као првобитно депоновани биолошки материјал.</p>
			<p class="Basic-Paragraph">Депонент доставља надлежном органу, у року од четири месеца од дана поновног депоновања, потврду о депоновању биолошког материјала, коју издаје надлежна депозитна установа и која садржи број пријаве патента, односно патента на који се депозит односи.</p>
			<p class="bold">Попис секвенци у пријави патента</p>
			<p class="clan">Члан 17.</p>
			<p class="Basic-Paragraph">Ако пријава патента садржи откривање једне нуклеотидне, односно аминокиселинске секвенце или више њих, опис проналаска садржи попис секвенци. Попис секвенци који није садржан у опису проналаска, односно није приложен приликом подношења пријаве патента не сматра се делом описа. </p>
			<p class="Basic-Paragraph">Попис нуклеотидних, односно аминокиселинских секвенци се по правилу даје у форми прописаној стандардима Светске организације за интелектуалну својину.</p>
			<p class="bold">Форма и садржина патентних захтева</p>
			<p class="clan">Члан 18.</p>
			<p class="Basic-Paragraph">Патентним захтевом дефинише се проналазак у погледу техничких карактеристика.</p>
			<p class="Basic-Paragraph">Сваки патентни захтев формулише се у једној реченици.</p>
			<p class="Basic-Paragraph">Патентни захтеви по правилу садрже:</p>
			<p class="Basic-Paragraph">1) уводни део, у коме се наводи израз којим се одређује предмет заштите према проналаску и техничке карактеристике које су неопходне за дефинисање предмета заштите, али које у међусобној комбинацији припадају стању технике;</p>
			<p class="Basic-Paragraph">2) карактеристични део захтева, коме претходи израз „назначен тиме”, у коме се наводе техничке карактеристике проналаска за које се у комбинацији са техничким карактеристикама стања технике из тачке 1) овог става захтева заштита патентом.</p>
			<p class="Basic-Paragraph">Патентни захтеви су у форми независних и зависних.</p>
			<p class="Basic-Paragraph">Независан патентни захтев садржи битне карактеристике проналаска.</p>
			<p class="Basic-Paragraph">Пријава патента може да садржи више од једног независног патентног захтева у истој категорији (производ, поступак, апарат или примена), ако предмет пријаве укључује:</p>
			<p class="Basic-Paragraph">1) више међусобно повезаних производа;</p>
			<p class="Basic-Paragraph">2) различите примене производа или апарата;</p>
			<p class="Basic-Paragraph">3) варијантна решења одређеног проблема, ако се варијанте не могу обухватити једним патентним захтевом. </p>
			<p class="Basic-Paragraph">Уз патентни захтев у коме су наведене битне карактеристике проналаска може се поставити један или више захтева који се односе на поједине начине остваривања тог проналаска.</p>
			<p class="Basic-Paragraph">Патентни захтев који обухвата све карактеристике другог патентног захтева (зависни патентни захтев) садржи, ако је могуће на почетку, позив на тај патентни захтев, а затим се у њему наводе посебне карактеристике. Зависни патентни захтев може се позвати на  неки други зависни патентни захтев. Зависни патентни захтеви који се позивају на један или више претходних патентних захтева групишу се тако да се лако одреди веза међусобно зависних патентних захтева и да се њихово значење може јасно протумачити. </p>
			<p class="Basic-Paragraph">Патентни захтеви означавају се по редоследу, арапским бројевима.</p>
			<p class="Basic-Paragraph">Патентни захтеви у погледу техничких карактеристика проналаска не позивају се, осим кад је то неопходно, на делове описа проналаска или нацрт.</p>
			<p class="Basic-Paragraph">Ако пријава патента садржи нацрт, елементи проналаска наведени у патентним захтевима означавају се позивним ознакама идентичним ознакама на нацрту, смештеним у заграде.</p>
			<p class="Basic-Paragraph">Позивне ознаке се не могу тумачити као ограничење захтева.</p>
			<p class="bold">Форма захтева код јединства проналаска</p>
			<p class="clan">Члан 19.</p>
			<p class="Basic-Paragraph">Када се пријавом патента тражи заштита за више проналазака, услов јединства проналаска је испуњен само када постоји технички однос између проналазака који укључују једну или више истих или одговарајућих посебних техничких карактеристика.</p>
			<p class="Basic-Paragraph">Израз „посебне техничке карактеристике” означава техничке карактеристике које чине допринос којим сваки од наведених проналазака, посматран као целина, мења постојеће стање технике.</p>
			<p class="Basic-Paragraph">Оцена о томе да ли је више проналазака међусобно повезано тако да чине јединствену проналазачку замисао, доноси се без обзира на то да ли су проналасци дефинисани у одвојеним патентним захтевима, или као варијанте у оквиру једног патентног захтева.</p>
			<p class="bold">Садржина апстракта</p>
			<p class="clan">Члан 20.</p>
			<p class="Basic-Paragraph">Апстракт садржи назив проналаска и кратак садржај суштине проналаска који је приказан у опису проналаска, патентним захтевима и на нацрту. Кратак садржај указује на област технике на коју се односи проналазак и саставља се тако да омогући јасно разумевање одређеног проблема, суштине техничког решења тог проблема и основни начин примене проналаска. Ако је потребно, у апстракту се наводи хемијска формула која, од формула садржаних у пријави, најбоље карактерише проналазак.</p>
			<p class="Basic-Paragraph">Апстракт не садржи наводе у вези са произвољним својствима и вредностима проналаска, као ни наводе у вези са теоријским могућностима примене.</p>
			<p class="Basic-Paragraph">Ако пријава садржи нацрт, подносилац пријаве треба да назначи слику или, изузетно, више слика које предлаже за објављивање уз апстракт. Надлежни орган може одлучити да објави једну или више других слика ако сматра да оне боље карактеришу проналазак. </p>
			<p class="Basic-Paragraph">Елементи проналаска који су наведени у апстракту и приказани сликом, праћени су позивним ознакама стављеним у заграде.</p>
			<p class="Basic-Paragraph">Ако је неопходно, надлежни орган може да измени апстракт.</p>
			<p class="Basic-Paragraph">Апстракт се саставља тако да може ефикасно послужити као инструмент за претраживање у одређеној области технике, а посебно да се на основу њега може оценити потреба за увидом у комплетну пријаву.</p>
			<p class="Basic-Paragraph">Апстракт садржи највише 150 речи.</p>
			<p class="bold">Изглед и карактеристике нацрта</p>
			<p class="clan">Члан 21.</p>
			<p class="Basic-Paragraph">Нацрт је скуп слика. Слика се даје у форми техничког цртежа, осим када је други начин неопходан за приказивање проналаска (нпр. фотографије металографских структура, микрофотографије ткива и ћелија и друго).</p>
			<p class="Basic-Paragraph">Нацрт се прилаже на посебним листовима.</p>
			<p class="Basic-Paragraph">Слике се израђују према правилима техничког цртања, у ортогоналној пројекцији са потребним бројем пресека, а ако је неопходно – у аксонометрији, изометрији и сл. Слике могу да се израде и у виду шема, уз коришћење симбола стандардизованих за одговарајућу област технике.</p>
			<p class="Basic-Paragraph">Димензије радне површине листова који садрже слике нису веће од 26,2 x 17 cm.</p>
			<p class="Basic-Paragraph">Листови не садрже исцртане оквире који ограничавају радну површину слика. Минималне маргине су на горњој страни листа 2,5 cm, на левој 2,5 cm, на десној 1,5 cm и на доњој страни листа 1 cm.</p>
			<p class="Basic-Paragraph">Нацрт се израђује тако да:</p>
			<p class="Basic-Paragraph">1)  извучене линије буду црне, добро уочљиве и неизбрисиве, а површине између линија се не боје или тонирају ако ометају читљивост;</p>
			<p class="Basic-Paragraph">2) попречни пресеци буду шрафирани, тако да не ометају уочљивост линија и позивних ознака;</p>
			<p class="Basic-Paragraph">3) размера и јасноћа слика буду такве да се на репродукцији са умањењем 2/3 распознају све појединости;</p>
			<p class="Basic-Paragraph">4) сви бројеви, слова и позивне ознаке на сликама буду једноставни и јасни и да се не стављају у заграде, не подвлаче, не заокружују и сл.;</p>
			<p class="Basic-Paragraph">5) је израђен средствима за техничко цртање;</p>
			<p class="Basic-Paragraph">6) су елементи приказани на слици пропорционални међу собом, осим ако су диспропорције неопходне за већу јасноћу слика;</p>
			<p class="Basic-Paragraph">7) висина слова и бројева није мања од 0,32 cm;</p>
			<p class="Basic-Paragraph">8) један лист нацрта може да садржи више слика; ако је једна слика као целина израђена на два листа или на више листова, делови слика на различитим листовима израђују се тако да се цела слика може саставити без заклањања, односно преклапања појединих делова слике с различитих листова. Слике на једном листу распоређују се једна испод друге, међусобно јасно одвојене, али без већег слободног простора између њих. Ако слике нису тако распоређене, распоређују се једна поред друге, тако да прва слика буде на левој страни листа. Слике се нумеришу арапским бројевима, независно од нумерације листова;</p>
			<p class="Basic-Paragraph">9) су позивне ознаке које се налазе у опису проналаска и  патентним захтевима идентичне позивним ознакама на нацрту и обрнуто, као и да су исти елементи у целој пријави означени истим позивним ознакама;</p>
			<p class="Basic-Paragraph">10) слике не садрже димензије, вредности параметара и текстуалне делове, осим кад је неопходно, кратке речи као што су „вода”, „пара”, „отворено”, „затворено”, „пресек А-А”.</p>
			<p class="bold">Начин позивања на претходно поднету пријаву</p>
			<p class="clan">Члан 22.</p>
			<p class="Basic-Paragraph">Ако се подносилац пријаве уз захтев за признање права позвао на претходно поднету пријаву уместо да достави опис проналаска, за ту пријаву наводи:</p>
			<p class="Basic-Paragraph">1) датум подношења пријаве;</p>
			<p class="Basic-Paragraph">2) број претходно поднете пријаве;</p>
			<p class="Basic-Paragraph">3) државу у којој је поднета претходна пријава.</p>
			<p class="Basic-Paragraph">Ако је у претходно поднетој пријави измењен опис или неки цртежи, то се посебно назначује. </p>
			<p class="Basic-Paragraph">Оверен примерак претходно поднете пријаве, од стране органа коме је поднета, доставља се у року од два месеца од датума подношења пријаве.</p>
			<p class="Basic-Paragraph">Ако претходно поднета пријава није на српском језику, подносилац пријаве доставља превод пријаве оверен од стране судског тумача.</p>
			<p class="bold">Форма списа у пријави</p>
			<p class="clan">Члан 23.</p>
			<p class="Basic-Paragraph">Делови пријаве (опис проналаска, патентни захтеви, нацрт и апстракт) достављају се тако да су подобни за умножавање и скенирање. Листови не смеју бити изгужвани или исцепани, нити смеју бити пресавијени.</p>
			<p class="Basic-Paragraph">Листови папира су формата А4 (29,7 x 21 cm) беле боје, глатки, без сјаја, издржљиви, савитљиви и дуготрајни. Сваки лист се користи тако да су горња и доња страна листа краће стране формата (тзв. „високи формат”).</p>
			<p class="Basic-Paragraph">Листови се међусобно спајају тако да их је лако прелиставати, издвајати и поново спајати.</p>
			<p class="Basic-Paragraph">Минималне дозвољене маргине на листовима који не садрже нацрт износе: горња, десна и доња страна листа 2 cm и лева страна листа 2,5 cm.</p>
			<p class="Basic-Paragraph">Препоручене максималне маргине на листовима који не садрже нацрт износе: горња и лева страна листа 4 cm и десна и доња страна листа 3 cm.</p>
			<p class="Basic-Paragraph">Пријава се подноси са листовима са празним маргинама.</p>
			<p class="Basic-Paragraph">Сви листови описа проналаска, патентних захтева и апстракта у пријави нумеришу се растућим редом, арапским бројевима, који се стављају горе, по средини листа.</p>
			<p class="Basic-Paragraph">Сви листови нацрта проналаска морају бити нумерисани растућим редом, арапским бројевима, тако што се прво наводи редни број листа кроз укупан број листова нацрта.</p>
			<p class="Basic-Paragraph">Захтев за признање права, опис проналаска, патентни захтеви и апстракт достављају се у штампаном облику. Графички симболи, ознаке, хемијске и математичке формуле се, ако је неопходно, уписују руком на начин да се не могу лако избрисати. </p>
			<p class="Basic-Paragraph">Размак између редова откуцаног текста износи један и по проред.</p>
			<p class="Basic-Paragraph">Величина и боја слова у тексту је таква да је текст лако читљив, висина великих слова у тексту није мања од 0,21 cm, а боја неизбрисива и црна.</p>
			<p class="Basic-Paragraph">Захтев за признање права, опис проналаска, патентни захтеви и апстракт не садрже слике. </p>
			<p class="Basic-Paragraph">Опис проналаска, патентни захтеви и апстракт могу садржати хемијске или математичке формуле, а опис проналаска и апстракт – табеле. </p>
			<p class="Basic-Paragraph">Патентни захтеви могу садржати табеле ако је суштина захтева таква да је пожељно коришћење табела. Табеле и хемијске или математичке формуле приказују се у „попречном формату” ако се у „високом формату” не могу приказати на задовољавајући начин. Листови на којима су табеле и хемијске или математичке формуле приказане у „попречном формату” постављају се тако да се заглавље табеле или формула налази на левој страни листа.</p>
			<p class="Basic-Paragraph">Вредности физичких величина се исказују у јединицама међународног система јединица (SI). За математичке, хемијске и молекуларне формуле и атомске масе употребљавају се симболи, као и технички изрази и знаци који су прихваћени и уобичајени у одговарајућој области технике.</p>
			<p class="Basic-Paragraph">Терминологија, знаци и симболи се доследно употребљавају у целом тексту пријаве.</p>
			<p class="Basic-Paragraph">Текст пријаве доставља се са минималним бројем грешака, без допуњавања, прецртавања или исписивања између редова.</p>
			<p class="bold">Форма каснијих поднесака</p>
			<p class="clan">Члан 24.</p>
			<p class="Basic-Paragraph">Одредбе чл. 12–23. овог правилника примењују се и на касније поднеске којима се замењују делови пријаве проналаска. Ти поднесци достављају се надлежном органу на исти начин као и пријава.</p>
			<p class="Basic-Paragraph">Накнадно поднети документи који се саопштавају трећим лицима или који су у вези са две или више пријава, достављају се у броју који одговара броју лица којима се саопштавају, односно броју пријава на које се односе. </p>
			<p class="Basic-Paragraph">Поднесци који се накнадно достављају морају бити потписани. Ако поднесак није потписан, надлежни орган ће позвати подносиоца поднеска да га потпише у примереном року, који се рачуна од дана пријема позива. Поднесак потписан у том року, задржава датум кад је примљен, у супротном сматра се да није поднет.</p>
			<p class="bold">Обележавање пријаве и захтева</p>
			<p class="clan">Члан 25.</p>
			<p class="Basic-Paragraph">По пријему пријаве, надлежни орган повезује пријаву и на полеђину ставља холограмску налепницу са редним бројем. Број пријаве чини велико слово П за пријаву патента или велика слова МП за пријаву малог патента. После броја пријаве уносе се хоризонтална црта, четвороцифрена ознака године у којој је пријава поднета, коса црта и четвороцифрени редни број пријаве примљене током године. Број пријаве има четири карактера. Ако је број пријаве мањи од четвороцифреног броја, уписује се одговарајући број нула.</p>
			<p class="Basic-Paragraph">Број захтева за признање сертификата о додатној заштити чине велика слова СДЗ, хоризонтална црта, четвороцифрена ознака године у којој је пријава поднета, коса црта и четвороцифрени редни број пријаве примљене током године. Број пријаве има четири карактера. Ако је мањи број од четвороцифреног броја, уписује се одговарајући број нула.</p>
			<p class="Basic-Paragraph">Датум подношења пријаве или захтева за признање сертификата означава се тако да се дан и месец означавају двоцифрено, а година четвороцифреним бројем.</p>
			<p class="bold">Садржина извештаја о претраживању </p>
			<p class="clan">Члан 26.</p>
			<p class="Basic-Paragraph">Извештај о претраживању садржи:</p>
			<p class="Basic-Paragraph">1) број пријаве патента;</p>
			<p class="Basic-Paragraph">2) податке о подносиоцу пријаве: име, презиме и адресу физичког лица или назив и седиште правног лица;</p>
			<p class="Basic-Paragraph">3) признати датум подношења пријаве;</p>
			<p class="Basic-Paragraph">4) датум првенства пријаве патента;</p>
			<p class="Basic-Paragraph">5) назначење да ли је израђен потпун или делимичан извештај о претраживању;</p>
			<p class="Basic-Paragraph">6) разлоге због којих је израђен делимичан извештај о претраживању;</p>
			<p class="Basic-Paragraph">7) назначење МКП класа у којима је пријава класификована;</p>
			<p class="Basic-Paragraph">8) називе база у којима је извршено претраживање;</p>
			<p class="Basic-Paragraph">9) документе који су разматрани у стању технике: категорију и датум када је документ постао доступан јавности;</p>
			<p class="Basic-Paragraph">10) друге податке ако је потребно.</p>
			<p class="Basic-Paragraph">Извештај о претраживању се објављује заједно са пријавом патента или накнадно.</p>
			<p class="Basic-Paragraph">Надлежни орган ће прихватити извештај о претраживању који је израђен од стране органа за међународни решерш у складу са Законом о потврђивању Уговора о сарадњи у области патената, са правилником за спровођење уговора о сарадњи у области патента – PCT („Службени лист СРЈ – Међународни уговори”, број 3/96).</p>
			<p class="bold">Припрема пријаве патента за објаву</p>
			<p class="clan">Члан 27.</p>
			<p class="Basic-Paragraph">Пријаву патента надлежни орган ставља на увид јавности објављивањем података о пријави у службеном гласилу надлежног органа (у даљем тексту: службено гласило), а у електронском облику се објављују опис проналаска, патентни захтеви, апстракт и нацрт, ако нацрт постоји.</p>
			<p class="Basic-Paragraph">Техничке припреме за објаву пријаве патента сматрају се завршеним за сваки наредни број службеног гласила 15 дана пре објаве службеног гласила.</p>
			<p class="bold">Садржина објаве пријаве патента</p>
			<p class="clan">Члан 28.</p>
			<p class="Basic-Paragraph">Објава пријаве патента садржи:</p>
			<p class="Basic-Paragraph">1) број пријаве патента;</p>
			<p class="Basic-Paragraph">2) признати датум подношења пријаве;</p>
			<p class="Basic-Paragraph">3) назив проналаска, на српском и енглеском језику;</p>
			<p class="Basic-Paragraph">4) ознаку по МКП;</p>
			<p class="Basic-Paragraph">5) податке о затраженом праву првенства: датум, број пријаве и државу у којој је поднета пријава која служи као основ за признање права првенства;</p>
			<p class="Basic-Paragraph">6) податке о излагању проналаска на међународној изложби;</p>
			<p class="Basic-Paragraph">7) податке о подносиоцу пријаве: име, презиме и адресу физичког лица или назив и седиште правног лица;</p>
			<p class="Basic-Paragraph">8) податке о проналазачу: име, презиме и адресу или назначење да проналазач не жели да буде наведен у пријави;</p>
			<p class="Basic-Paragraph">9) податке о заступнику: име, презиме и адресу физичког лица или назив и седиште правног лица;</p>
			<p class="Basic-Paragraph">10) број основне пријаве или основног патента, за допунску пријаву;</p>
			<p class="Basic-Paragraph">11) број првобитне пријаве, за издвојену пријаву;</p>
			<p class="Basic-Paragraph">12) број пријаве из које је пријава претворена;</p>
			<p class="Basic-Paragraph">13) апстракт са карактеристичном сликом нацрта, ако нацрт постоји;</p>
			<p class="Basic-Paragraph">14) податке о променама које се односе на пријаву патента: промена имена и адресе, односно назива и седишта, пренос права, лиценца и залога, статусне промене настале код подносиоца пријаве, корисника лиценце, односно залогопримца и друге податке значајне за правни статус пријаве.</p>
			<p class="Basic-Paragraph">Поред података наведених у ставу 1. овог члана, за међународне пријаве, објава пријаве патента садржи:</p>
			<p class="Basic-Paragraph">1) број и датум подношења међународне пријаве патента, </p>
			<p class="Basic-Paragraph">2) број и датум међународне објаве међународне пријаве патента,</p>
			<p class="Basic-Paragraph">3) друге податке ако је потребно.</p>
			<p class="Basic-Paragraph">Објављена пријава патента садржи редни број идентичан редном броју поднете пријаве патента праћен великим словом А (нпр. RS 20050001А), с тим што: </p>
			<p class="Basic-Paragraph">1) ако се пријава патента објављује заједно са извештајем о претраживању, после редног броја и слова А уноси се број 1;</p>
			<p class="Basic-Paragraph">2) ако се пријава патента објављује без извештаја о претраживању после редног броја и слова А уноси се број 2.</p>
			<p class="Basic-Paragraph">Ако се извештај о претраживању објављује накнадно после редног броја пријаве патента и слова А уноси се број 3 и објављује се:</p>
			<p class="Basic-Paragraph">1) број пријаве патента;</p>
			<p class="Basic-Paragraph">2) ознака по МКП.</p>
			<p class="Basic-Paragraph">Подаци из ст. 1–3. и ст. 5. овог члана означавају се INID кодовима за идентификацију библиографских података о патентима и сертификату о додатној заштити које је установила Светска организација за интелектуалну својину (у даљем тексту: INID кодови).</p>
			<p class="bold">Садржина исправе o признатом праву</p>
			<p class="clan">Члан 29.</p>
			<p class="Basic-Paragraph">Исправа о признатом праву садржи:</p>
			<p class="Basic-Paragraph">1) регистарски број патента или малог патента;</p>
			<p class="Basic-Paragraph">2) податке о носиоцу права: име, презиме и адресу физичког лица или назив и седиште правног лица;</p>
			<p class="Basic-Paragraph">3) податке о проналазачу;</p>
			<p class="Basic-Paragraph">4) назив проналаска;</p>
			<p class="Basic-Paragraph">5) датум издавања исправе.</p>
			<p class="Basic-Paragraph">Исправа о признатом праву саставни је део одговарајућег патентног списа и доставља се носиоцу права уз одговарајући патентни спис.</p>
			<p class="bold">Објава признатог права</p>
			<p class="clan">Члан 30.</p>
			<p class="Basic-Paragraph">Признато право надлежни орган ставља на увид јавности објављивањем података у службеном гласилу, издавањем патентног списа и објављивањем у електронском облику коначног текста свих делова пријаве.</p>
			<p class="bold">Подаци који се објављују о признатом патенту</p>
			<p class="clan">Члан 31.</p>
			<p class="Basic-Paragraph">О признатом патенту се у службеном гласилу објављују следећи подаци:</p>
			<p class="Basic-Paragraph">1) регистарски број патента;</p>
			<p class="Basic-Paragraph">2) број пријаве патента;</p>
			<p class="Basic-Paragraph">3) признати датум подношења пријаве;</p>
			<p class="Basic-Paragraph">4) назив проналаска, на српском и енглеском језику;</p>
			<p class="Basic-Paragraph">5) ознака по МКП;</p>
			<p class="Basic-Paragraph">6) подаци о признатом праву првенства: датум, број пријаве и држава у којој поднета пријава која служи као основ за признање права првенства;</p>
			<p class="Basic-Paragraph">7) подаци о носиоцу патента: име, презиме и адреса физичког лица или назив и седиште правног лица;</p>
			<p class="Basic-Paragraph">8) подаци о проналазачу: име, презиме и адреса или назначење да проналазач не жели да буде наведен;</p>
			<p class="Basic-Paragraph">9) подаци о заступнику: име, презиме и адреса физичког лица или  назив и седиште правног лица.</p>
			<p class="Basic-Paragraph">10) датум објављивања пријаве патента;</p>
			<p class="Basic-Paragraph">11) број основне пријаве или основног патента, за допунску пријаву патента;</p>
			<p class="Basic-Paragraph">12) број првобитне пријаве, за издвојену пријаву;</p>
			<p class="Basic-Paragraph">13) подаци о променама које се односе на признати патент: промена имена и адресе, односно назива и седишта; пренос права, лиценца и залога; статусне промене настале код носиоца патента, корисника лиценце, односно залогопримца и други подаци значајни за правни статус патента;</p>
			<p class="Basic-Paragraph">14) други подаци ако је потребно.</p>
			<p class="Basic-Paragraph">Поред података наведених у ставу 1. овог члана, о признатом праву из међународне пријаве, објављује се и:</p>
			<p class="Basic-Paragraph">1) број и датум подношења међународне пријаве патента;</p>
			<p class="Basic-Paragraph">2) број и датум међународне објаве међународне пријаве патента;</p>
			<p class="Basic-Paragraph">3) други подаци ако је потребно.</p>
			<p class="Basic-Paragraph">О престанку важења признатог патента објављује се:</p>
			<p class="Basic-Paragraph">1) регистарски број;</p>
			<p class="Basic-Paragraph">2) подаци о носиоцу патента: име, презиме и адресу физичког лица или назив и седиште правног лица;</p>
			<p class="Basic-Paragraph">3) датум престанка важења патента;</p>
			<p class="Basic-Paragraph">4) други подаци ако је потребно.</p>
			<p class="Basic-Paragraph">Подаци прописани ст. 1–4. овог члана означавају се INID кодовима.</p>
			<p class="Basic-Paragraph">Објављени патент означава се редним бројем идентичним регистарском броју патента праћеним великим латиничним словом В после ког се уноси број 1.</p>
			<p class="Basic-Paragraph">Патент објављен у измењеном облику означава се редним бројем идентичним регистарском броју патента праћеним великим латиничним словом В после ког се уноси број 2.</p>
			<p class="Basic-Paragraph">Прва страна патентног списа са променама библиографских података означава се редним бројем идентичним регистарском броју патента праћеним великим латиничним словом В после ког се уноси број 8.</p>
			<p class="Basic-Paragraph">Патентни спис са исправкама техничких грешака означава се редним бројем идентичним регистарском броју патента праћеним великим латиничним словом В после ког се уноси број 9.</p>
			<p class="bold">Подаци који се објављују о признатом малом патенту</p>
			<p class="clan">Члан 32.</p>
			<p class="Basic-Paragraph">О признатом малом патенту у службеном гласилу објављују се следећи подаци:</p>
			<p class="Basic-Paragraph">1) регистарски број малог патента;</p>
			<p class="Basic-Paragraph">2) број пријаве малог патента;</p>
			<p class="Basic-Paragraph">3) признати датум подношења пријаве;</p>
			<p class="Basic-Paragraph">4) назив проналаска, на српском и енглеском језику;</p>
			<p class="Basic-Paragraph">5) ознака по МКП;</p>
			<p class="Basic-Paragraph">6) подаци о признатом праву првенства: датум, број пријаве и држава у којој поднета пријава која служи као основ за признање права првенства;</p>
			<p class="Basic-Paragraph">7) подаци о носиоцу малог патента: име, презиме и адреса физичког лица или назив и седиште правног лица;</p>
			<p class="Basic-Paragraph">8) подаци о проналазачу: име и презиме и адреса или назначење да проналазач не жели да буде наведен;</p>
			<p class="Basic-Paragraph">9) подаци о заступнику: име и презиме и адреса физичког лица или  назив и седиште правног лица;</p>
			<p class="Basic-Paragraph">10) број првобитне пријаве, за издвојену пријаву;</p>
			<p class="Basic-Paragraph">11) број пријаве из које је пријава претворена;</p>
			<p class="Basic-Paragraph">12) подаци о променама које се односе на мали патент: промена имена и адресе, односно назива и седишта; пренос права, лиценца и залога; статусне промене настале код носиоца малог патента, корисника лиценце, односно залогопримца и други подаци значајни за правни статус малог патента;</p>
			<p class="Basic-Paragraph">13) подаци о извршеном испитивању признатог малог патента,</p>
			<p class="Basic-Paragraph">14) други подаци ако је потребно.</p>
			<p class="Basic-Paragraph">Поред података наведених у ставу 1. овог члана, о признатом праву из међународне пријаве, објављује се и:</p>
			<p class="Basic-Paragraph">1) број и датум подношења међународне пријаве патента;</p>
			<p class="Basic-Paragraph">2) број и датум међународне објаве међународне пријаве патента;</p>
			<p class="Basic-Paragraph">3) други подаци ако је потребно.</p>
			<p class="Basic-Paragraph">О престанку важења признатог малог патента објављује се:</p>
			<p class="Basic-Paragraph">1) регистарски број малог патента;</p>
			<p class="Basic-Paragraph">2) подаци о носиоцу малог патента: име, презиме и адреса, физичког лица или назив и седиште правног лица;</p>
			<p class="Basic-Paragraph">3) датум престанка важења малог патента;</p>
			<p class="Basic-Paragraph">4) други подаци ако је потребно.</p>
			<p class="Basic-Paragraph">Подаци прописани ст. 1–4. овог члана означавају се INID кодовима.</p>
			<p class="Basic-Paragraph">Објављени мали патент означава се редним бројем идентичним регистарском броју малог патента праћеним великим латиничним словом U после ког се уноси број 1.</p>
			<p class="Basic-Paragraph">Мали патент објављен у измењеном облику означава се редним бојем идентичним регистарском броју малог патента праћеним великим латиничним словом U после ког се уноси број 2.</p>
			<p class="bold">Садржина патентног списа</p>
			<p class="clan">Члан 33.</p>
			<p class="Basic-Paragraph">Патентни спис садржи:</p>
			<p class="Basic-Paragraph">1) назначење да се издаје патентни спис;</p>
			<p class="Basic-Paragraph">2) регистарски број патента или малог патента;</p>
			<p class="Basic-Paragraph">3) ознаку према МКП;</p>
			<p class="Basic-Paragraph">4) датум објаве података о признатом праву;</p>
			<p class="Basic-Paragraph">5) податке о носиоцу права: име, презиме и адресу физичког лица или назив и седиште правног лица;</p>
			<p class="Basic-Paragraph">6) податке о проналазачу: име и презиме и адресу или назначење да проналазач не жели да буде наведен у патентном спису;</p>
			<p class="Basic-Paragraph">7) податке о заступнику: име и презиме и адресу физичког лица или назив и седиште правног лица;</p>
			<p class="Basic-Paragraph">8) назив проналаска;</p>
			<p class="Basic-Paragraph">9) датум подношења пријаве;</p>
			<p class="Basic-Paragraph">10) податке о признатом праву првенства: датум, број пријаве и државу у којој је поднета пријава која служи као основ за признање права првенства;</p>
			<p class="Basic-Paragraph">11) датум објаве пријаве патента;</p>
			<p class="Basic-Paragraph">12) опис проналаска, патентне захтеве, нацрт ако постоји и апстракт.</p>
			<p class="Basic-Paragraph">Подаци из става 1. овог члана означавају се INID кодовима.</p>
			<p class="bold">Подаци о захтеву за признање сертификата који се уписују у Регистар патената</p>
			<p class="clan">Члан 34.</p>
			<p class="Basic-Paragraph">Подаци о захтеву за признање сертификата који се уписују у Регистар патената су:</p>
			<p class="Basic-Paragraph">1) број захтева за признање сертификата;</p>
			<p class="Basic-Paragraph">2) датум подношења захтева;</p>
			<p class="Basic-Paragraph">3) подаци о подносиоцу захтева: име и презиме и адреса физичког лица или назив и седиште правног лица;</p>
			<p class="Basic-Paragraph">4) подаци о пуномоћнику: име и презиме и адреса физичког лица или назив и седиште правног лица;</p>
			<p class="Basic-Paragraph">5) број и датум дозволе за стављање производа у промет и назив производа наведеног у дозволи;</p>
			<p class="Basic-Paragraph">6) број и датум прве дозволе за стављање производа у промет.</p>
			<p class="bold">Подаци о сертификату који се објављују </p>
			<p class="clan">Члан 35.</p>
			<p class="Basic-Paragraph">Подаци о сертификату који се објављују у службеном гласилу су: </p>
			<p class="Basic-Paragraph">1) подаци о носиоцу сертификата: име и презиме и адреса физичког лица или назив и седиште правног лица;</p>
			<p class="Basic-Paragraph">2) подаци о заступнику: име, презиме и адреса физичког лица или назив и седиште правног лица;</p>
			<p class="Basic-Paragraph">3) број основног патента;</p>
			<p class="Basic-Paragraph">4) назив проналаска;</p>
			<p class="Basic-Paragraph">5) број и датум дозволе за стављање производа у промет и назив производа наведеног у дозволи;</p>
			<p class="Basic-Paragraph">6) број и датум прве дозволе за стављање производа у промет; </p>
			<p class="Basic-Paragraph">7) рок важења сертификата.</p>
			<p class="Basic-Paragraph">Подаци из става 1. овог члана означавају се INID кодовима.</p>
			<p class="Basic-Paragraph">Објављени захтев за признање сертификата означава се редним бројем идентичним регистарском броју сертификата праћеним великим латиничним словом I после ког се уноси број 1.</p>
			<p class="Basic-Paragraph">Објављени сертификат означава се редним бојем идентичним регистарском броју сертификата праћеним великим латиничним словом I после ког се уноси број 2.</p>
			<p class="bold">Садржина података о поништеном праву</p>
			<p class="clan">Члан 36.</p>
			<p class="Basic-Paragraph">О поништеном праву објављује се: </p>
			<p class="Basic-Paragraph">1) број пријаве;</p>
			<p class="Basic-Paragraph">2) подаци о носиоцу права: име, презиме и адреса физичког лица или назив и седиште правног лица;</p>
			<p class="Basic-Paragraph">3) регистарски број;</p>
			<p class="Basic-Paragraph">4) датум подношења пријаве;</p>
			<p class="Basic-Paragraph">5) подаци о признатом праву првенства: датум, број пријаве и држава у којој је прва пријава поднета;</p>
			<p class="Basic-Paragraph">6) датум и диспозитив одлуке о поништају.</p>
			<p class="bold">Престанак важења прописа</p>
			<p class="clan">Члан 37.</p>
			<p class="Basic-Paragraph">Даном ступања на снагу овог правилника престаје да важи Правилник о садржини јавних регистара, потврда, пријава и захтева у поступку заштите проналазака, као и о врстама података, начину подношења пријаве и објављивања проналазака („Службени гласник РСˮ, бр. 113/12 и 73/16).</p>
			<p class="bold">Ступање на снагу</p>
			<p class="clan">Члан 38.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 021-6037/2019-01</p>
			<p class="potpis">У Београду, 25. октобра 2019. године</p>
			<p class="potpis">Директор,</p>
			<p class="potpis"><span class="bold">Владимир Марић, </span>с.р.</p>
	</div>

