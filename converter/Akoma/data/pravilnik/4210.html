


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="broj">&nbsp;</p>
				<p>На основу члана 73. став 1. тачка 2) Закона о транспорту опасног терета („Службени гласник РС”, број 88/10), </p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК</p>
				<p class="naslov">о условима за издавање одобрења за транспорт опасног терета авио-превознику коме је уверење о оспособљености издао надлежни орган друге државе</p>
				<p class="auto-style1">"Службени гласник РС", број 75 од 31. августа 
				2015.</p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником ближе се прописују услови за издавање одобрења авио-превознику коме је уверење о оспособљености за обављање јавног авио-превоза издао надлежни орган друге државе (у даљем у тексту: авио-превозник).</p>
				<p class="clan">Члан 2.</p>
				<p>Захтев за одобрење за транспорт опасног терета на територију Републике Србије и са територије Републике Србије (у даљем тексту: захтев) подноси се организацији надлежној за цивилно ваздухопловство (у даљем тексту: Директорат цивилног ваздухопловства) најкасније 30 дана пре дана када авио-превозник планира почетак обављања транспорта опасног терета.</p>
				<p>Захтев се подноси и путем електронске поште.</p>
				<p>Образац захтева објављује се у Интегрисаном ваздухопловном информативном пакету и на интернет страници надлежне организације.</p>
				<p class="clan">Члан 3.</p>
				<p>Уз захтев авио-превозник подноси следећу документацију: </p>
				<p>1) сертификат ваздухопловног оператера или други одговарајући документ који је издао надлежни орган те државе, а којим се потврђује да је авио-превозник оспособљен за транспорт опасног терета; </p>
				<p>2) извод из Оперативног приручника авио-превозника у којем је утврђен поступак транспорта опасног терета;</p>
				<p>3) доказ о плаћеној накнади за издавање одобрења.</p>
				<p class="clan">Члан 4.</p>
				<p>Услови за издавање одобрења из члана 1. овог правилника су:</p>
				<p>1) да је држава авио-превозника чланица Међународне организације цивилног ваздухопловства (ICAO); </p>
				<p>2) да је сертификат ваздухопловног оператера (или други одговарајући документ авио-превозника) важећи и да садржи овлашћење за транспорт опасног терета за тип ваздухоплова којим авио-превозник намерава да врши тај транспорт; </p>
				<p>3) да је држава авио-превозника успоставила ефикасан надзор у области транспорта опасног терета на начин који је утврђен у Анексу 18. Конвенције о међународном цивилном ваздухопловству (Чикаго, 1944); </p>
				<p>4) да авио-превозник, у периоду од 12 месеци пре подношења захтева, приликом инспекцијског надзора у оквиру програма безбедносног прегледа страних ваздухоплова на платформи аеродрома („SAFA” програма) није имао налазe категорије 3, који могу да имају велики утицај на безбедност, или је имао налазе категорије 3 за које је предузео корективне мере прихватљиве за орган или тело које је вршило надзор; </p>
				<p>5) да су разлике у примени одредаба Анекса 18. Конвенције о међународном цивилном ваздухопловству које је држава авио-превозника пријавила Међународној организацији цивилног ваздухопловства (ICAO) прихватљиве у погледу услова ваздухопловне безбедности који се примењују у Републици Србији; </p>
				<p>6) да авио-превозник у периоду од 36 месеци пре подношења захтева није имао удес или озбиљну незгоду изазвану услед транспорта опасног терета.</p>
				<p class="clan">Члан 5.</p>
				<p>Одобрење за транспорт опасног терета издаје се авио-превознику на период који не може да буде дужи од 12 месеци.</p>
				<p>По истеку важења одобрења за транспорт опасног терета авио-превозник може да настави са вршењем транспорта опасног терета на територију Републике Србије и са територије Републике Србије ако Директорату цивилног ваздухопловства поново поднесе захтев са документацијом, у складу са одредбама овог правилника. </p>
				<p class="clan">Члан 6.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00008/2015-01</p>
				<p class="potpis">У Београду, 24. августа 2015. године</p>
				<p class="potpis">Министар, </p>
				<p class="potpis">проф. др <span class="bold">Зорана Михајловић, </span>с.р.</p>
	</div>

