

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 12. став 3. Закона о пресађивању људских органа („Службени гласник РС”, број 57/18), </p>
			<p class="Basic-Paragraph">Министар здравља доноси </p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима у погледу простора, опреме, кадра и стандарда квалитета у здравственим установама за даривање људских органа, односно здравственим установама за тестирање даваоца и примаоца људских органа, као и у центрима за пресађивање људских органа</p>
			<p class="centar">"Службени гласник РС", број 71 од 4. октобра 2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се ближи услови у погледу простора, опреме, кадра и стандарда квалитета у здравственим установама за даривање људских органа, односно здравственим установама за тестирање даваоца и примаоца људских органа, као и у центрима за пресађивање људских органа.</p>
			<p class="clan">Члан 2.</p>
			<p class="Basic-Paragraph">Обављање делатности даривања, тестирања, процене подобности даваоца и подобности људских органа, прибављања, очувања, превоза, доделе и пресађивања људских органа у сврху лечења људи, могу обављати овлашћене здравствене установе за даривање људских органа, овлашћене здравствене установе за тестирање даваоца и примаоца људских органа и овлашћени центри за пресађивање људских органа које испуњавају опште санитарно-техничке, хигијенске и друге услове утврђене којим се уређују ближи услови за обављање здравствене делатности у здравственим установама и другим облицима здравствене службе, као и посебни услови прописани писменим упутствима заснованим на доказима и стандардима, односно стандардним оперативним поступцима (СОП).</p>
			<p class="bold">Даривање људских органа</p>
			<p class="clan">Члан 3.</p>
			<p class="Basic-Paragraph">Свака здравствена установа са јединицом интензивног лечења (у даљем тексту: здравствена установа за даривање људских органа) успоставља систем и ефикасне процедуре за даривање, односно прибављање људских органа умрлих лица, у складу са савременим медицинским достигнућима и највишим професионалним стандардима.</p>
			<p class="Basic-Paragraph">Здравствена установа за даривање људских органа је стационарна здравствена установа, у којој се обављају поступци и послови прибављања, односно узимања људских органа од умрлих лица, намењених за пресађивање.</p>
			<p class="Basic-Paragraph">Здравствена установа за даривање људских органа располаже квалификованим кадром, опремом и простором у којем се обављају послови утврђивања смрти, обезбеђења одговарајућег пристанка за даривање људских органа, оптимално збрињавање и одржавање виталности људских органа даваоца, процену подобности даваоца и људских органа, као и брзе доступности одговарајућих информација за потребе државне или међународне размене људских органа. </p>
			<p class="Basic-Paragraph">Здравствена установа за даривање људских органа именује најмање једног координатора за даривање људских органа или чланове координационог тима. Координатор за даривање људских органа је доктор медицине специјалиста одговарајуће специјалности, са најмање две године радног искуства на пословима из ст. 2. и 3. овог члана.</p>
			<p class="bold">Тестирање даваоца и примаоца људских органа</p>
			<p class="clan">Члан 4.</p>
			<p class="Basic-Paragraph">Републички програм за пресађивање људских органа у организационој структури здравствених установа обухвата и здравствене установе које врше имуногенетска и микробиолошка, односно вирусолошка тестирања примаоца и даваоца органа, имајући у виду да су незаобилазна и обавезна у процедури пресађивања органа. </p>
			<p class="Basic-Paragraph">Ради обезбеђивања система квалитета у области пресађивања људских органа, здравствене установе које обављају имуногенетска тестирања за потребе пресађивања људских органа и ткива треба да задовоље следеће услове:</p>
			<p class="Basic-Paragraph">1) одговарајући простор који по величини и распореду лабораторија за имуногенетска тестирања задовољава међународне стандарде система квалитета у области имуногенетике (European Federation for Immunogenetics – ЕФИ): (PRE и POST PCR простор, лабораторије за серолошка тестирања, лабораторије за складиштење узорака, као и простор за складиштење медицинске документације);</p>
			<p class="Basic-Paragraph">2) одговарајућу опрему која по структури и намени обезбеђује вршење имуногенетских тестирања предвиђених међународним стандардима система квалитета у области имуногенетике (European Federation for Immunogenetics – ЕФИ): (апарати за серолошка тестирања, апарати за молекулске технике, као и апарати за изолацију ДНА);</p>
			<p class="Basic-Paragraph">3) обучен и едукован кадар који по броју, структури и квалификацијама одговара захтевима међународног стандарда система квалитета у области имуногенетике (European Federation for Immunogenetics – ЕФИ) и обезбеђује вршење имуногенетских тестирања, а по броју особља задовољава потребе центра за пресађивање људских органа којем пружа услуге из области имуногенетике;</p>
			<p class="Basic-Paragraph">4) одговарајући пословник о раду и стандардне оперативне процедуре које су усклађене са међународним стандардима система квалитета у области имуногенетике (European Federation for Immunogenetics – ЕФИ).</p>
			<p class="bold">Пресађивање људских органа</p>
			<p class="clan">Члан 5.</p>
			<p class="Basic-Paragraph">Центар за пресађивање људских органа је здравствена установа терцијарног нивоа здравствене заштите из Плана мреже здравствених установа који доноси Влада, а која је овлашћена за узимање, односно пресађивање појединог или више људских органа.</p>
			<p class="Basic-Paragraph">Центар за пресађивање људских органа има у радном односу најмање:</p>
			<p class="Basic-Paragraph">1) координатора за пресађивање људских органа,</p>
			<p class="Basic-Paragraph">2) тим за узимање људских органа,</p>
			<p class="Basic-Paragraph">3) тим за пресађивање људских органа.</p>
			<p class="Basic-Paragraph">Координатора за пресађивање људских органа става 2. тачка 1) овог члана именује директор здравствене установе, односно центра за пресађивање људских органа.</p>
			<p class="Basic-Paragraph">Координатор за пресађивање људских органа је доктор медицине специјалиста одговарајуће специјалности, са најмање две године радног искуства на пословима из области пресађивања људских органа. Задужен је за координацију поступака узимања људских органа са здравственом установом за даривање људских органа, односно центром за пресађивање људских органа, као и координацију и извештавање Управе за биомедицину. Поред тога, задужен је за стручно оспособљавање и едукацију чланова тима за узимање људских органа и тима за пресађивање људских органа, систем квалитета програма за пресађивање људских органа и учествује у националним и међународним стручним телима и скуповима из своје надлежности.</p>
			<p class="Basic-Paragraph">Тим за узимање људских органа је део стручног тима за пресађивање људских органа овлашћеног центра за пресађивање, а обавља узимање људских органа у сврху пресађивања.</p>
			<p class="Basic-Paragraph">Тим за пресађивање људских органа је стручни тим овлашћеног центра за пресађивање људских органа који обавља пресађивање једне или више врста људских органа.</p>
			<p class="Basic-Paragraph">Уз здравствене раднике из става 1. овог члана центар за пресађивање људских органа има на располагању доктора медицине специјалисту психијатрије или дипломираног психолога са одговарајућим искуством у евалуацији потенцијалних живих давалаца, породичне интеракције и психолошку подршку тиму за пресађивање људских органа, примаоцима органа и пацијентима, као и социјалног радника за спровођење програма социјалне рехабилитације примаоца органа.</p>
			<p class="Basic-Paragraph">Центар за пресађивање људских органа има администратора (или главну сестру) за послове из области пресађивања људских органа који је одговоран за административно управљање медицинском документацијом и обезбеђење следљивости органа из надлежности.</p>
			<p class="Basic-Paragraph">За делатност пресађивања органа код пацијената – деце, чланови тима за пресађивање људских органа имају доказано искуство у пресађивању појединог органа код пацијената – деце, а тим за пресађивање људских органа у свом саставу има и доктора медицине специјалисту педијатрије одговарајуће уже специјалности.</p>
			<p class="bold">Програм за пресађивање бубрега</p>
			<p class="clan">Члан 6.</p>
			<p class="Basic-Paragraph">Центар за пресађивање људских органа са програмом за пресађивање бубрега у погледу простора има:</p>
			<p class="Basic-Paragraph">1) најмање две операционе сале, </p>
			<p class="Basic-Paragraph">2) одељење интерне – педијатријске медицине</p>
			<p class="Basic-Paragraph">3) одељење хируршке – уролошке делатности са искуством у обављању биопсија бубрега, </p>
			<p class="Basic-Paragraph">4) најмање једну јединицу за изолацију пацијента ради непосредног праћења стања пацијената након пресађивања органа,</p>
			<p class="Basic-Paragraph">5) доступност радиолошке дијагностике 24 часа дневно, 365 дана годишње, уз могућност дијагностичких и интервентних процедура,</p>
			<p class="Basic-Paragraph">6) одељење делатности анестезиологије, реаниматологије и интензивног лечења,</p>
			<p class="Basic-Paragraph">7) доступност одељења патологије са искуством у интерпретацији биопсија бубрега, у складу са индикацијама постављеним од стране тима за пресађивање људских органа, </p>
			<p class="Basic-Paragraph">8) одељење нефрологије са капацитетима за дијализу, </p>
			<p class="Basic-Paragraph">9) трансплантациону амбуланту,</p>
			<p class="Basic-Paragraph">10) сталну доступност микробиолошке дијагностике (брисеви, хемокултуре), </p>
			<p class="Basic-Paragraph">11) сталну доступност крви и компонената крви, </p>
			<p class="Basic-Paragraph">12) сталну доступност биохемијске лабораторије и лабораторије за одређивање концентрације имуномодулаторних лекова,</p>
			<p class="Basic-Paragraph">13) доступност лабораторија за типизацију ткива са акредитацијом Европског удружења за имуногенетику (ЕФИ).</p>
			<p class="clan">Члан 7.</p>
			<p class="Basic-Paragraph">Тим за пресађивање бубрега чине трансплантациони хирург, трансплантациони нефролог и трансплантациони анестезиолог. </p>
			<p class="clan">Члан 8.</p>
			<p class="Basic-Paragraph">Трансплантациони хирург је доктор медицине, специјалиста урологије или специјалиста опште хирургије са ужом специјализацијом из дигестивне (абдоминалне) хирургије или специјалиста абдоминалне хирургије или специјалиста дечје хирургије.</p>
			<p class="Basic-Paragraph">Трансплантациони хирург из става 1. овог члана има две године едукације у центру за пресађивање људских органа са програмом за пресађивање бубрега током којих:</p>
			<p class="Basic-Paragraph">1) учествује у најмање 20 трансплантација бубрега, од тога најмање десет као први хирург и најмање десет као асистент. Сва пресађивања људских органа се документују и оверавају од стране центра за пресађивање људских органа у којем су обављене,</p>
			<p class="Basic-Paragraph">2) обави најмање 20 узимања бубрега, од тога најмање десет као први хирург и најмање десет као асистент.</p>
			<p class="Basic-Paragraph">Изузетно, ако трансплантациони хирург не испуњава услове из става 2. овог члана може му се признати клиничко искуство уз потврду центра за пресађивање људских органа, ако је обавио:</p>
			<p class="Basic-Paragraph">1) 30 или више пресађивања бубрега као први хирург у претходних пет година,</p>
			<p class="Basic-Paragraph">2) најмање 15 узимања бубрега.</p>
			<p class="Basic-Paragraph">За пресађивање бубрега са живих давалаца трансплантациони хирург, уз испуњавање услова из ст. 2. и 3. овог члана има потврду од центра за пресађивање људских органа да је током две године обавио најмање 30 оперативних захвата на бубрегу.</p>
			<p class="Basic-Paragraph">Ако се у центру за пресађивање људских органа обављају лапароскопске нефректомије, трансплантациони хирург има искуство у најмање 15 лапароскопских нефректомија током пет година. Све лапароскопске нефректомије документују се и оверавају од стране здравствене установе у којој су обављене.</p>
			<p class="Basic-Paragraph">У центру за пресађивање људских органа у којем се обавља пресађивање бубрега код деце, трансплантациони хирург има искуство у пресађивању бубрега код деце.</p>
			<p class="clan">Члан 9.</p>
			<p class="Basic-Paragraph">Трансплантациони нефролог је доктор медицине, специјалиста интерне медицине или специјалиста педијатрије са ужом специјализацијом из нефрологије, са најмање две године едукације у центру за пресађивање људских органа са програмом за пресађивање бубрега током којих је:</p>
			<p class="Basic-Paragraph">1) стекао вештине из области пресађивања људских органа укључујући бригу о пацијентима у завршним фазама бубрежних болести, одабиру примаоца, основама имуногенетике, постоперативном и каснијем збрињавању пацијената, коришћењу имуносупресивне терапије, диференцијалне дијагностике и интерпретације налаза тестова бубрежних дисфункција код алогених прималаца, интерпретацији хистолошких налаза, односно дугорочног праћења и бриге о пацијентима,</p>
			<p class="Basic-Paragraph">2) сарађивао са трансплантационим хирургом на преоперативној процени и постоперативном збрињавању пацијената, као и лечењу хипертензије, дијабетеса и проблема са хемодијализом,</p>
			<p class="Basic-Paragraph">3) учествовао у лечењу најмање 30 хоспитализованих пацијената код којих је обављено пресађивање органа,</p>
			<p class="Basic-Paragraph">4) учествовао годину дана у праћењу најмање 30 пацијената код којих је обављено пресађивање органа, након отпуштања из болнице,</p>
			<p class="Basic-Paragraph">5) присуствовао при најмање три пресађивања бубрега у операционој сали.</p>
			<p class="Basic-Paragraph">Ако трансплантациони нефролог не испуњава услове из става 1. овог члана може му се признати клиничко искуство под условом да:</p>
			<p class="Basic-Paragraph">1) има документовано учествовање у збрињавању 45 или више пацијената са пресађеним бубрегом током пет година,</p>
			<p class="Basic-Paragraph">2) је био присутан у операционој сали приликом најмање три пресађивања и три узимања бубрега,</p>
			<p class="Basic-Paragraph">3) је учествовао у најмање три процене и припреме потенцијалних давалаца,</p>
			<p class="Basic-Paragraph">4) је током протеклих пет година учествовао у збрињавању пацијената код којих је обављено пресађивање бубрега, да поседује знања и вештине лечења пацијената у завршним фазама бубрежних болести, одабиру прималаца, основама хистокомпатибилности и типизације ткива, постоперативном и каснијем збрињавању пацијената, основама коришћења имуносупресивне терапије, као и нежељеним ефектима и компликацијама имуносупресије, диференцијалној дијагностици и интерпретацији налаза тестова бубрежних дисфункција код алогених прималаца, интерпретацији хистолошких налаза и дугорочном праћењу и бризи о пацијентима.</p>
			<p class="clan">Члан 10.</p>
			<p class="Basic-Paragraph">Трансплантациони анестезиолог је доктор медицине специјалиста анестезиологије, реаниматологије и интензивне медицине са две године радног искуства у центру за пресађивање људских органа са програмом за пресађивање бубрега током којих је:</p>
			<p class="Basic-Paragraph">1) директно учествовао у преоперативној припреми и анестезији 45 пацијената за пресађивање бубрега,</p>
			<p class="Basic-Paragraph">2) учествовао у интензивном лечењу и решавању компликација током пресађивања, те пост-интензивном лечењу 45 пацијената с пресађеним органом,</p>
			<p class="Basic-Paragraph">3) савладао знања и вештине преоперативне припреме, анестезије и интензивне неге пацијената са пресађеним органом, укључујући терапијске приступе и коришћење имуносупресивне терапије, нежељене ефекте и компликације, основе хистокомпатибилности и типизације ткива, диференцијалне дијагностике и интерпретације хистолошких налаза.</p>
			<p class="Basic-Paragraph">У центру за пресађивање људских органа у којем се обавља пресађивање бубрега код деце, трансплантациони анестезиолог има искуства у анестезији деце.</p>
			<p class="clan">Члан 11.</p>
			<p class="Basic-Paragraph">Координатор за пресађивање људских органа је доктор медицине специјалиста са најмање две године радног искуства.</p>
			<p class="Basic-Paragraph">Координатор за пресађивање људских органа је задужен за:</p>
			<p class="Basic-Paragraph">1) координацију збрињавања пацијентима пре и после пресађивања органа,</p>
			<p class="Basic-Paragraph">2) дневну комуникацију са центрима за дијализу и координацију клиничке обраде,</p>
			<p class="Basic-Paragraph">3) административно управљање листом чекања,</p>
			<p class="Basic-Paragraph">4) унос података у прописане регистре,</p>
			<p class="Basic-Paragraph">5) едукацију пацијента и његове породице.</p>
			<p class="Basic-Paragraph">Координатор за пресађивање људских органа сарађује са тимом за пресађивање људских органа и службама укљученим у збрињавање пацијената, а може бити укључен и у поступке у вези са узимањем органа који обухватају пријем понуде бубрега, организацију и подршку тиму за узимање људских органа и пријем пацијента у болницу.</p>
			<p class="clan">Члан 12.</p>
			<p class="Basic-Paragraph">Тим за узимање бубрега, чине доктор медицине специјалиста урологије или специјалиста опште хирургије или специјалиста опште хирургије са ужом специјализацијом из дигестивне (абдоминалне) хирургије или специјалиста абдоминалне хирургије или специјалиста дечје хирургије.</p>
			<p class="Basic-Paragraph">Доктор медицине из става 1. овог члана има потврду о самостално обављених најмање десет узимања бубрега.</p>
			<p class="Basic-Paragraph">Доктор медицине из става 1. овог члана одговоран је за организацију поступка узимања људских органа, проверу идентитета и обележја даваоца, пријаву нежељених реакција и догађаја, доставу прописане документације, прописно означавање и паковање органа и комуникацију са координатором за пресађивање људских органа.</p>
			<p class="bold">Програм за пресађивање јетре</p>
			<p class="clan">Члан 13.</p>
			<p class="Basic-Paragraph">Центар за пресађивање људских органа са програмом за пресађивање јетре у погледу простора има:</p>
			<p class="Basic-Paragraph">1) најмање две операционе сале, </p>
			<p class="Basic-Paragraph">2) одељење интерне медицине,</p>
			<p class="Basic-Paragraph">3) одељење гастроентерологије,</p>
			<p class="Basic-Paragraph">4) одељење хирургије са интензивном негом,</p>
			<p class="Basic-Paragraph">5) најмање једну јединицу за изолацију пацијента ради непосредног праћење стања пацијената након пресађивања органа,</p>
			<p class="Basic-Paragraph">6) доступност радиолошке дијагностике 24 часа дневно, 365 дана годишње, уз могућност дијагностичких и интервентних процедура,</p>
			<p class="Basic-Paragraph">7) одељење делатности анестезиологије, реаниматологије и интензивног лечења,</p>
			<p class="Basic-Paragraph">8) доступност одељења патологије са искуством у интерпретацији хистолошких биопсија јетре, у складу са индикацијама постављеним од стране тима за пресађивање људских органа, </p>
			<p class="Basic-Paragraph">9) трансплантациону амбуланту,</p>
			<p class="Basic-Paragraph">10) сталну доступност микробиолошке дијагностике (брисеви, хемокултуре), </p>
			<p class="Basic-Paragraph">11) сталну доступност крви и компонената крви, </p>
			<p class="Basic-Paragraph">12) доступност лабораторије за типизацију ткива,</p>
			<p class="Basic-Paragraph">13) сталну доступност лабораторије за токсиколошке анализе ради праћења концентрације имуномодулаторних лекова.</p>
			<p class="clan">Члан 14.</p>
			<p class="Basic-Paragraph">Тим за пресађивање јетре чине трансплантациони хирург, трансплантациони интерниста – гастроентеролог и трансплантациони анестезиолог. Поред тога, чланови тима су медицинске сестре – инструментарке и анестетичари.</p>
			<p class="clan">Члан 15.</p>
			<p class="Basic-Paragraph">Трансплантациони хирург је доктор медицине специјалиста опште хирургије, или специјалиста абдоминалне хирургије, или специјалиста васкуларне хирургије или специјалиста опште хирургије са ужом специјализацијом из дигестивне (абдоминалне) хирургије или специјалиста опште хирургије са ужом специјализацијом из васкуларне хирургије.</p>
			<p class="Basic-Paragraph">Трансплантациони хирург из става 1. овог члана има две године едукације у центру за пресађивање људских органа са програмом за пресађивање јетре који обавља најмање десет пресађивања јетре годишње.</p>
			<p class="Basic-Paragraph">Током едукације из става 2. овог члана трансплантациони хирург:</p>
			<p class="Basic-Paragraph">1) обави најмање десет пресађивања јетре, од чега пет као први хирург и пет као први асистент. Сва пресађивања људских органа документују се и оверавају од стране здравствене установе у којој су обављена,</p>
			<p class="Basic-Paragraph">2) обави најмање десет узимања јетре, од чега пет као први хирург и пет као асистент,</p>
			<p class="Basic-Paragraph">3) директно се укључује у збрињавање и даље лечење пацијената са пресађеном јетром,</p>
			<p class="Basic-Paragraph">4) савладава знања и вештине лечења пацијената у завршним фазама болести јетре, одабиру примаоца, основе хистокомпатибилности и типизације ткива, постоперативну и каснију бригу о пацијентима, коришћење имуносупресивне терапије, диференцијалне дијагностике и интерпретације налаза тестова функција јетре, интерпретације хистолошких налаза и дугорочног праћења и бриге о пацијентима.</p>
			<p class="Basic-Paragraph">Изузетно, ако трансплантациони хирург не испуњава услове из ст. 2. и 3. овог члана може му се признати клиничко искуство, ако испуњава следеће услове:</p>
			<p class="Basic-Paragraph">1) има обављених 20 или више пресађивања јетре, од чега десет као први хирург и десет као асистент током пет година. Сва пресађивања органа документују се и оверавају од стране здравствене установе у којој су обављена. Потврде садрже датум пресађивања, историју болести, опис рада при оперативном захвату. Током стицања искуства из области пресађивања јетре, неопходне су активности које укључују преоперативно збрињавање пацијената и обављање оперативних захвата као први хирург,</p>
			<p class="Basic-Paragraph">2) има обављених најмање 20 узимања јетре, од чега десет као први хирург и десет као асистент,</p>
			<p class="Basic-Paragraph">3) да је директно укључен у претрансплантациону припрему и праћење пацијената са пресађеном јетром током пет година.</p>
			<p class="clan">Члан 16.</p>
			<p class="Basic-Paragraph">За обављање делатности пресађивања јетре са живих давалаца трансплантациони хирург, уз испуњавање услова из члана 15. овог правилника, испуњава и следеће услове:</p>
			<p class="Basic-Paragraph">1) да је током две године учествовао као први хирург при најмање 20 операција – ресекција јетре са више од три сегмента,</p>
			<p class="Basic-Paragraph">2) да је учествовао у најмање пет оперативних захвата, односно узимања јетре са живог даваоца.</p>
			<p class="clan">Члан 17.</p>
			<p class="Basic-Paragraph">Трансплантациони интерниста је доктор медицине специјалиста интерне медицине са ужом специјализацијом из гастроентерологије.</p>
			<p class="Basic-Paragraph">Трансплантациони интерниста има годину дана едукације у центру за пресађивање људских органа са програмом за пресађивање јетре током којих:</p>
			<p class="Basic-Paragraph">1) под директним надзором учествује најмање три месеца на пословима збрињавања и лечења пацијената код којих је пресађена јетра, а остатак времена треба да проводе на пословима који су у вези са пресађивањем органа, попут рада у лабораторији за типизацију ткива,</p>
			<p class="Basic-Paragraph">2) савладава знања и вештине из области пресађивања људских органа укључујући бригу о пацијентима у терминалним фазама болести јетре, одабира примаоца, основа хистокомпатибилности и типизације ткива, постоперативног и каснијег лечења и збрињавања пацијената, коришћења имуносупресивне терапије, диференцијалне дијагностике и интерпретације налаза тестова дисфункције јетре, интерпретације хистолошких налаза и дугорочног праћења и бриге о пацијентима,</p>
			<p class="Basic-Paragraph">3) сарађује са хирурзима на преоперативној процени и постоперативном збрињавању, као и лечењу,</p>
			<p class="Basic-Paragraph">4) учествује у раду тима за пресађивање људских органа и укључује се у доношење одлука о имуносупресивној терапији,</p>
			<p class="Basic-Paragraph">5) током 12 месеци учествује у збрињавању најмање десет хоспитализованих пацијената код којих је пресађена јетра, прати, односно контролише најмање 20 пацијената отпуштених из болнице. Праћење отпуштених пацијената треба да се довија у континуитету најмање три месеца након отпуштања из болнице,</p>
			<p class="Basic-Paragraph">6) је присутан у операционој сали при најмање три пресађивања и три узимања јетре за пресађивање,</p>
			<p class="Basic-Paragraph">7) присуствује и посматра најмање један поступак процене даваоца, као и читав поступак даривања органа.</p>
			<p class="Basic-Paragraph">Изузетно, ако трансплантациони интерниста не испуњава услове из става 2. овог члана, може му се признати клиничко искуство, ако испуњава следеће услове:</p>
			<p class="Basic-Paragraph">1) да има документовано учествовање у лечењу најмање 20 или више пацијената са пресађеном јетром у последњих пет година. Учествовање у лечењу и праћењу пацијената треба да се одвија у континуитету најмање три месеца од отпуштања из болнице за сваког пацијента и документовано и оверено од стране центра за пресађивање људских органа у којем је обављено,</p>
			<p class="Basic-Paragraph">2) да је две године учествовао у збрињавању и лечењу пацијената код којих је пресађена јетра и савладао знања и вештине збрињавања и лечења пацијената у терминалним фазама болести јетре, одабира примаоца, основе хистокомпатибилности и типизације ткива, постоперативног и каснијег лечења и збрињавања пацијената, коришћења имуносупресивне терапије, нежељених ефеката и компликација имуносупресије, диференцијалне дијагностике и интерпретације налаза тестова дисфункције јетре, интерпретације хистолошких налаза и дугорочног праћења и бриге о пацијентима.</p>
			<p class="clan">Члан 18.</p>
			<p class="Basic-Paragraph">Трансплантациони анестезиолог је доктор медицине специјалиста анестезиологије, реаниматологије и интензивне медицине који има две године радног искуства у центру за пресађивање људских органа са програмом за пресађивање јетре током којих је:</p>
			<p class="Basic-Paragraph">1) директно учествовао у преоперативној припреми и анестезији десет пацијената за пресађивање јетре,</p>
			<p class="Basic-Paragraph">2) учествовао у интензивном збрињавању и решавању могућих компликација током пресађивања јетре, те пост-интензивном збрињавању најмање десет пацијената са пресађеном јетром.</p>
			<p class="clan">Члан 19.</p>
			<p class="Basic-Paragraph">Координатор за пресађивање људских органа је доктор медицине специјалиста одговарајуће специјалности, са најмање две године радног искуства.</p>
			<p class="Basic-Paragraph">Координатор за пресађивање људских органа одговоран је за координацију клиничког збрињавања пацијента пре и после пресађивања јетре и учествује у едукацији пацијента и његове породице.</p>
			<p class="Basic-Paragraph">Координатор за пресађивање људских органа сарађује са тимом за пресађивање људских органа и са службама које су укључене у лечење и збрињавање пацијента, а може бити укључен и у поступке везане за узимање органа који обухватају пријем понуде органа, организацију и подршку тиму за узимање људских органа, као и пријем пацијента у болницу.</p>
			<p class="clan">Члан 20.</p>
			<p class="Basic-Paragraph">Тим за узимање јетре чине доктор медицине хирург специјалиста опште или абдоминалне хирургије.</p>
			<p class="Basic-Paragraph">Доктор медицине из става 1. овог члана има потврду о самостално обављених најмање десет узимања јетре.</p>
			<p class="Basic-Paragraph">Доктор медицине из става 1. овог члана одговоран је за организацију поступка узимања јетре, проверу идентитета и процене обележја даваоца, пријаву нежељених реакција и догађаја, испуњавање и доставу прописане документације, прописно означавање и паковање органа, као и комуникацију са болничким координатором.</p>
			<p class="bold">Програм за пресађивање јетре код деце</p>
			<p class="clan">Члан 21.</p>
			<p class="Basic-Paragraph">За обављање делатности пресађивања јетре код деце центар за пресађивање људских органа са програмом за пресађивање јетре код деце у погледу простора има:</p>
			<p class="Basic-Paragraph">1) најмање две операционе сале, од чега барем једну специфично опремљену за потребе дечје популације.</p>
			<p class="Basic-Paragraph">2) одељење педијатријске гастроентерологије,</p>
			<p class="Basic-Paragraph">3) одељење дечје и абдоминалне (трансплантационе) хирургије,</p>
			<p class="Basic-Paragraph">4) јединицу интензивног лечења деце,</p>
			<p class="Basic-Paragraph">5) одељење патологије са искуством у интерпретацији хистолошких налаза јетре специфичних за педијатријску популацију и трансплантациону проблематику у целини,</p>
			<p class="Basic-Paragraph">6) изолацију у оквиру јединице интензивног лечења деце,</p>
			<p class="Basic-Paragraph">7) полуизолацију у оквиру одељења педијатријске гастроентерологије,</p>
			<p class="Basic-Paragraph">8) трансплантациону амбуланту,</p>
			<p class="Basic-Paragraph">9) сталну доступност микробиолошке дијагностике,</p>
			<p class="Basic-Paragraph">10) сталну доступност крви и компонената крви,</p>
			<p class="Basic-Paragraph">11) сталну доступност конзервативне и интервентне радиолошке дијагностике,</p>
			<p class="Basic-Paragraph">12) сталну доступност токсиколошке лабораторије за праћење концентрације имуномодулаторних лекова,</p>
			<p class="Basic-Paragraph">13) доступност радиолошке дијагностике 24 часа дневно, 365 дана годишње, уз могућност дијагностичких и интервентних процедура,</p>
			<p class="Basic-Paragraph">14) доступност лабораторије за типизацију ткива.</p>
			<p class="clan">Члан 22.</p>
			<p class="Basic-Paragraph">Тим за пресађивање јетре код деце, чине дечји трансплантациони хирург за јетру, трансплантациони педијатријски гастроентеролог, дечји трансплантациони анестезиолог и педијатар.</p>
			<p class="clan">Члан 23.</p>
			<p class="Basic-Paragraph">Дечји трансплантациони хирург за јетру је доктор медицине специјалиста дечје хирургије или специјалиста опште хирургије.</p>
			<p class="Basic-Paragraph">Дечји трансплантациони хирург за јетру из става 1. овог члана има две године едукације у центру за пресађивање људских органа са програмом за пресађивање јетре који има најмање десет пресађивања јетре код одраслих и пет пресађивања јетре код деце у претходних пет година.</p>
			<p class="Basic-Paragraph">Током едукације из става 2. овог члана трансплантациони хирург за јетру:</p>
			<p class="Basic-Paragraph">1) обавља најмање десет пресађивања јетре, од чега пет као први хирург и пет као први асистент,</p>
			<p class="Basic-Paragraph">2) обавља најмање два пресађивања јетре код деце као први хирург и два као први асистент. Сва пресађивања органа документују се и оверавају од стране здравствене установе у којој су обављене,</p>
			<p class="Basic-Paragraph">3) обавља најмање десет узимања јетре, од чега пет као први хирург и пет као асистент,</p>
			<p class="Basic-Paragraph">4) директно се укључује у збрињавање пацијената са пресађеном јетром, савладава знања и вештине збрињавања и лечења пацијената у терминалним фазама болести јетре, одабира примаоца, постоперативног и каснијег лечења и збрињавања пацијената, коришћења имуносупресивне терапије, диференцијалне дијагностике и интерпретације налаза тестова функција јетре, интерпретације хистолошких налаза и дугорочног праћења и бриге о пацијентима.</p>
			<p class="Basic-Paragraph">Ако дечји трансплантациони хирург за јетру процени да је за оптимално извођење васкуларних анастомоза код одојчади потребно учествовање доктора медицине специјалисте опште хирургије, уже специјалности пластичне хирургије или доктора медицине специјалисте пластичне, реконструктивне и естетске хирургије и доктора медицине, специјалисте опште хирургије, уже специјалности васкуларне хирургије или доктора медицине специјалисте васкуларне хирургије, исти се може придружити тиму за пресађивање људских органа ако има документовано искуство из области дечје трансплантационе хирургије у бар десет обављених оперативних захвата током пет година.</p>
			<p class="clan">Члан 24.</p>
			<p class="Basic-Paragraph">Трансплантациони педијатријски гастроентеролог је доктор медицине специјалиста педијатрије са ужом специјализацијом из гастроентерологије.</p>
			<p class="Basic-Paragraph">Трансплантациони педијатријски гастроентеролог из става 1. овог члана има годину дана едукације у центру за пресађивање људских органа са програмом за прeсађивање јетре током којих:</p>
			<p class="Basic-Paragraph">1) под директним надзором учествује најмање шест месеци у збрињавању пацијената код којих је пресађена јетра, а остатак времена проведе на пословима у вези са пресађивањем људских органа,</p>
			<p class="Basic-Paragraph">2) овладава широким спектром знања из области пресађивања људских органа, укључујући збрињавање и лечење пацијената у терминалним фазама болести јетре, одабиром примаоца, основа хистокомпатибилности и типизације ткива, постоперативном и каснијем збрињавању и лечењу пацијената, коришћењем имуносупресивне терапије, диференцијалне дијагностике и интерпретације налаза тестова дисфункције јетре, интерпретацијом хистолошких налаза и дугорочним праћењем и бригом о пацијентима,</p>
			<p class="Basic-Paragraph">3) у договору са хирурзима одлучује о преоперативној процени и постоперативном збрињавању, као и лечењу,</p>
			<p class="Basic-Paragraph">4) учествује у раду тима за пресађивање људских органа и укључује се у доношење одлука о имуносупресивној терапији,</p>
			<p class="Basic-Paragraph">5) учествује у збрињавању најмање пет хоспитализованих пацијената са пресађеним органом, као и у континуираном праћењу и контроли најмање пет пацијената са пресађеним органом након отпуштања из болнице, </p>
			<p class="Basic-Paragraph">6) присуствује у операционој сали при најмање три пресађивања јетре и најмање три узимања јетре,</p>
			<p class="Basic-Paragraph">7) посматра и присуствује најмање једном поступку процене даваоца, као и комплетног поступка даривања органа.</p>
			<p class="Basic-Paragraph">Изузетно, ако трансплантациони педијатријски гастроентеролог за јетру не испуњава услове из става 2. овог члана, може му се признати клиничко искуство ако испуњава следеће услове:</p>
			<p class="Basic-Paragraph">1) има документовано учествовање у збрињавању десет или више пацијената са пресађеном јетром у последњих пет година. Учествовање у збрињавању и праћењу сваког пацијента обавља се у континуитету од отпуштања из болнице, документује се и оверава од стране центра за пресађивање људских органа у којем су обављене,</p>
			<p class="Basic-Paragraph">2) присуствује у операционој сали при најмање два пресађивања и два узимања јетре,</p>
			<p class="Basic-Paragraph">3) учествује у најмање три процене потенцијалних давалаца, као и њихове припреме,</p>
			<p class="Basic-Paragraph">4) две године je учествовао у збрињавању и лечењу пацијената са пресађеном јетром, поседује знања и вештине збрињавања пацијената у завршним фазама болести јетре, одабиру примаоца, постоперативном и каснијем збрињавању пацијената, коришћењу имуносупресивне терапије, нежељеним ефектима и компликацијама имуносупресије, диференцијалне дијагностике и интерпретације налаза тестова дисфункције јетре, интерпретацији хистолошких налаза и дугорочног праћења и бриге о пацијентима.</p>
			<p class="clan">Члан 25.</p>
			<p class="Basic-Paragraph">Дечји трансплантациони анестезиолог је доктор медицине специјалиста анестезиологије, реаниматологије и интензивног лечења са најмање две године искуства у анестезији деце.</p>
			<p class="Basic-Paragraph">Дечји трансплантациони анестезиолог има две године радног искуства у центру за пресађивање људских органа са програмом за пресађивање јетре током којих је директно учествовао у преоперативној припреми и анестезији десет пацијената (од чега барем петоро деце) за пресађивање јетре и решавању могућих компликација током пресађивања и учествовао у збрињавању најмање петоро деце након пресађивања јетре.</p>
			<p class="clan">Члан 26.</p>
			<p class="Basic-Paragraph">Координатор (педијатријски) за пресађивање људских органа је доктор медицине специјалиста одговарајуће специјалности са најмање две године радног искуства и са најмање три године искуства у збрињавању и нези пацијената код којих је пресађена јетра.</p>
			<p class="Basic-Paragraph">Координатор (педијатријски) за пресађивање људских органа одговоран је за координацију клиничког збрињавања пацијента пре и после пресађивања органа и учествује у едукацији пацијента и његове породице.</p>
			<p class="Basic-Paragraph">Координатор (педијатријски) за пресађивање људских органа сарађује са тимом за пресађивање људских органа и службама које су укључене у бригу о пацијенту, а може бити укључен и у поступке у вези са узимањем органа који обухватају пријем понуде органа, организацију и подршку тиму за узимање људских органа, као и пријем пацијента у болницу.</p>
			<p class="clan">Члан 27.</p>
			<p class="Basic-Paragraph">За обављање делатности пресађивања јетре са живих давалаца и изузетно када нема дечјег трансплантационог хирурга, трансплантациони хирург за јетру испуњава и следеће услове:</p>
			<p class="Basic-Paragraph">1) да је током протекле две године учествовао као први хирург при најмање десет операција, односно ресекција јетре са више од три сегмента,</p>
			<p class="Basic-Paragraph">2) да је учествовао при најмање три поступка узимања јетре са живог даваоца.</p>
			<p class="clan">Члан 28.</p>
			<p class="Basic-Paragraph">Тим за узимање јетре чине доктор медицине специјалиста опште хирургије или специјалиста абдоминалне хирургије или специјалиста опште хирургије са ужом специјализацијом из дигестивне (абдоминалне) хирургије.</p>
			<p class="Basic-Paragraph">Доктор медицине из става 1. овог члана има потврду о самостално обављених најмање пет узимања јетре.</p>
			<p class="Basic-Paragraph">Доктор медицине из става 1. овог члана одговоран је за организацију поступка узимања људских органа, проверу идентитета и процене обележја даваоца, пријаву нежељених реакција и догађаја, испуњавање и доставу прописане документације, прописно означавање и паковање органа, као и комуникацију са координатором за пресађивање људских органа.</p>
			<p class="bold">Програм за пресађивање срца</p>
			<p class="clan">Члан 29.</p>
			<p class="Basic-Paragraph">Центар за пресађивање људских органа са програмом за пресађивање срца у погледу простора има:</p>
			<p class="Basic-Paragraph">1) две операционе сале,</p>
			<p class="Basic-Paragraph">2) одељење кардиохируршке-кардиолошке интензивне неге са капацитетима лечења пацијената збринутих применом механичке потпоре циркулације срцу, </p>
			<p class="Basic-Paragraph">3) доступност службе за обављање биопсије срца, коронарографије и инвазивне хемодинамике 365 дана, 24 часа дневно,</p>
			<p class="Basic-Paragraph">4) доступност службе за дијализу, 365 дана, 24 часа дневно,</p>
			<p class="Basic-Paragraph">5) одељење кардиохирургије са искуством и могућношћу обављања интервенција са вантелесном циркулацијом (ЕКК),</p>
			<p class="Basic-Paragraph">6) доступност одељења патологије са искуством у интерпретацији хистолошких биопсија срца,</p>
			<p class="Basic-Paragraph">7) најмање једну јединицу за изолацију ради непосредног праћење стања пацијената након пресађивања органа, као и најмање једну јединицу са могућношћу изолације пацијената након пресађивања срца ради лечења постоперативних компликација,</p>
			<p class="Basic-Paragraph">8) трансплантациону кардиолошку амбуланту у којој се стационарно и амбулантно обрађују и лече пацијенти код којих је обављено пресађивање органа и пацијенти који чекају на пресађивање органа,</p>
			<p class="Basic-Paragraph">9) сталну доступност микробиолошке дијагностике (брисеви, хемокултуре), </p>
			<p class="Basic-Paragraph">10) сталну доступност крви и компонената крви, </p>
			<p class="Basic-Paragraph">11) сталну доступност токсиколошке лабораторије за праћење концентрације имуномодулаторних лекова,</p>
			<p class="Basic-Paragraph">12) доступност лабораторија за типизацију ткива са акредитацијом Европског удружења за имуногенетику (ЕФИ) (укључујући пре и постоперативно серијско праћење ПРА-а).</p>
			<p class="clan">Члан 30.</p>
			<p class="Basic-Paragraph">Тим за пресађивање срца чине трансплантациони хирург за срце, трансплантациони кардиолог и трансплантациони анестезиолог.</p>
			<p class="clan">Члан 31.</p>
			<p class="Basic-Paragraph">Трансплантациони хирург за срце је доктор медицине специјалиста опште хирургије са ужом специјализацијом из кардиохирургије или доктор медицине специјалиста кардиохирургије.</p>
			<p class="Basic-Paragraph">Трансплантациони хирург за срце из става 1. овог члана има две године едукације у центру за пресађивање људских органа са програмом за пресађивање срца током којих:</p>
			<p class="Basic-Paragraph">1) обави најмање 20 пресађивања срца као први хирург или први асистент. Сва пресађивања органа документују се и оверавају од стране здравствене установе у којој су обављена,</p>
			<p class="Basic-Paragraph">2) обави најмање десет узимања срца као први хирург или први асистент током две године.</p>
			<p class="Basic-Paragraph">Изузетно, ако трансплантациони хирург за срце не испуњава услове из става 2. овог члана, може му се признати клиничко искуство ако испуњава следеће услове:</p>
			<p class="Basic-Paragraph">1) има обављених 20 или више пресађивања срца као први хирург или асистент у минималном временском периоду од две или пет година у максималном временском периоду, од чега при најмање 15 пресађивања органа као први хирург. Сва пресађивања органа документују се и оверавају од стране здравствене установе у којој су обављена. Потврде садрже датум пресађивања органа, историју болести и опис рада при оперативном захвату. Током стицања искуства из области пресађивања срца, неопходне су активности које укључују преоперативно збрињавање пацијената и обављање оперативних захвата као први хирург, и да има обављених најмање десет узимања срца под стручним надзором. Сва узимања срца документују се и оверавају од стране трансплантационог хирурга који је надгледао оперативне захвате. Потврде садрже датум пресађивања органа, историју болести и опис рада при реализацији оперативног захвата.</p>
			<p class="clan">Члан 32.</p>
			<p class="Basic-Paragraph">Трансплантациони кардиолог је доктор медицине специјалиста интерне медицине са ужом специјализацијом из кардиологије.</p>
			<p class="Basic-Paragraph">Трансплантациони кардиолог из става 1. овог члана има годину дана едукације у центру за пресађивање људских органа са програмом за пресађивање срца који обавља најмање 20 пресађивања срца годишње.</p>
			<p class="Basic-Paragraph">Током рада у центру за пресађивање људских органа из става 1. овог члана трансплантациони кардиолог:</p>
			<p class="Basic-Paragraph">1) под директним надзором учествује у припреми и постоперативном збрињавању и праћењу најмање 20 пацијената са пресађеним органом. Сви случајеви се документују и оверавају од стране трансплантационог доктора медицине који је надгледао поступак. Потврде садрже датум пресађивања органа, историју болести и опис рада,</p>
			<p class="Basic-Paragraph">2) влада широким спектром знања из области пресађивања људских органа, укључујући бригу о пацијентима са акутном и хроничном срчаном инсуфицијенцијом, основама имуногенетике, одабиру даваоца и примаоца, пре и постоперативном хемодинамском збрињавању и праћењу пацијента након пресађивања срца и уградње уређаја за механичку потпору срцу, постоперативној примени имуносупресивне терапије, интерпретацији хистолошких налаза биопсије миокарда и процени степена одбацивања, те дугорочног праћења и бризи о пацијентима,</p>
			<p class="Basic-Paragraph">3) присуствује у операционој сали при најмање три пресађивања срца и најмање три узимања срца и присуствује и посматра бар један поступак процене даваоца, као и комплетног поступка даривања органа.</p>
			<p class="Basic-Paragraph">Изузетно, ако трансплантациони кардиолог не испуњава услове из става 3. овог члана, може му се признати клиничко искуство, ако испуњава следеће услове:</p>
			<p class="Basic-Paragraph">1) има документовано учествовање у збрињавању 20 или више пацијената са пресађеним срцем током минималног временског периода од две или максимално пет година. Учествовање у збрињавању и праћењу пацијената треба бити минимално 12 месеци у континуитету за сваког пацијента од обављеног пресађивања срца и документовано и оверено од центра за пресађивање људских органа у којем су обављена,</p>
			<p class="Basic-Paragraph">2) да је присутан у операционој сали при најмање три пресађивања и три узимања срца. Поред тога, учествује у најмање три процене потенцијалних давалаца и припреме давалаца.</p>
			<p class="Basic-Paragraph">3) да је две године учествовао у збрињавању пацијената са пресађеним срцем, поседује знања и вештине збрињавања пацијената са акутном и хроничном срчаном инсуфицијенцијом, основама имуногенетике, одабиру даваоца и примаоца, пре и постоперативног хемодинамског збрињавања и праћења пацијента након пресађивања срца и уградње уређаја за механичку потпору срцу, постоперативне примене имуносупресивне терапије, интерпретације хистолошких налаза биопсије миокарда и процене степена одбацивања, дугорочног праћења и бриге о пацијентима.</p>
			<p class="clan">Члан 33.</p>
			<p class="Basic-Paragraph">Трансплантациони анестезиолог је доктор медицине специјалиста анестезиологије, реаниматологије и интензивне медицине.</p>
			<p class="Basic-Paragraph">Трансплантациони анестезиолог из става 1. овог члана има две година радног искуства у центру за пресађивање људских органа са програмом за пресађивање срца током којих:</p>
			<p class="Basic-Paragraph">1) директно учествује у преоперативној припреми и анестезији 20 пацијената за пресађивање срца,</p>
			<p class="Basic-Paragraph">2) учествује у интензивном збрињавању и решавању могућих компликација током пресађивања срца и пост-интензивном збрињавању најмање 20 пацијената са пресађеним срцем,</p>
			<p class="Basic-Paragraph">3) савладава знања и вештине анестезије и интензивног збрињавања пацијената са пресађеним срцем, укључујући терапијске приступе и коришћење имуносупресивне терапије, нежељених ефеката и компликација. </p>
			<p class="clan">Члан 34.</p>
			<p class="Basic-Paragraph">Координатор за пресађивање људских органа је доктор медицине специјалиста одговарајуће специјалности са најмање две године радног искуства и најмање три године искуства у збрињавању и нези пацијената којима је пресађено срце.</p>
			<p class="Basic-Paragraph">Координатор за пресађивање људских органа одговоран је за координацију клиничког збрињавања пацијента пре и после пресађивања органа и учествује у едукацији пацијента и његове породице.</p>
			<p class="Basic-Paragraph">Координатор за пресађивање људских органа сарађује са тимом за пресађивање људских органа и службама које су укључене у збрињавање пацијента, а може бити укључен и у поступке у вези са узимањем органа који обухватају пријем понуде органа, организацију и подршку тиму за узимање људских органа, као и пријем пацијента у болницу.</p>
			<p class="clan">Члан 35.</p>
			<p class="Basic-Paragraph">Тим за узимање срца чине доктор медицине специјалиста опште хирургије са ужом специјализацијом из торакалне хирургије или специјалиста кардиоторакалне хирургије.</p>
			<p class="Basic-Paragraph">Доктор медицине из става 1. овог члана има потврду о самостално обављених најмање десет узимања срца.</p>
			<p class="Basic-Paragraph">Доктор медицине из става 1. овог члана одговоран је за организацију поступка узимања органа, проверу идентитета и процене обележја даваоца, пријаву нежељених реакција и догађаја, испуњавање и доставу прописане документације, прописно означавање и паковање органа, као и комуникацију са координатором за пресађивање људских органа.</p>
			<p class="bold">Програм за пресађивање плућа</p>
			<p class="clan">Члан 36.</p>
			<p class="Basic-Paragraph">Центар за пресађивање људских органа са програмом за пресађивање плућа у погледу простора има:</p>
			<p class="Basic-Paragraph">1) најмање две операционе сале, </p>
			<p class="Basic-Paragraph">2) одељење интерне медицине,</p>
			<p class="Basic-Paragraph">3) одељење радиологије,</p>
			<p class="Basic-Paragraph">4) одељење анестезиологије, реаниматологије и интензивног лечења,</p>
			<p class="Basic-Paragraph">5) одељење пулмологије,</p>
			<p class="Basic-Paragraph">6) одељење торакалне хирургије,</p>
			<p class="Basic-Paragraph">7) одељење патологије са искуством у биопсији плућа,</p>
			<p class="Basic-Paragraph">8) трансплантациону амбуланту,</p>
			<p class="Basic-Paragraph">9) сталну доступност микробиолошке дијагностике (брисеви, хемокултуре), </p>
			<p class="Basic-Paragraph">10) сталну доступност крви и компонената крви, </p>
			<p class="Basic-Paragraph">11) сталну доступност конзервативне и интервентне радиолошке дијагностике,</p>
			<p class="Basic-Paragraph">12) сталну доступност конзервативне и интервентне пулмолошке дијагностике,</p>
			<p class="Basic-Paragraph">13) сталну доступност токсиколошке лабораторије за праћење концентрације имуномодулаторних лекова,</p>
			<p class="Basic-Paragraph">14) доступност лабораторије за типизацију ткива са акредитацијом Европског удружења за имуногенетику (ЕФИ).</p>
			<p class="clan">Члан 37.</p>
			<p class="Basic-Paragraph">Тим за пресађивање плућа чине трансплантациони хирург за плућа, трансплантациони интерниста за плућа и трансплантациони анестезиолог.</p>
			<p class="clan">Члан 38.</p>
			<p class="Basic-Paragraph">Трансплантациони хирург за плућа је доктор медицине специјалиста грудне хирургије или доктор медицине специјалиста опште хирургије са ужом специјализацијом из кардиохирургије.</p>
			<p class="Basic-Paragraph">Трансплантациони хирург за плућа из става 1. овог члана има годину дана едукације у центру за пресађивање људских органа са програмом за пресађивање плућа током којих:</p>
			<p class="Basic-Paragraph">1) обави најмање пет пресађивања плућа као први хирург или први асистент. Сва пресађивања органа документују се и оверавају од стране здравствене установе у којој су обављена,</p>
			<p class="Basic-Paragraph">2) обави најмање пет узимања плућа као први хирург или као први асистент,</p>
			<p class="Basic-Paragraph">3) да је две године директно укључен у збрињавање и лечење пацијената са пресађеним плућима, да савлада знања и вештине збрињавања и лечења пацијената са пресађеним плућима, одабир примаоца, коришћење механичке вентилације, постоперативно и касније збрињавање и лечење пацијената, коришћење имуносупресивне терапије и дугорочно праћење и бригу о пацијентима.</p>
			<p class="Basic-Paragraph">Изузетно, ако трансплантациони хирург за плућа не испуњава услове из става 2. овог члана, може му се признати клиничко искуство ако испуњава следеће услове:</p>
			<p class="Basic-Paragraph">1) има обављених пет или више пресађивања плућа као први хирург или асистент током минималног временског периода од две или максимално пет година. Сва пресађивања органа документују се и оверавају од стране здравствене установе у којој су обављена. Потврде садрже датум пресађивања органа, историју болести и опис рада при реализацији оперативног захвата. Током стицања искуства из области пресађивања плућа, неопходне су активности које укључују преоперативно збрињавање пацијената и обављање оперативних захвата као први хирург,</p>
			<p class="Basic-Paragraph">2) има обављених најмање пет узимања плућа под стручним надзором. Сва узимања плућа документују се и оверавају од стране трансплантационог хирурга који је надгледао оперативне захвате. Потврде садрже датум пресађивања органа, историју болести и опис рада при реализацији оперативног захвата,</p>
			<p class="Basic-Paragraph">3) да је две године директно укључен у збрињавање и лечење пацијената са пресађеним плућима, да је савладао знања и вештине које су у вези са одабиром примаоца, коришћењем механичке вентилације, постоперативног и каснијег збрињавања пацијената, коришћења имуносупресивне терапије и дугорочног праћења и бриге о пацијентима.</p>
			<p class="clan">Члан 39.</p>
			<p class="Basic-Paragraph">Трансплантациони интерниста за плућа је доктор медицине специјалиста интерне медицине са ужом специјализацијом из пулмологије или специјалиста пулмологије.</p>
			<p class="Basic-Paragraph">Трансплантациони интерниста за плућа из става 1. овог члана има годину дана едукације у центру за пресађивање људских органа са програмом за пресађивање плућа.</p>
			<p class="Basic-Paragraph">Током рада у центру за пресађивање људских органа из става 2. овог члана трансплантациони интерниста за плућа:</p>
			<p class="Basic-Paragraph">1) под директним надзором учествује у припреми и постоперативном збрињавању и праћењу најмање 15 пацијената са пресађеним плућима. Сви случајеви се документују и оверавају од стране трансплантационог доктора медицине који је надгледао оперативни захват. Потврде садрже датум пресађивања плућа, историју болести и опис рада,</p>
			<p class="Basic-Paragraph">2) најмање две године учествује на програму за пресађивања плућа ради савладавања широког спектра знања из области пресађивања људских органа што обухвата збрињавање и лечење пацијената са акутном и хроничном плућном инсуфицијенцијом, одабир даваоца органа и примаоца органа, пре и постоперативно хемодинамско збрињавање, коришћење механичких помагала, постоперативну примену имуносупресивне терапије, интерпретацију хистолошких налаза биопсије плућа и процену степена одбацивања, као и дугорочно праћење и бригу о пацијентима,</p>
			<p class="Basic-Paragraph">3) присуствује у операционој сали при најмање три пресађивања плућа и најмање три узимања плућа,</p>
			<p class="Basic-Paragraph">4) присуствује у бар једном поступку процене даваоца и комплетног процеса даривања органа.</p>
			<p class="Basic-Paragraph">Ако трансплантациони интерниста за плућа не испуњава услове из ст. 2. и 3. овог члана може му се признати клиничко искуство ако испуњава следеће услове:</p>
			<p class="Basic-Paragraph">1) има документовано учествовање у збрињавању најмање 15 или више пацијената са пресађеним плућима током најмање две или максимално пет година. Учествовање у лечењу и праћењу пацијената треба да се одвија у континуитету најмање три месеца од пресађивања за сваког пацијента и документовано и оверено од стране центра за пресађивање људских органа у којем су пресађивања плућа обављена,</p>
			<p class="Basic-Paragraph">2) присуствовао при најмање три пресађивања и три узимања плућа у операционој сали. Поред тога, да је учествовао у најмање три процене и припреме потенцијалних давалаца органа,</p>
			<p class="Basic-Paragraph">3) две године учествовао у збрињавању пацијената са пресађеним плућима, савладао знања и вештине у вези са збрињавањем и лечењем пацијената са акутном и хроничном плућном инсуфицијенцијом, одабиром даваоца и примаоца, пре и постоперативном хемодинамском збрињавању, коришћењем механичких помагала, постоперативном применом имуносупресивне терапије, интерпретацијом хистолошких налаза биопсије плућа и проценом степена одбацивања, као и дугорочним праћењем и бризи о пацијентима.</p>
			<p class="clan">Члан 40.</p>
			<p class="Basic-Paragraph">Трансплантациони анестезиолог је доктор медицине специјалиста анестезиологије, реаниматологије и интензивне медицине.</p>
			<p class="Basic-Paragraph">Трансплантациони анестезиолог из става 1. овог члана има две године радног искуства у центру за пресађивање људских органа са програмом за пресађивање плућа током којих:</p>
			<p class="Basic-Paragraph">1) директно учествује у преоперативној припреми и анестезији пет пацијената за пресађивање плућа,</p>
			<p class="Basic-Paragraph">2) учествује у интензивном збрињавању и решавању могућих компликација током пресађивања плућа и пост-интензивном збрињавању најмање пет пацијената са пресађеним плућима,</p>
			<p class="Basic-Paragraph">3) савладава знања и вештине свих аспеката преоперативне припреме, анестезије и интензивног збрињавања пацијената са пресађеним плућима, укључујући терапијске приступе и коришћење имуносупресивне терапије, нежељених ефеката и компликација, основа хистокомпатибилности и типизације ткива, диференцијалне дијагностике и интерпретације хистолошких налаза.</p>
			<p class="clan">Члан 41.</p>
			<p class="Basic-Paragraph">Координатор за пресађивање људских органа је доктор медицине специјалиста одговарајуће специјалности са најмање две године радног искуства и најмање три године искуства у збрињавању и лечењу пацијената којима су пресађена плућа.</p>
			<p class="Basic-Paragraph">Координатор за пресађивање људских органа одговоран је за координацију клиничког збрињавања пацијента пре и после пресађивања и учествује у едукацији пацијента и његове породице.</p>
			<p class="Basic-Paragraph">Координатор за пресађивање људских органа сарађује са тимом за пресађивање људских органа и службама које су укључене у збрињавање пацијента а може бити укључен и у поступке у вези са узимањем органа који обухватају пријем понуде органа, организацију и подршку тиму за узимање људских органа, као и пријем пацијента у болницу.</p>
			<p class="clan">Члан 42.</p>
			<p class="Basic-Paragraph">Тим за узимање плућа чине доктор медицине специјалиста грудне хирургије или доктор медицине специјалиста опште хирургије са ужом специјализацијом из кардиохирургије.</p>
			<p class="Basic-Paragraph">Доктор медицине из става 1. овог члана има потврду о самостално обављених најмање пет узимања плућа.</p>
			<p class="Basic-Paragraph">Доктор медицине из става 1. овог члана одговоран је за организацију поступка узимања људског органа, проверу идентитета и процене обележја даваоца, пријаву нежељених реакција и догађаја, испуњавање и доставу прописане документације, као и прописно означавање.</p>
			<p class="bold">Опрема</p>
			<p class="clan">Члан 43.</p>
			<p class="Basic-Paragraph">Центар за пресађивање људских органа, у зависности од делатности коју обавља, у погледу опреме испуњава услове прописане прописом којим се уређују минимални услови у погледу простора, кадра и медицинско-техничке опреме за обављање здравствене делатности.</p>
			<p class="Basic-Paragraph">Уз услове у погледу опреме из става 1. овог члана, центар за пресађивање људских органа има и:</p>
			<p class="Basic-Paragraph">1) хируршке инструменте и опрему за узимање и пресађивање људских органа,</p>
			<p class="Basic-Paragraph">2) преносиве расхладне контејнере за чување и пренос људских органа и биолошких узорака,</p>
			<p class="Basic-Paragraph">3) епрувете за биолошке узорке, стерилне врећице и материјале за паковање људских органа,</p>
			<p class="Basic-Paragraph">4) растворе за очување људских органа.</p>
			<p class="Basic-Paragraph">Сав материјал за паковање одобрава се за своју намену, укључујући одржавање температуре унутар одређеног распона током одређеног временског периода.</p>
			<p class="Basic-Paragraph">Преносиви расхладни контејнер за транспорт људских органа има топлотну изолацију и израђен је од издржљивог материјала који је отпоран на цурење садржаја, ударце, промену притиска и друге могуће услове током транспорта.</p>
			<p class="bold">Безбедност и квалитет</p>
			<p class="clan">Члан 44.</p>
			<p class="Basic-Paragraph">Центар за пресађивање људских органа обезбеђује систем управљања квалитетом за делатност узимања и пресађивања људских органа укључујући јасно дефинисан организациони оквир.</p>
			<p class="Basic-Paragraph">Центар за пресађивање људских органа развија специфичне програме обуке и план континуираног стручног усавршавања за здравствене раднике укључене у поступке узимања и пресађивања органа и обезбеђује проверу њихове компетентности за обављање задатих послова.</p>
			<p class="Basic-Paragraph">Центар за пресађивање људских органа израђује и примењује стандардне оперативне поступке (СОП) за следеће:</p>
			<p class="Basic-Paragraph">1) проверу идентитета даваоца,</p>
			<p class="Basic-Paragraph">2) проверу одговарајућег пристанка,</p>
			<p class="Basic-Paragraph">3) проверу извршене процене обележја органа и даваоца,</p>
			<p class="Basic-Paragraph">4) набавку, очување, паковање и означавање људског органа,</p>
			<p class="Basic-Paragraph">5) превоз људског органа,</p>
			<p class="Basic-Paragraph">6) обезбеђење следљивости људског органа,</p>
			<p class="Basic-Paragraph">7) поступак уништења људског органа,</p>
			<p class="Basic-Paragraph">8) извештавање и управљање озбиљним нежељеним догађајима и озбиљним нежељеним реакцијама,</p>
			<p class="Basic-Paragraph">9) одабир и пре-трансплантациону процену примаоца, као и управљање листом чекања,</p>
			<p class="Basic-Paragraph">10) евалуацију и пре-трансплантациону процену живих давалаца,</p>
			<p class="Basic-Paragraph">11) поступак пресађивања и имуносупресивног лечења,</p>
			<p class="Basic-Paragraph">12) начин праћења здравственог стања даваоца и примаоца.</p>
			<p class="Basic-Paragraph">Центар за пресађивање људских органа обезбеђује превентивне прегледе и дугорочно праћење здравственог стања живих давалаца и прималаца органа и доставу података о исходу пресађивања у одговарајуће регистре.</p>
			<p class="Basic-Paragraph">Центар за пресађивање људских органа предузима све мере за осигурање безбедности здравствених радника и пацијената, као и смањење ризика од преноса заразне болести на најмању могућу меру.</p>
			<p class="Basic-Paragraph">Центар за пресађивање људских органа испуњава услове у погледу минималних стандарда годишње активности и услове једногодишњег исхода преживљавања пацијената код којих је обављено пресађивање органа, као и преживљавања пресађеног људског органа.</p>
			<p class="clan">Члан 45. </p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-00377/2019-21</p>
			<p class="potpis">У Београду, 20. септембра 2019. године</p>
			<p class="potpis">Министар,</p>
			<p class="potpis">др <span class="bold">Златибор Лончар,</span> с.р.</p>
	</div>

