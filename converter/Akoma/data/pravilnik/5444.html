


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 26. став 5. Закона о заштити природе („Службени гласник РС”, бр. 36/09, 88/10, 91/10 – испрaвка и 14/16),</p>
				<p>Министар заштите животне средине доноси </p>
				<p class="odluka-zakon">ПРАВИЛНИК </p>
				<p class="naslov">о критеријумима за идентификацију предела и начин процене њихових значајних и карактеристичних обележја</p>
				<p class="auto-style1">"Службени гласник РС", број 119 од 29. 
				децембра 2017.</p>
				<p class="clan">Члан 1.</p>
				<p>Овим правилником прописују се критеријуми за идентификацију предела и начин процене њихових значајних и карактеристичних обележја. </p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) идентификација предела је поступак препознавања својстава предела на основу процене његових значајних и карактеристичних обележја;</p>
				<p>2) обележја су описни или нумерички показатељи својства критеријума;</p>
				<p>3) процена предела је поступак вредновања предела у складу са критеријумима и њиховим карактеристичним обележјима.</p>
				<p class="clan">Члан 3.</p>
				<p>Критеријуми за идентификацију предела обухватају:</p>
				<p>1) природне карактеристике: климатске, геоморфолошке, геолошке, хидролошке, педолошке, вегетацијске и др.;</p>
				<p>2) културне карактеристике: просторна заступљеност културног наслеђа, којa обухвата промене у животној средини настале интеракцијом човека и простора током времена које чине јединство са радом створеним и традицијом пренетом наслеђеним вредностима из прошлости, а садржи непокретно, покретно и нематеријално културно наслеђе; </p>
				<p>3) заштићена подручја, еколошку мрежу и културна добра;</p>
				<p>4) социо-демографске карактеристике: типови и динамика насеља, начин коришћења подручја, просторни распоред линијске инфраструктуре и др.;</p>
				<p>5) естетске и визуелне вредности;</p>
				<p>6) квалитет стања животне средине и активности које утичу на животну средину.</p>
				<p class="clan">Члан 4.</p>
				<p>Поступком идентификације предела утврђује се граница типа предела као и опис предела.</p>
				<p>Начин процене предела заснива се на квалитативним и квантитативним вредностима изабраних критеријума, у складу са правилима струке.</p>
				<p>Избор критеријума за идентификацију, опис и процену идентификованих предела врши се ради утврђивања типова предела. </p>
				<p>Начин избора критеријума за идентификацију, опис и процену идентификованих предела врши се у односу на циљеве и сврху процене.</p>
				<p class="clan">Члан 5.</p>
				<p>Процена значајних и карактеристичних обележја предела врши се на основу: </p>
				<p>1) аутентичности, изворности, посебности и оригиналности обележја у погледу порекла, настанка и распрострањености;</p>
				<p>2) препознатљивости, репрезентативности, изражености и истакнутости обележја у погледу величине, бројности, облика и изгледа, структуре, састава, старости и очуваности;</p>
				<p>3) разноликости, заступљености и међусобног односа предеоних елемената;</p>
				<p>4) интегралности, целовитости, заокружености и повезаности предеоних елемената у просторном и функционалном смислу;</p>
				<p>5) естетичности, складности, привлачности, необичности и динамике предеоних елемената; </p>
				<p>6) визуелне осетљивости предела процењене у односу на комбинацију фактора: визуелне сагледивости са доминантних визурних тачака и природе доживљаја предела;</p>
				<p>7) историјске слојевитости и континуитета, историјске очуваности и динамике трансформације;</p>
				<p>8) реткости, јединствености предеоних елемената;</p>
				<p>9) потенцијалне вредности за одрживи развој;</p>
				<p>10) симболичности, духовности, идентитета, препознатљивости на одређеном подручју, дефинисане на бази природних карактеристика и историјског и културног значаја за човека;</p>
				<p>11) научне и едукативне вредности. </p>
				<p class="clan">Члан 6.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00006/2017-01</p>
				<p class="potpis">У Београду, 18. децембра 2017. године </p>
				<p class="potpis">Министар,</p>
				<p class="potpis"><span class="bold">Горан Триван, </span>с.р.</p>
	</div>

