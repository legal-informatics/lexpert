


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 43. став 2. Закона о приватизацији („Службени гласник РС”, бр. 83/14, 46/15, 112/15 и 20/16 – аутентично тумачење),</p>
				<p>Министар привреде доноси</p>
				<p class="odluka-zakon">ПРАВИЛНИК</p>
				<p class="odluka-zakon">о садржају извештаја привременог заступника капитала</p>
				<p class="centar">"Службени гласник РС", број 12 од 22. фебруара 
				2017.</p>
				<p class="centar">&nbsp;</p>
				<p class="clan">Члан 1.</p>
				<p>Овим правилником прописује се садржај месечног извештаја о стању имовине и пословању субјекта приватизације који привремени заступник капитала подноси министарству надлежном за послове привреде (у даљем тексту: Министарство), као и садржај извештаја о стању у субјекту приватизације на дан именовања привременог заступника капитала и садржај извештаја о економско-финансијском стању субјекта приватизације, које привремени заступник капитала подноси Министарству, на захтев Министарства.</p>
				<p class="clan">Члан 2.</p>
				<p>Месечни извештај о стању имовине и пословању субјекта приватизације садржи:</p>
				<p>1) назив, седиште, адресу и матични број субјекта приватизације;</p>
				<p>2) име и презиме привременог заступника капитала и датум његовог именовања;</p>
				<p>3) преглед успешности пословања и резултата пословања посматраног периода (месеца), као и поређење истог са претходним периодом (месецом), односно са истим периодом (месецом) у претходној години;</p>
				<p>4) списак активности у посматраном периоду (месецу);</p>
				<p>5) упитник о обрачунатој и исплаћеној накнади за рад привременог заступника капитала у посматраном периоду (месецу).</p>
				<p>Извештај из става 1. овог члана подноси се Министарству попуњавањем у посебној интернет апликацији.</p>
				<p class="clan">Члан 3.</p>
				<p>Извештај о стању у субјекту приватизације на дан именовања привременог заступника капитала садржи:</p>
				<p>1) назив, седиште, адресу, матични број, правну форму субјекта приватизације;</p>
				<p>2) име и презиме привременог заступника капитала и датум његовог именовања;</p>
				<p>3) органе управљања друштва и заступнике друштва;</p>
				<p>4) структуру капитала субјекта приватизације;</p>
				<p>5) блокаду пословних рачуна субјекта приватизације;</p>
				<p>6) број запослених у субјекту приватизације;</p>
				<p>7) делатност субјекта приватизације;</p>
				<p>8) обавезе и имовину субјекта приватизације;</p>
				<p>9) судске поступке;</p>
				<p>10) зависна друштва;</p>
				<p>11) заинтересоване купце;</p>
				<p>12) предлог мера и активности привременог заступника капитала;</p>
				<p>13) својеручни потпис привременог заступника капитала.</p>
				<p>Извештај из става 1. овог члана подноси се Министарству, непосредно или препорученом поштом.</p>
				<p class="clan">Члан 4.</p>
				<p>Извештај о економско-финансијском стању субјекта приватизације садржи:</p>
				<p>1) кратак историјат привредног друштва;</p>
				<p>2) основне податке о привредном друштву;</p>
				<p>3) податке о броју запослених и квалификационој структури;</p>
				<p>4) податке о финансијском пословању за последње три године;</p>
				<p>5) податке о пословној имовини;</p>
				<p>6) податке о капиталу и обавезама;</p>
				<p>7) прилоге, и то:</p>
				<p>(1) преглед непокретности и постројења;</p>
				<p>(2) преглед земљишта;</p>
				<p>(3) преглед опреме;</p>
				<p>(4) преглед учешћа у капиталу и осталим дугорочним финансијским пласманима;</p>
				<p>(5) преглед потраживања;</p>
				<p>(6) преглед краткорочних финансијских пласмана;</p>
				<p>(7) преглед очекиване наплате потраживања и краткорочних финансијских пласмана;</p>
				<p>(8) преглед обавеза према банкама за кредите;</p>
				<p>(9) преглед обавеза из пословања;</p>
				<p>(10) преглед обавеза према специфичним повериоцима;</p>
				<p>(11) преглед обавеза по јемствима и уговорима о приступању дугу;</p>
				<p>(12) преглед обезбеђених дуговања;</p>
				<p>(13) преглед обезбеђених потраживања;</p>
				<p>(14) преглед имовине дате/узете у закуп;</p>
				<p>(15) листу судских предмета;</p>
				<p>(16) информацију о субјекту приватизације.</p>
				<p>Извештај из става 1. овог члана подноси се Министарству, непосредно или препорученом поштом.</p>
				<p class="clan">Члан 5.</p>
				<p>Електронска форма садржаја извештаја из чл. 2, 3. и 4. овог правилника доступна је на интернет страници Министарства.</p>
				<p class="clan">Члан 6.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-10/2017-05</p>
				<p class="potpis">У Београду, 10. фебруара 2017. године</p>
				<p class="potpis">Министар,</p>
				<p class="potpis"><span class="bold">Горан Кнежевић, </span>с.р.</p>
	</div>

