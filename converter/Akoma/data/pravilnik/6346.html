


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 125. став 10. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15, 96/15 – др. закон, 92/16 и 104/16 – др. закон),</p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о врсти, намени и прегледима чамаца, пловећих тела и плутајућих објеката</p>
				<p class="centar">"Службени гласник РС", бр. 98 од 3. новембра 
				2017, 63 од 4. септембра 2019.</p>
				<p class="clan">Члан 1.</p>
				<p>Овим правилником прописује се врста и намена чамаца и плутајућих објеката, начин, поступак и садржина техничког надзора, као и начин, поступак, садржина и рокови вршења прегледа чамаца и пловећих тела, односно плутајућих објеката.</p>
				<p class="clan">Члан 2.</p>
				<p>Поједини изрази употребљени у овом правилнику имају следећe значењe:</p>
				<p>1) чамац намењен за привредне сврхе је чамац за обављање јавног превоза (превоз путника и/или ствари уз наплату), за обављање регистроване привредне делатности (привредни риболов, тегљење или потискивање скеле и др.) или за више наведених намена;</p>
				<p>2) чамац намењен за спорт и разоноду је чамац за сопствене потребе који се користи за спорт, разоноду и друге непривредне сврхе;</p>
				<p>3) чамац намењен за јавне сврхе је чамац који употребљава државни орган и који служи искључиво у непривредне сврхе;</p>
				<p>4) пловеће тело је сплав или друга конструкција, објекат или спојена структура способна за пловидбу, која није брод, технички пловни објекат, чамац или плутајући објекат;</p>
				<p>5) пловило за рекреацију је пловило које је намењено за спорт и разоноду чија је дужина трупа од 2,5 m до 24 m, независно од врсте погона;</p>
				<p>6) плутајући објекат намењен за привредне сврхе је плутајући објекат за обављање регистроване привредне делатности;</p>
				<p>7) плутајући објекат намењен за спорт и разоноду је плутајући објекат за сопствене потребе који се користи за спорт, разоноду и друге непривредне сврхе;</p>
				<p>8) плутајући објекат намењен за јавне сврхе је плутајући објекат који употребљава државни орган и који служи искључиво у непривредне сврхе.</p>
				<p class="clan">Члан 3.</p>
				<p>Врсте чамаца, у зависности од погона и надградње, су:</p>
				<p>1) чамци са кабином без погона;</p>
				<p>2) чамци са кабином са погоном;</p>
				<p>3) чамци без кабине без погона;</p>
				<p>4) чамци без кабине са погоном;</p>
				<p>5) скутери.</p>
				<p>Врсте плутајућих објеката, у зависности од погона и надградње, су:</p>
				<p>1) плутајући објекти без кућице;</p>
				<p>2) плутајући објекти са кућицом.</p>
				<p class="clan">Члан 4.</p>
				<p>Чамци, у зависности од намене, разврставају се у:</p>
				<p>1) чамце намењене за спорт и разоноду;</p>
				<p>2) чамце намењене за привредне сврхе;</p>
				<p>3) чамце за јавне сврхе.</p>
				<p>Плутајући објекти, у зависности од намене, разврставају се у:</p>
				<p>1) плутајуће објекте намењене за спорт и разоноду;</p>
				<p>2) плутајуће објекте намењене за привредне сврхе;</p>
				<p>3) плутајуће објекте за јавне сврхе.</p>
				<p class="clan">Члан 5.</p>
				<p>Технички надзор и прегледи чамаца, плутајућих објеката и пловећих тела врше се према одредбама Техничких правила за чамце, пловећа тела и плутајуће објекте (у даљем тексту: Техничка правила).</p>
				<p>Технички надзор и прегледе чамаца и плутајућих објеката намењених за јавне, односно привредне сврхе врши Управа за утврђивање способности бродова за пловидбу (у даљем тексту: Управа), а чамаца и плутајућих објеката намењених за спорт и разоноду, пловила за рекреацију и пловећих тела врши комисија коју образује министар надлежан за послове саобраћаја (у даљем тексту: комисија), у складу са законом којим се уређује унутрашња пловидба.</p>
				<p>Распоред времена и локација вршења прегледа чамаца намењених за спорт и разоноду одређује надлежна лучка капетанија до краја априла месеца за текућу годину и исти се објављује на сајту министарства надлежног за послове саобраћаја.</p>
				<p class="clan">Члан 6.</p>
				<p>Прегледом чамаца, плутајућих објеката и пловећих тела утврђује се и проверава да ли стање трупа и надградње, стабилитета и надвођа, сидреног, кормиларског, погонског и других уређаја, опреме, инсталација, пловних својстава, односно опште стање и одржавање одговарају захтевима прописаним Техничким правилима.</p>
				<p class="v2-clan-left-1">Прегледом чамца за спорт и разоноду 
				нарочито се проверава да ли се на чамцу налазе најмање једно 
				весло, конопац за везивање, исполац за избацивање воде, 
				одговарајући број прслука за спасавање у зависности од 
				дозвољеног броја лица који могу да се укрцају у чамац, 
				батеријска лампа, прва помоћ и ако чамац има погонски мотор 
				резервни алат и противпожарни апарат.</p>
				<p class="v2-clan-left-1">Прегледом плутајућег објекта за спорт 
				и разоноду нарочито се проверава да ли се на плутајућем објекту 
				налазе преносна пумпа за спасавање, противпожарни апарат, прва 
				помоћ, чакља, резервни алат, средства за сигнализацију и 
				навигацију, одговарајући број прслука за спасавање у зависности 
				од дозвољеног броја лица који могу да се укрцају на плутајући 
				објекат.</p>
				<p class="v2-clan-left-1">Прегледом пловећег тела проверава се 
				да ли се на пловећем телу налазе најмање једно весло, 
				одговарајући број прслука за спасавање у зависности од 
				дозвољеног броја лица који могу да се укрцају на пловеће тело и 
				прва помоћ.</p>
				<p>Прегледи чамаца, плутајућих објеката и пловећих тела могу бити основни, редовни и ванредни.</p>
				<p><span class="hide-change">*Службени гласник РС, број 63/2019</span></p>
				<p class="clan">Члан 7.</p>
				<p>Основни преглед чамца, плутајућег објекта и пловећег тела врши се:</p>
				<p>1) пре његовог уписа у уписник чамаца, пловећих тела и плутајућих објеката;</p>
				<p>2) сваки пут када се чамцу, плутајућем објекту и пловећем телу трајно мења намена или проширују зоне пловидбе и то пре почетка његовог коришћења;</p>
				<p>3) сваки пут када се на чамцу, плутајућем објекту и пловећем телу врши поправка или преправка којом се мењају његове конструкционе особине и својства погонских уређаја и то пре почетка његовог коришћења.</p>
				<p>Ако се на чамцу, пловећем телу и плутајућем објекту планира промена техничких карактеристика, техничка документација о планираним радовима доставља се надлежном органу из члана 5. став 2. овог правилника.</p>
				<p>Основни преглед чамца, плутајућег објекта и пловећег тела не врши се пре његовог уписа у уписник чамаца, пловећих тела и плутајућих објеката за чамац, плутајући објекат и пловеће тело који имају сведочанство о градњи.</p>
				<p>Основни преглед чамца не врши се пре његовог уписа у уписник чамаца, пловећих тела и плутајућих објеката за чамац који има знак усаглашености и декларацију о усаглашености према пропису којим се уређују захтеви за безбедност пловила за рекреацију и пловила на водомлазни погон. </p>
				<p>У случају из ст. 3. и 4. овог члана Управа, односно комисија провера димензије чамца, плутајућег објекта и пловећег тела, број мотора, број трупа и друге податке неопходне за његов упис у уписник.</p>
				<p class="clan">Члан 8.</p>
				<p>Основни преглед чамца, плутајућег објекта и пловећег тела обухвата проверу: </p>
				<p>1) техничке документације;</p>
				<p>2) конструкције, квалитета израде и стање трупа;</p>
				<p>3) пловних својстава;</p>
				<p>4) рада погонских и других уређаја и опреме.</p>
				<p>Основни преглед чамца, плутајућег објекта и пловећег тела обавља се на сувом, односно на води.</p>
				<p class="clan">Члан 9.</p>
				<p>Редовним прегледом чамца, плутајућег објекта и пловећег тела утврђује се стање трупа, погонских и других уређаја и опреме пловила. </p>
				<p>Редовном прегледу подлежу чамци, плутајући објекти и пловећа тела уписана у уписник чамаца, пловећих тела и плутајућих објеката. </p>
				<p>Редовни преглед обавља се на сувом, односно на води.</p>
				<p class="clan">Члан 10.</p>
				<p>Ванредни преглед чамца, плутајућег објекта и пловећег тела обавља се после хаварије или утврђеног недостатка који утичу на способност за пловидбу, после преправке или адаптације, пре поновног уписа у уписник и када инспектор безбедности пловидбе посумња да чамац, плутајући објекат и пловеће тело битно не одговара подацима у пловидбеној, односно плутајућој дозволи.</p>
				<p>Ванредни преглед обавља се на сувом, односно на води.</p>
				<p class="clan">Члан 11.</p>
				<p>Редовни преглед чамаца и плутајућих објеката намењених за спорт и разоноду, као и пловећих тела врши се сваке три године.</p>
				<p>Редовни преглед чамаца и плутајућих објеката намењених за јавне, односно привредне сврхе врши се сваке године.</p>
				<p>Редовни преглед пловила из ст. 1 и 2. овог члана може се извршити најраније 30 дана пре истека рока, односно најкасније 30 дана после истека важности пловидбене, односно плутајуће дозволе.</p>
				<p class="clan">Члан 12.</p>
				<p>После извршеног техничког надзора, односно прегледа чамца, плутајућег објекта и пловећег тела Управа, односно комисија сачињава записник о извршеном техничком надзору, односно прегледу и утврђеном стању чамца, плутајућег објекта и пловећег тела и ако је утврђено да испуњавају захтеве прописане Техничким правилима издаje и потврду о извршеном прегледу.</p>
				<p>На основу потврде о извршеном прегледу власник чамца управља чамцем до издавања нове, односно продужења важности пловидбене дозволе.</p>
				<p class="clan">Члан 13.</p>
				<p>Даном ступања на снагу овог правилника престаје да важи Правилник о утврђивању способности чамаца и пловећих постројења за пловидбу („Службени гласник РС”, број 28/96).</p>
				<p class="clan">Члан 14.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2018. године.</p>
				<p class="potpis">Број 110-00-140/2017-06</p>
				<p class="potpis">У Београду, 30. октобра 2017. године</p>
				<p class="potpis">Министар,</p>
				<p class="potpis">проф. др <span class="bold">Зорана З. Михајловић, </span>с.р.</p>
	</div>

