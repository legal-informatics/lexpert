


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>Нa oснoву чланa 17. став 4. и чланa 18. став 2. Закона о жичарама за транспорт лица („Службени гласник РС”, број 38/15), </p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК </p>
				<p class="odluka-zakon">o начину и поступку спровођења дефинисаних техничких услова произвођача жичаре и мерама којима се гарантује безбедност лица и имовине за време док постројење жичаре не ради</p>
				<p class="centar">"Службени гласник РС", број 83 од 15. 
				септембра 2017.</p>
				<p class="clan">Члан 1.</p>
				<p>Овим правилником прописује се начин и поступак спровођења дефинисаних техничких услова од стране произвођача, као и начин и поступак спровођења техничких услова и мера којима се гарантује безбедност лица и имовине за време док постројење жичаре нe ради.</p>
				<p class="clan">Члан 2. </p>
				<p>Технички услови за појединачне компоненте или читаво постројење жичаре морају бити усаглашени са безбедносним захтевима за жичаре за транспорт лица, са стандардом SRPS EN 1709; 2011.</p>
				<p class="clan">Члан 3.</p>
				<p>Мере које се примењују у поступку стављања жичаре ван погона на крају радног дана, а којима се гарантује безбедност лица и имовине за време док постројење жичаре не ради, спроводе се у складу са упутством произвођача, а подразумевају следеће:</p>
				<p>1) две дужине времена трајања једне вожње жичаром, пре завршетка радног времена жичаре, извршни радник обавештава кориснике жичаре да врши последњу вожњу;</p>
				<p>2) пријем лица на жичару се врши све до истека радног времена жичаре, уз стално обавештавање корисника жичаре да се обавља последња вожња;</p>
				<p>3) након истека радног времена жичаре, стављају се заштитни поклопци на читаче система за контролу проласка лица на жичару, чиме се онемогућава улазак лица у рампу за укрцавање;</p>
				<p>4) када се последњи корисник укрца у возило, извршни радник са полазне станице жичаре обавештава извршног радника на окретној станици о броју последњег возила са путницима који су отпочели вожњу жичаром;</p>
				<p>5) извршни радник са окретне (повратне) станице обавештава извршног радника о броју последњег возила са путницима;</p>
				<p>6) након размене информација (путем телефонске везе) о бројевима последњих возила са путницима извршни радници са полазне и окретне станице, жичаре почињу да подижу седежни део на свим возилима;</p>
				<p>7) када последњи путник изађе из возила и заврши се подизање свих седежних делова, после завршене комуникације између извршних радника којом утврђују да је окретну станицу прошло возило у коме се налазио последњи путник и полазну станицу прошло возило у коме се налазио последњи путник, извршни радник на полазној станици жичаре притиском на тастер зауставља жичару;</p>
				<p>8) код жичара са гаражама врши се припрема и убацивање седишта у гаражу;</p>
				<p>9) извршни радници закључавају све сервисне станице и погон жичаре, а пре тога се искључује главни прекидач на командном ормару. Ако постоји опасност од атмосферског пражњења, транспортно уже се уземљује и врши се дисконектовање уређаја.</p>
				<p class="clan">Члан 4.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00062/2017-04 </p>
				<p class="potpis">У Београду, 5. септембра 2017. године</p>
				<p class="potpis">Министар,</p>
				<p class="potpis">проф. др <span class="bold">Зорана З. Михајловић,</span> с.р.</p>
	</div>

