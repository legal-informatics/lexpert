

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 15. став 9. и члана 19. став 3. Закона о биомедицински потпомогнутој оплодњи („Службени гласник РСˮ, бр. 40/17 и 113/17 – др. закон), </p>
			<p class="Basic-Paragraph">Министар здравља доноси </p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима и начину подношења захтева за обављање биомедицински потпомогнуте оплодње, као и услове у погледу кадра, простора и опреме</p>
			<p class="centar">"Службени гласник РС", број 27 од 12. априла 2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се ближи услови и начин подношења захтева за обављање делатности биомедицински потпомогнуте оплодње као и услови у погледу кадра, простора и опреме које треба да испуни центар за биомедицински потпомогнуту оплодњу (у даљем тексту: центар за БМПО) и ближи услови у погледу радног искуства које треба да испуне здравствени радници и здравствени сарадници, начин формирања тима за поступке биомедицински потпомогнуте оплодње као и спровођење усавршавања односно редовно похађање обуке о савременим поступцима за обављање послова биомедицински поптпомогнуте оплодње. </p>
			<p class="clan">Члан 2.</p>
			<p class="Basic-Paragraph">Центар за БМПО поред услова за обављање здравствене делатности за одређену врсту здравствене службе прописаних законом којим се уређује здравствена заштита и прописима за спровођење тог закона, у погледу простора при отварању мора да испуњава следеће услове и то да има: </p>
			<p class="Basic-Paragraph">1) једну болесничку собу;</p>
			<p class="Basic-Paragraph">2) минимално једну ординацију;</p>
			<p class="Basic-Paragraph">3) чекаоницу;</p>
			<p class="Basic-Paragraph">4) просторију за интервенције, аспирације и ембриотрансфере;</p>
			<p class="Basic-Paragraph">5) лабораторију за вантелесну оплодњу, односно ембриолошку лабораторију коју чине функционално усклађени делови, и то: </p>
			<p class="Basic-Paragraph">(1) простор за обраду узорка и технике асистиране репродукције,</p>
			<p class="Basic-Paragraph">(2) простор за криопрезервацију;</p>
			<p class="Basic-Paragraph">6) простор за давање узорака;</p>
			<p class="Basic-Paragraph">7) просторију за одмор особља;</p>
			<p class="Basic-Paragraph">8) оставу за чист и прљав веш;</p>
			<p class="Basic-Paragraph">9) простор за складиштење санитетског материјала и лекова.</p>
			<p class="Basic-Paragraph">Просторија из става 1. тачка 4) овог члана и лабораторија из става 1. тачка 5) овог члана чине функционалну целину и морају бити издвојене и заштићене од неовлашћеног приступа. </p>
			<p class="Basic-Paragraph">За приступ просторијама из става 2. овог члана неопходно је одобрење руководиоца Центра за БМПО.</p>
			<p class="Basic-Paragraph">Поступци БМПО спроводе се у окружењу које гарантују здравствену и личну сигурност и достојанство лицима укљученим у поступцима БМПО.</p>
			<p class="clan">Члан 3.</p>
			<p class="Basic-Paragraph">Центар за БМПО за обављање делатности БМПО  има најмање следећу опрему при отварању:</p>
			<p class="Basic-Paragraph">1) једну ламинарну комору са грејном плочом;</p>
			<p class="Basic-Paragraph">2) два инкубатора;</p>
			<p class="Basic-Paragraph">3) један стерео микроскоп са грејном плочом;</p>
			<p class="Basic-Paragraph">4) један лабораторијски микроскоп;</p>
			<p class="Basic-Paragraph">5) један инвертни микроскоп са грејном плочом и микроманипулаторима;</p>
			<p class="Basic-Paragraph">6) једну аспирациону пумпу;</p>
			<p class="Basic-Paragraph">7) два грејача за епрувете;</p>
			<p class="Basic-Paragraph">8) једну центрифугу;</p>
			<p class="Basic-Paragraph">9) један апарат за пречишћавање ваздуха са системом филтера; </p>
			<p class="Basic-Paragraph">10) један кардиолошки монитор;</p>
			<p class="Basic-Paragraph">11) контејнер за чување репродуктивних ћелија и ткива у течном азоту или пари азота и то: један или више класичних контејнера без аларма, мањег капацитета – за чување ћелија у течном азоту или контејнер већег капацитета са регулацијом нивоа течног азота и алармом – за чување ћелија у пари азота или у течном азоту. Укупни капацитет контејнера треба да је довољан за потенцијално чување узорака из свих урађених циклуса БМПО у законом предвиђеном року;</p>
			<p class="Basic-Paragraph">12) контејнер за транспорт допуне азота или други одговарајући систем за допуну течног азота;</p>
			<p class="Basic-Paragraph">13) један алармни уређај за праћење нивоа течног азота у контејнерима;</p>
			<p class="Basic-Paragraph">14) две CО<span class="subscript">2</span> боце са регулаторима притиска и протока и аутоматском склопком за пребацивање са празне на пуну боцу;</p>
			<p class="Basic-Paragraph">15) радне површине, радни столови и столице у складу са бројем радних позиција;</p>
			<p class="Basic-Paragraph">16) једна или више гинеколошких столица и гинеколошки сто са одговарајућим осветљењем на тој позицији;</p>
			<p class="Basic-Paragraph">17) један ултразвучни уређај са трансвагиналном и трансабдоминалном сондом;</p>
			<p class="Basic-Paragraph">18) две вођице за трансвагиналну сонду;</p>
			<p class="Basic-Paragraph">19) један апарат за анестезију;</p>
			<p class="Basic-Paragraph">20) један дефибрилатор;</p>
			<p class="Basic-Paragraph">21) прибор за реанимацију;</p>
			<p class="Basic-Paragraph">22) терапију за анафилактички шок;</p>
			<p class="Basic-Paragraph">23) инструменте за збрињавање компликација (крварења);</p>
			<p class="Basic-Paragraph">24) један фрижидер са дисплејом температуре и контролом задате температуре;</p>
			<p class="Basic-Paragraph">25) један систем агрегат подршке са аутоматским пребацивањем ради обезбеђивања алтернативног напајања струјом свих уређаја у сали и лабораторији;</p>
			<p class="Basic-Paragraph">26) уређаје за мониторинг микроклиматских услова у ембриолошкој лабораторији, и то:</p>
			<p class="Basic-Paragraph">(1) мобилне и/или континуиране мераче за температуру ваздуха, релативне влажности и атмосферског притиска, </p>
			<p class="Basic-Paragraph">(2) дигиталне мераче температуре са сондама за капи медијума – течност, равне површине и дубоки минус,</p>
			<p class="Basic-Paragraph">(3) мераче концентрације CО<span class="subscript">2</span> у биоинкубаторима или pH-метар. </p>
			<p class="Basic-Paragraph">Центар за БМПО мора имати потврду о редовном сервисирању за сву опрему прописану овим правилником.</p>
			<p class="clan">Члан 4.</p>
			<p class="Basic-Paragraph">Центар за БМПО  за обављање делатности БМПО има тим за обављање поступака БМПО са одговарајућим бројем запослених и то: </p>
			<p class="Basic-Paragraph">1) једног доктора медицине – специјалисту гинекологије и акушерства са ужом специјализацијом фертилитета и стерилитета или специјалиста гинекологије и акушерства који је обављао послове директно везане за поступке БМПО и имао више од пет година искуства у програму БМПО (ИВФ/ИКСИ/ЕТ) и самостално урађених минимум 300 поступака до ступања на снагу Закона о БМПО.</p>
			<p class="Basic-Paragraph">2) једног стручњака из подручја ембриологије – ембриолог са најмање две године радног искуства и најмање урађених 50 процедура за сваку од техника (услов у погледу образовања за овог стручњака је одговарајућа диплома из области биолошких наука и то сви профили са предметом из биологије анималних ћелија или медицинских наука односно здравствених наука и то сви профили са предметом из биологије анималних ћелија);</p>
			<p class="Basic-Paragraph">3) једног доктора медицине – специјалиста уролог;</p>
			<p class="Basic-Paragraph">4) једну медицинску сестру – техничар, односно лабораторијски техничар.</p>
			<p class="clan">Члан 5.</p>
			<p class="Basic-Paragraph">Специјалиста гинекологије и акушерства са ужом специјализацијом фертилитета и стерилитета из члана 4. став 1. тачка 1. овог правилника има најмање пет година искуства у програму БМПО (ИВФ/ИКСИ/ЕТ) и самостално урађених 100 поступака. </p>
			<p class="clan">Члан 6.</p>
			<p class="Basic-Paragraph">Интра утерина инсеминација (ИУИ), као један од поступака лечења неплодности БМПО, може се обављати у здравственим установама, односно деловима здравствене установе из Плана мреже здравствених установа и здравственим установама основаним у приватној својини, у складу са законом, Центрима за БМПО у оквиру здравствене службе уколико поседују, осим услова који су одређени прописима из области здравствене заштите, и посебну просторију (минимум 6 m²) – лабораторију за обраду узорка, која је потребно да садржи следећу опрему, и то:</p>
			<p class="Basic-Paragraph">1) један инкубатор;</p>
			<p class="Basic-Paragraph">2) једну центрифугу;</p>
			<p class="Basic-Paragraph">3) један микроскоп за анализу узорка сперме;</p>
			<p class="Basic-Paragraph">4) један фрижидер;</p>
			<p class="Basic-Paragraph">5) лабораторијско посуђе; </p>
			<p class="Basic-Paragraph">6) медијуме за обраду узорка;</p>
			<p class="Basic-Paragraph">7) лабораторијске површине за држање посуђа (полице, фиоке и лавабо); </p>
			<p class="Basic-Paragraph">8) катетере за инсеминацију.</p>
			<p class="Basic-Paragraph">Поступак из става 1. овог члана може да изводи специјалиста гинеколог акушер са ужом специјализацијом из фертилитета и стерилитета са самостално урађених 100 поступака и 200 поступака уз контролу супервизора или доктор медицине специјалиста из гинекологије и акушерства који је обављао послове директно везане за поступке БМПО и има више од пет година искуства у програму БМПО (ИВФ/ИКСИ/ЕТ) и самостално урађених минимум 300 поступака до ступања на снагу Закона о БМПО.</p>
			<p class="clan">Члан 7.</p>
			<p class="Basic-Paragraph">Центар за БМПО дужан је да обезбеди уговор о сарадњи са другом овлашћеном здравственом установом или приватном праксом ради обезбеђивања кадра, простора и опреме за случај наступа посебних и непредвидивих околности.</p>
			<p class="clan">Члан 8.</p>
			<p class="Basic-Paragraph">Захтев за обављање делатности БМПО здравствене установе или  приватна пракса дефинисане Законом, подносе Управи за биомедицину. </p>
			<p class="Basic-Paragraph">Уз захтев из става 1. овог члана здравствена установа или приватна пракса доставља доказе о испуњености услова дефинисаних  Законом и подзаконским актима. </p>
			<p class="Basic-Paragraph">Докази из става 2. овог члана обухватају:</p>
			<p class="Basic-Paragraph">1) Доказ о регистрацији здравствене установе или приватне праксе код надлежног органа за обављање делатности у складу са законом којим се уређује здравствена заштита и прописима донетим за спровођење тог закона;</p>
			<p class="Basic-Paragraph">2) Доказ да здравствена установа или приватна пракса обавља гинеколошку делатност;</p>
			<p class="Basic-Paragraph">3) Доказе о испуњености услова у погледу простора, кадра и опреме.</p>
			<p class="clan">Члан 9.</p>
			<p class="Basic-Paragraph">Испуњеност услова за обављање делатности БМПО утврђује инспектор за биомедицину, односно здравствени инспектор до формирања Инспектората за биомедицину,  у оквирима своје надлежности у складу са законом. </p>
			<p class="Basic-Paragraph">На надлежност, одговорност и смернице спровођења радњи из своје надлежности сходно се примењује закон који дефинише инспекцијски надзор. </p>
			<p class="clan">Члан 10.</p>
			<p class="Basic-Paragraph">Здравствене установе којима је до ступања на снагу овог правилника издата дозвола за обављање поступака биомедицински потпомогнуте оплодње свој рад и  пословање ускладиће са одредбама овог правилника у року од шест месеци од дана ступања на снагу овог правилника.</p>
			<p class="clan">Члан 11.</p>
			<p class="Basic-Paragraph">Даном ступања на снагу овог правилника престаје да важи Правилник о условима за обављање послова поступка биомедицински потпомогнутог оплођења („Службени гласник РСˮ, број 51/13).</p>
			<p class="clan">Члан 12.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-155/2019-21</p>
			<p class="potpis">У Београду, 25. марта 2019. године</p>
			<p class="potpis">Министар,</p>
			<p class="potpis">асс. др <span class="bold">Златибор Лончар, </span>с.р.</p>
	</div>

