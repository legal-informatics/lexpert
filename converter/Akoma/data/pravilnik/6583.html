


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 53. став 6. Закона о основном образовању и васпитању („Службени гласник РС”, бр. 55/13 и 101/17) и члана 32. став 6. Закона о средњем образовању и васпитању („Службени гласник РС”, бр. 55/13 и 101/17)</p>
			<p class="Basic-Paragraph">Министар просвете, науке и технолошког развоја доноси</p>
			<p class="odluka-zakon">ПРАВИЛНИК</p>
			<p class="odluka-zakon">о ученичким задругама</p>
			<p class="centar">"Службени гласник РС", број 31 од 27. априла 2018.</p>
			<p class="clan">I. ОСНОВНЕ ОДРЕДБЕ</p>
			<p class="bold">Предмет правилника</p>
			<p class="clan">Члан 1.</p>
			<p class="Basic-Paragraph">Овим правилником прописују се садржина оснивачког акта, стицање и престанак статуса задругара, управљање и начин рада ученичке задруге.</p>
			<p class="bold">Појам ученичке задруге </p>
			<p class="clan">Члан 2.</p>
			<p class="Basic-Paragraph">Школа може да оснује ученичку задругу с циљем подстицања развијања позитивног односа ученика према раду и професионалне оријентације, повезивања наставе са светом рада, развијања свести о одговорности за преузете обавезе, као и развоја позитивног односа према тимском раду и предузетништву.</p>
			<p class="Basic-Paragraph">Ученичка задруга је самостално правно лице које оснива школа и уписује се у регистар који води орган надлежан за послове регистрације задруга (у даљем тексту: Регистар).</p>
			<p class="bold">Појам задругара</p>
			<p class="clan">Члан 3. </p>
			<p class="Basic-Paragraph">Задругари су физичка лица која чине чланове ученичке задруге.</p>
			<p class="Basic-Paragraph">Задругари су лица запослена у школи која оснива ученичку задругу, ученици школе која оснива ученичку задругу и родитељи, односно други законски заступници ученика који су чланови ученичке задруге. </p>
			<p class="Basic-Paragraph">Директор школе која оснива ученичку задругу обавезан је члан ученичке задруге.</p>
			<p class="bold">Име и седиште ученичке задруге</p>
			<p class="clan">Члан 4. </p>
			<p class="Basic-Paragraph">Ученичка задруга има пословно име, које мора да садржи и пун назив оснивача.</p>
			<p class="Basic-Paragraph">Седиште ученичке задруге налази се на адреси оснивача.</p>
			<p class="bold">Делатност </p>
			<p class="clan">Члан 5. </p>
			<p class="Basic-Paragraph">Ученичка задруга може да обавља производну, продајну и услужну делатност, односно да обавља друштвено-користан и хуманитарни рад.</p>
			<p class="Basic-Paragraph">Делатност ученичке задруге је део образовно-васпитног рада.</p>
			<p class="Basic-Paragraph">Делатност ученичке задруге има за циљ да ученицима омогући: овладавање основним елементима процеса производње и пружања услуга; професионално усмеравање и развијање предузетничког духа; стварање и развијање позитивног односа према раду и стваралаштву; формирање радних навика; развијање свести о колективном раду, сарадњи и међусобном помагању и солидарности; као и допринос уређивању и развоју школе, локалне заједнице и животног окружења.</p>
			<p class="Basic-Paragraph">Ученичка задруга обавља делатност која се односи: на производњу и продају произведених финалних производа; израду делова за финалну производњу у индустрији и занатству (самостално или у сарадњи са другим субјектима); израду производа и пружање услуга за потребе школе; прикупљање секундарних сировина; пружање услуга трећим лицима из одговарајућих области и друге делатности којима се унапређује образовни и васпитни рад школе и ученика.</p>
			<p class="clan">II. ОСНИВАЊЕ УЧЕНИЧКЕ ЗАДРУГЕ</p>
			<p class="bold">Оснивање ученичке задруге</p>
			<p class="clan">Члан 6. </p>
			<p class="Basic-Paragraph">Одлуку о оснивању ученичке задруге доноси школски одбор школе на оснивачкој седници којој присуствују сви чланови школског одбора.</p>
			<p class="Basic-Paragraph">Директор школе која оснива ученичку задругу присуствује оснивачкој седници, без права гласа.</p>
			<p class="Basic-Paragraph">Оснивачку седницу сазива председник школског одбора и руководи њеним радом.</p>
			<p class="Basic-Paragraph">Одлуке на оснивачкој седници доносе се већином гласова свих чланова школског одбора.</p>
			<p class="bold">Оснивачки акт</p>
			<p class="clan">Члан 7. </p>
			<p class="Basic-Paragraph">Школски одбор на оснивачкој седници доноси акт о оснивању ученичке задруге (у даљем тексту: Оснивачки акт).</p>
			<p class="Basic-Paragraph">Оснивачки акт из става 1. овог члана садржи:</p>
			<p class="Basic-Paragraph">1) пословно име и седиште ученичке задруге;</p>
			<p class="Basic-Paragraph">2) назив и место школе која је оснивач ученичке задруге;</p>
			<p class="Basic-Paragraph">3) претежну делатност ученичке задруге;</p>
			<p class="Basic-Paragraph">4) лично име првог директора ученичке задруге који се бира из реда запослених у школи која оснива ученичку задругу;</p>
			<p class="Basic-Paragraph">5) органе ученичке задруге;</p>
			<p class="Basic-Paragraph">6) надлежност органа ученичке задруге;</p>
			<p class="Basic-Paragraph">7) износ, време и начин плаћања чланарине за чланове ученичке задруге;</p>
			<p class="Basic-Paragraph">7) начин обезбеђења средстава за покриће трошкова оснивања ученичке задруге;</p>
			<p class="Basic-Paragraph">8) друга питања од значаја за оснивање и рад ученичке задруге.</p>
			<p class="bold">Чланарина задругара</p>
			<p class="clan">Члан 8.</p>
			<p class="Basic-Paragraph">Средства за оснивање и пословање обезбеђују се из чланарине задругара.</p>
			<p class="Basic-Paragraph">Износ чланарине одређује се правилима за рад задруге у једнаком износу за све задругаре.</p>
			<p class="Basic-Paragraph">По престанку статуса задругара, чланарина се не враћа.</p>
			<p class="clan">III. СТИЦАЊЕ И ПРЕСТАНАК СТАТУСА ЗАДРУГАРА</p>
			<p class="bold">Стицање статуса задругара</p>
			<p class="clan">Члан 9.</p>
			<p class="Basic-Paragraph">Статус задругара стиче се приступањем ученичкој задрузи, на начин и под условима прописаним овим правилником и правилима за рад задруге.</p>
			<p class="Basic-Paragraph">Статус задругара може стећи физичко лице из члана 3. став 2. овог правилника, подношењем писменог захтева за приступање.</p>
			<p class="Basic-Paragraph">Одлуку о прихватању статуса задругара доноси Скупштина ученичке задруге.</p>
			<p class="Basic-Paragraph">Лицу коме је прихваћен захтев из става 2. овог члана, постаје задругар у моменту потписивања приступне изјаве којом потврђује прихватање правила за рад задруге.</p>
			<p class="bold">Престанак статуса задругара</p>
			<p class="clan">Члан 10.</p>
			<p class="Basic-Paragraph">Статус задругара престаје:</p>
			<p class="Basic-Paragraph">1) иступањем;</p>
			<p class="Basic-Paragraph">2) искључењем;</p>
			<p class="Basic-Paragraph">3) престанком радног односа у школи која је оснивач ученичке задруге;</p>
			<p class="Basic-Paragraph">4) престанком статуса ученика у школи која је оснивач ученичке задруге;</p>
			<p class="Basic-Paragraph">4) престанком ученичке задруге, и</p>
			<p class="Basic-Paragraph">5) из других разлога утврђених правилима за рад задруге.</p>
			<p class="Basic-Paragraph">Родитељу, односно другом законском заступнику статус задругара престаје када његовом детету престане статус ученика у школи која је оснивач ученичке задруге. </p>
			<p class="clan">IV. УПРАВЉАЊЕ И ОРГАНИ УЧЕНИЧКЕ ЗАДРУГЕ</p>
			<p class="bold">Управљање ученичком задругом</p>
			<p class="clan">Члан 11.</p>
			<p class="Basic-Paragraph">Ученичком задругом управљају задругари.</p>
			<p class="Basic-Paragraph">У управљању ученичком задругом, задругари имају једнако право гласа по принципу „један задругар – један глас” у скупштини ученичке задруге.</p>
			<p class="bold">Органи ученичке задруге</p>
			<p class="clan">Члан 12.</p>
			<p class="Basic-Paragraph">Органи ученичке задруге су: скупштина, управни одбор и директор ученичке задруге.</p>
			<p class="Basic-Paragraph">Чланови скупштине, управног одбора и директор ученичке задруге обављају послове из своје надлежности без накнаде.</p>
			<p class="bold">Скупштина ученичке задруге</p>
			<p class="clan">Члан 13.</p>
			<p class="Basic-Paragraph">Скупштина ученичке задруге формира се на седници коју школски одбор сазива најкасније у року од осам дана од дана уписа у Регистар и чине је задругари који ће приступити ученичкој задрузи до дана одржавања ове седнице.</p>
			<p class="Basic-Paragraph">Намеру о приступању ученичке задруге до одржавања седнице из става 1. овог члана, задругари пријављују школском одбору.</p>
			<p class="Basic-Paragraph">Скупштину ученичке задруге чине сви задругари.</p>
			<p class="Basic-Paragraph">Скупштина ученичке задруге има председника, кога бирају између себе задругари.</p>
			<p class="Basic-Paragraph">Скупштина ученичке задруге је највиши орган ученичке задруге.</p>
			<p class="bold">Надлежност скупштине ученичке задруге</p>
			<p class="clan">Члан 14.</p>
			<p class="Basic-Paragraph">Скупштина ученичке задруге:</p>
			<p class="Basic-Paragraph">1) доноси правила за рад задруге;</p>
			<p class="Basic-Paragraph">2) одлучује о повећању и смањењу чланарине;</p>
			<p class="Basic-Paragraph">3) усваја годишњи извештај о пословању и спровођењу пословне политике;</p>
			<p class="Basic-Paragraph">4) усваја план рада, финансијски план и програм развоја;</p>
			<p class="Basic-Paragraph">5) усваја финансијске извештаје;</p>
			<p class="Basic-Paragraph">6) одлучује о расподели добити и покрићу губитака;</p>
			<p class="Basic-Paragraph">7) доноси инвестиционе одлуке;</p>
			<p class="Basic-Paragraph">8) одлучује о располагању имовином;</p>
			<p class="Basic-Paragraph">9) именује и разрешава директора ученичке задруге;</p>
			<p class="Basic-Paragraph">10) бира и разрешава из редова задругара чланове управног одбора и председника скупштине;</p>
			<p class="Basic-Paragraph">11) доноси одлуку о прихватању статуса задругара ученичке задруге;</p>
			<p class="Basic-Paragraph">12) доноси одлуку престанку статуса задругара у складу са правилима за рад задруге;</p>
			<p class="Basic-Paragraph">13) доноси пословник о свом раду;</p>
			<p class="Basic-Paragraph">14) одлучује о другим питањима у складу са законом и правилима за рад задруге.</p>
			<p class="bold">Начин рада скупштине ученичке задруге</p>
			<p class="clan">Члан 15.</p>
			<p class="Basic-Paragraph">Скупштина ученичке задруге ради на седницама које сазива председник скупштине.</p>
			<p class="Basic-Paragraph">Скупштина ученичке задруге одлучује већином гласова присутних задругара, ако је присутна најмање једна половина задругара.</p>
			<p class="Basic-Paragraph">Начин рада скупштине ученичке задруге ближе се уређује пословником скупштине.</p>
			<p class="bold">Управни одбор ученичке задруге</p>
			<p class="clan">Члан 16.</p>
			<p class="Basic-Paragraph">Управни одбор ученичке задруге састоји се од најмање три члана. </p>
			<p class="Basic-Paragraph">Управни одбор има председника, кога бирају између себе чланови управног одбора.</p>
			<p class="Basic-Paragraph">Број чланова, начин избора и разрешење чланова управног одбора уређује се правилима за рад задруге.</p>
			<p class="Basic-Paragraph">Чланове управног одбора бира скупштина ученичке задруге из реда задругара.</p>
			<p class="Basic-Paragraph">За члана управног одбора не може бити биран председник скупштине ученичке задруге и директор ученичке задруге.</p>
			<p class="bold">Надлежност управног одбора ученичке задруге</p>
			<p class="clan">Члан 17.</p>
			<p class="Basic-Paragraph">Управни одбор:</p>
			<p class="Basic-Paragraph">1) предлаже и спроводи пословну политику и припрема извештаје о спровођењу пословне политике;</p>
			<p class="Basic-Paragraph">2) разматра и предлаже план рада, финансијски план и програм развоја;</p>
			<p class="Basic-Paragraph">3) разматра и предлаже извештај о пословању;</p>
			<p class="Basic-Paragraph">4) разматра и предлаже усвајање финансијских извештаја;</p>
			<p class="Basic-Paragraph">5) предлаже скупштини расподелу добити и начин покрића губитака;</p>
			<p class="Basic-Paragraph">6) припрема предлоге одлука за скупштину ученичке задруге и спроводи одлуке скупштине;</p>
			<p class="Basic-Paragraph">7) предлаже скупштини именовање и разрешење директора ученичке задруге;</p>
			<p class="Basic-Paragraph">8) предлаже скупштини доношење инвестиционих одлука;</p>
			<p class="Basic-Paragraph">9) предлаже скупштини одлуке о располагању имовином у складу са правилима за рад задруге;</p>
			<p class="Basic-Paragraph">10) доноси пословник о свом раду;</p>
			<p class="Basic-Paragraph">11) доноси одлуке и обавља и друге послове, у складу са правилима за рад задруге.</p>
			<p class="bold">Начин рада управног одбора ученичке задруге</p>
			<p class="clan">Члан 18.</p>
			<p class="Basic-Paragraph">Управни одбор ученичке задруге ради на седницама које сазива председник управног одбора ученичке задруге.</p>
			<p class="Basic-Paragraph">Ближи услови и питања од значаја за начин рада управног одбора ученичке задруге уређују се пословником о раду управног одбора.</p>
			<p class="bold">Директор ученичке задруге</p>
			<p class="clan">Члан 19.</p>
			<p class="Basic-Paragraph">Директор ученичке задруге именује се из реда задругара који су запослени на неодређено време у школи која оснива ученичку задругу.</p>
			<p class="Basic-Paragraph">Директор ученичке задруге:</p>
			<p class="Basic-Paragraph">1) заступа ученичку задругу;</p>
			<p class="Basic-Paragraph">2) организује рад и води пословање ученичке задруге;</p>
			<p class="Basic-Paragraph">3) стара се о законитости и одговара за законитост рада ученичке задруге; </p>
			<p class="Basic-Paragraph">4) извршава одлуке скупштине и управног одбора; </p>
			<p class="Basic-Paragraph">5) обавља и друге послове, у складу са правилима за рад задруге.</p>
			<p class="clan">V. НАЧИН РАДА И ПОСЛОВАЊЕ УЧЕНИЧКЕ ЗАДРУГЕ</p>
			<p class="bold">Управљање имовином ученичке задруге</p>
			<p class="clan">Члан 20.</p>
			<p class="Basic-Paragraph">Ученичка задруга управља, користи и располаже својом имовином, у складу са законом, овим правилником, оснивачким актом и правилима за рад задруге.</p>
			<p class="Basic-Paragraph">Имовину ученичке задруге чине, право својине на покретним и непокретним стварима, новчаним средствима, хартијама од вредности и друга имовинска права које је задруга стекла пословањем или другим правним послом.</p>
			<p class="Basic-Paragraph">Имовина ученичке задруге је у задружној својини.</p>
			<p class="Basic-Paragraph">Имовина ученичке задруге може да се образује из чланарине задругара, средстава остварених радом и пословањем задруге и средстава које је задруга стекла у складу са законом.</p>
			<p class="bold">Пословање ученичке задруге</p>
			<p class="clan">Члан 21.</p>
			<p class="Basic-Paragraph">Ученичка задруга у свом пословању користи имовину ученичке задруге, као и средства која добије на коришћење од оснивача, у складу са законом и правилима за рад задруге.</p>
			<p class="Basic-Paragraph">Ученичка задруга може, у оквиру регистроване делатности, односно делатности одређене оснивачким актом да обавља послове и за лица која нису задругари, на начин и у обиму којим се не доводе у питање циљеви њене делатности, у складу са оснивачким актом и правилима за рад задруге.</p>
			<p class="Basic-Paragraph">Начин рада ученичке задруге ближе се уређује правилима за рад ученичке задруге.</p>
			<p class="bold">Стицање и расподела добити ученичке задруге</p>
			<p class="clan">Члан 22.</p>
			<p class="Basic-Paragraph">Скупштина ученичке задруге одлучује о расподели годишње добити, након усвајања финансијских извештаја:</p>
			<p class="Basic-Paragraph">Добит из става 2. овог члана распоређује се следећим редом:</p>
			<p class="Basic-Paragraph">1) за покриће губитака пренетих из ранијих година;</p>
			<p class="Basic-Paragraph">2) проширење материјалне основе рада ученичке задруге и оснивача ученичке задруге:</p>
			<p class="Basic-Paragraph">– за унапређивање делатности пружања услуга и производње добара који су резултат рада ученичке задруге;</p>
			<p class="Basic-Paragraph">– за улагање у куповину и продају уџбеника, прибор и опрему која је потребна за остваривање и унапређивање образовно-васпитног рада;</p>
			<p class="Basic-Paragraph">– за финансирање екскурзија, исхране и превоза социјално угрожених категорија ученика;</p>
			<p class="Basic-Paragraph">– унапређивање образовно-васпитног рада у школи (финансирање пројеката, размена ученика, куповина наставних средстава и наставних помагала и др.);</p>
			<p class="Basic-Paragraph">– у друге сврхе у складу са актима којима се уређује рад ученичке задруге.</p>
			<p class="Basic-Paragraph">Након расподеле добити из става 3. овог члана, преостали део добити може се користити за награђивање задругара, највише у висини од највише 25% од укупне добити ученичке задруге, у складу са законом.</p>
			<p class="Basic-Paragraph">Сагласност на расподелу добити из става 4. овог члана даје школски одбор школе оснивача ученичке задруге.</p>
			<p class="Basic-Paragraph">Задругари који су ученици школе која је оснивач ученичке задруге не могу се награђивати доделом финансијских средстава. </p>
			<p class="Basic-Paragraph">Износ нераспоређене добити преноси се у наредну пословну годину.</p>
			<p class="bold">Пословне књиге и финансијски извештаји</p>
			<p class="clan">Члан 23.</p>
			<p class="Basic-Paragraph">Ученичка задруга води пословне књиге, саставља и подноси финансијске извештаје, на начин и под условима који су прописани законом којим се уређује рачуноводство.</p>
			<p class="Basic-Paragraph">Стручне, административне и финансијске послове обављају запослени у школи.</p>
			<p class="Basic-Paragraph">За обављање послова из става 2. овог члана могу бити ангажована друга стручна лица, којима се накнада за рад исплаћује из средстава ученичке задруге.</p>
			<p class="bold">Обавеза извештавања о пословању ученичке задруге</p>
			<p class="clan">Члан 24.</p>
			<p class="Basic-Paragraph">Школа је обавезна да уз финансијски извештај школе, Министарству истовремено достави и извештај о раду ученичке задруге. </p>
			<p class="clan">VI. РЕГИСТРАЦИЈА И ПРЕСТАНАК УЧЕНИЧКЕ ЗАДРУГЕ</p>
			<p class="bold">Подаци који се уписују у Регистар</p>
			<p class="clan">Члан 25.</p>
			<p class="Basic-Paragraph">Ученичка задруга уписује се у Регистар сходном применом одредаба закона којим се уређује регистрација задруга.</p>
			<p class="Basic-Paragraph">У регистар се региструју следећи подаци о ученичкој задрузи: </p>
			<p class="Basic-Paragraph">1) ознака врсте ученичке задруге; </p>
			<p class="Basic-Paragraph">2) пословно име; </p>
			<p class="Basic-Paragraph">3) адреса седишта; </p>
			<p class="Basic-Paragraph">4) датум и време оснивања; </p>
			<p class="Basic-Paragraph">5) датум и време промена; </p>
			<p class="Basic-Paragraph">6) матични број додељен од стране Републичког завода за статистику; </p>
			<p class="Basic-Paragraph">7) пореско-идентификациони број (ПИБ); </p>
			<p class="Basic-Paragraph">8) шифра и опис претежне делатности; </p>
			<p class="Basic-Paragraph">9) бројеви рачуна у банкама; </p>
			<p class="Basic-Paragraph">10 )назив, адреса седишта и матични број школе која је оснивач ученичке задруге;</p>
			<p class="Basic-Paragraph">11) лично име и јединствен матични број директора; </p>
			<p class="Basic-Paragraph">12) лично име и јединствен матични број чланова управног одбора;</p>
			<p class="Basic-Paragraph">У Регистар се, уколико постоје, региструју и следећи подаци о ученичкој задрузи: </p>
			<p class="Basic-Paragraph">1) подаци о огранку ученичке задруге; </p>
			<p class="Basic-Paragraph">2) адреса за пријем поште; </p>
			<p class="Basic-Paragraph">3) скраћено пословно име; </p>
			<p class="Basic-Paragraph">4) пословно име на страном језику. </p>
			<p class="Basic-Paragraph">У Регистар се региструју и: </p>
			<p class="Basic-Paragraph">1) подаци о престанку ученичке задруге, у складу са законом; </p>
			<p class="Basic-Paragraph">2) забележбе података од значаја за правни промет ученичке задруге. </p>
			<p class="Basic-Paragraph">У Регистар се региструју и други подаци о ученичкој задрузи у складу са законом. </p>
			<p class="Basic-Paragraph">У Регистар се региструју и све промене података о ученичкој задрузи садржаних у Регистру. </p>
			<p class="bold">Регистрација и објава докумената </p>
			<p class="clan">Члан 26. </p>
			<p class="Basic-Paragraph">У Регистар се региструју следећа документа задруге:</p>
			<p class="Basic-Paragraph">1) оснивачки акт; </p>
			<p class="Basic-Paragraph">2) измене оснивачког акта и пречишћен текст тог документа након сваке такве измене; </p>
			<p class="Basic-Paragraph">3) правила за рад задруге; </p>
			<p class="Basic-Paragraph">4) измене правила за рад задруге и пречишћен текст тог документа након сваке такве измене.</p>
			<p class="bold">Престанак ученичке задруге</p>
			<p class="clan">Члан 27.</p>
			<p class="Basic-Paragraph">Одлуку о престанку ученичке задруге доноси школски одбор школе која оснива ученичку задругу.</p>
			<p class="Basic-Paragraph">Ученичка задруга престаје укидањем школе која оснива ученичку задругу, као и статусним променама које за последицу имају укидање школе која оснива ученичку задругу (спајање, раздвајање и припајање школе).</p>
			<p class="Basic-Paragraph">Ученичка задруга брише се из Регистра по достављању одлуке школског одбора о престанку ученичке задруге, по достављању одлуке о укидању школе која оснива ученичку задругу, као и одлуке о промени статуса школе која за последицу има укидање школе (спајање, раздвајање и припајање школе).</p>
			<p class="Basic-Paragraph">По престанку ученичка задруге, права и обавезе ученичке задруге преузима њен оснивач.</p>
			<p class="clan">VII. ПРЕЛАЗНЕ И ЗАВРШНЕ ОДРЕДБЕ</p>
			<p class="bold">Постојеће ученичке задруге</p>
			<p class="clan">Члан 28.</p>
			<p class="Basic-Paragraph">Постојеће ученичке задруге дужне су да ускладе своју организацију, пословање и опште акте с одредбама овог правилника најкасније у року од годину дана од дана ступања на снагу овог правилника.</p>
			<p class="Basic-Paragraph">Постојеће ученичке задруге дужне су да промене извршене у поступку усклађивања, а које су предмет регистрације, пријаве Регистру, у складу са законом.</p>
			<p class="bold">Ступање на снагу</p>
			<p class="clan">Члан 29.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00269/2017-04</p>
			<p class="potpis">У Београду, 16. априла 2018. године</p>
			<p class="potpis">Министар, </p>
			<p class="potpis"><span class="bold">Младен Шарчевић, </span>с.р.</p>
	</div>

