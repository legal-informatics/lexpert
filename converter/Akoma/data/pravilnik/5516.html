


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 56. став 1. Закона о заштити природе („Службени гласник РС”, бр. 36/09, 88/10 и 91/10 – исправка) и члана 16. Статута Јавног предузећа „Палић – Лудаш”,</p>
				<p>Надзорни одбор, на седници одржаној 28. фебруара 2014. године, доноси </p>
				<p class="odluka-zakon">&nbsp;</p>
				<p class="naslov">ПРАВИЛНИК</p>
				<p class="naslov" style="margin-top: 0">о унутрашњем реду и чуварској служби Специјалног резервата природе „Селевењске пустаре”</p><p class="clan" style="margin-top: 0">"Службени гласник РС", број 70 од 9. јула 2014.</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Правилником о унутрашњем реду и чуварској служби у Специјалном резервату природе „Селевењске пустаре” (у даљем тексту: Правилник), уређују се правила за спровођење режима заштите Резервата природе „Селевењске пустаре” (у даљем тексту Резерват), а нарочито:</p>
				<p>1) начин на који ће се понашати посетиоци, власници и корисници непокретности при кретању, боравку и обављању посла на заштићеном подручју; </p>
				<p>2) места, површине и објекти у којима се ограничава кретање или забрањује и ограничава обављање одређених радњи, као и трајање тих мера;</p>
				<p>3) биљне и животињске врсте које је забрањено уништавати, оштећивати или узнемиравати, као и врсте чије је коришћење, односно брање, сакупљање и излов ограничен;</p>
				<p>4) начин сарадње са физичким и правним лицима који по различитом основу користе или су заинтересовани за коришћење заштићеног подручја;</p>
				<p>5) услови заштите приликом научних истраживања и образовних активности; </p>
				<p>6) места и услови за одлагање отпада;</p>
				<p>7) начин одржавања уредности и чистоће заштићеног подручја;</p>
				<p>8) начин и организација чувања заштићеног подручја;</p>
				<p>9) опрема и средства неопходна за чување и одржавање;</p>
				<p>10) противпожарна заштита.</p>
				<p class="clan">Члан 2.</p>
				<p>Одредбе овог правилника односе се на лица која пребивају или бораве на подручју Резервата, власнике земљишта и других непокретности и правна и физичка лица која остварују право коришћења непокретности или коришћења природних добара на подручју Резервата кроз регистровану делатност, на посетиоце Специјалног резервата, као и на правна и физичка лица која обављају друге дозвољене активности или врше службене радње на подручју Специјалног резервата.</p>
				<p>Правна и физичка лица из става 1. овог члана дужна су да поштују режиме заштите на подручју Резервата прописане Уредбом о заштити специјалног резервата природе „Селевењске пустаре” („Службени гласник РС”, брoj 37/97) (у даљем тексту Уредбе) за укупну површину Резервата и појединачне степене заштите:</p>
				<p>– Режим заштите II степена на површинама субјединицa Резервата – Дегелица, Богарзо, Селевењска шума, Траћик, Килапош;</p>
				<p>– Режим заштите III степена на површинама субјединица Резервата – Темпломпарт, Лофеј, Волујски пашњак, Сточни пашњак, Ченгеш рампа.</p>
				<p class="clan">Члан 3.</p>
				<p>Правна или физичка лица из члана 2. овог правилника дужна су да се придржавају Закона, Уредбе и одредаба овог правилника, упутстава са информативних табли и других ознака, као и упутстава или налога чувара и других овлашћених лица Јавног предузећа „Палић – Лудаш” (у даљем тексту: Управљач).</p>
				<p class="clan">Члан 4.</p>
				<p>За коришћење природних вредности Резервата и услуга Управљача плаћа се накнада у складу са чланом 70. Закона о заштити природе („Службени гласник РС”, бр. 36/09, 88/10 и 91/10 – исправка) (у даљем тексту: Закон).</p>
				<p>Обвезнике накнаде, њену висину и начин наплате прописује Управљач Одлуком о накнадама за коришћење Специјалног резервата природе „Селевењске пустаре” (у даљем тексту: Одлука о накнадама), у складу са Законом.</p>
				<p class="clan">Члан 5. </p>
				<p>Управљач обезбеђује унутрашњи ред у Специјалном резервату, у складу са Законом, Уредбом и овим правилником и то организовањем чуварске службе, сарадњом са локалним становништвом, јавним предузећима и установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 6.</p>
				<p>Кретање на подручју Резервата дозвољено је по одређеним пољским путевима, означеним стазама и уређеним површинама (двориште Шумске куће у Селевењској шуми, Темпломпарт).</p>
				<p>Изузетно се посетиоци и организоване групе посетилаца Резервата могу кретати и по деловима подручја Резервата који нису одређени за кретање и боравак посетилаца уз претходно одобрење Управљача и у пратњи чувара – водича.</p>
				<p class="clan">Члан 7.</p>
				<p>На подручју Резервата забрањен је боравак посетилаца без одобрења Управљача или пратње чувара. </p>
				<p class="clan">Члан 8.</p>
				<p>Кретање моторних возила на подручју Резервата дозвољено је по означеним пољским путевима.</p>
				<p>Забрањена је вожња моторима и организовање трка.</p>
				<p>Паркирање возила дозвољено је на означеним површинама.</p>
				<p>Власници некретнина на подручју Резервата могу прилазити својим парцелама пољским путевима и паркирати упоред истих током вршења пољопривредних радова.</p>
				<p>У случају потребе возила управљача, полиције, хитне помоћи могу да користе све пољске путеве.</p>
				<p class="clan">Члан 9.</p>
				<p>Камповање и логоровање на подручју Резервата се може организовати једино на местима посебно одређеним и уређеним за те намене – двориште Шумске куће у субјединици Селевењска шума.</p>
				<p>Изузетно од одредбе става 1. овог члана, камповање или логоровање може се организовати уз пратњу чувара и одобрење Управљача на другом месту, у кратком трајању и за мањи број лица, а за потребе истраживачког рада и екотуризма.</p>
				<p>Забрањено је ложење ватре на отвореном огњишту, изван места одређених ст. 1. и 2. овог члана.</p>
				<p class="clan">Члан 10. </p>
				<p>Власници и корисници земљишта и других непокретности дужни су да омогуће пролаз чуварима и другим овлашћеним лицима Управљача у вршењу службених радњи, као и лицима која са одобрењем Управљача обављају истраживачке и друге активности у Специјалном резервату.</p>
				<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ И ЖИВОТНЕ СРЕДИНЕ</p>
				<p class="clan">Члан 11.</p>
				<p>Лица која живе, бораве или обављају посао на подручју Резервата дужна су да примењују мере заштите природних, културних и других вредности и животне средине, у складу са Законом, Уредбом и овим правилником, као и меродавним законима и прописима донетим на основу тих закона.</p>
				<p class="clan">Члан 12.</p>
				<p>На подручју Резервата забрањено је сакупљање биљних и животињских врста.</p>
				<p>Биљке заштићене Законом, Правилником о проглашењу и заштити заштићених и строго заштићених дивљих врста биљака и животиња и гљива („Службени гласник РС”, бр. 5/10 и 47/11) (у даљем тексту: Правилник о заштићеним врстама), као строго заштићене и заштићене врсте, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње заштићене Законом, Правилником о заштићеним врстама као строго заштићене и заштићене врсте, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Резервата примети и нађе примерке биљака и животиња из ст. 1. и 2. овог члана који су оштећени, односно рањени, болесни, немоћни или мртви, или примети појаве оштећења и уништавања станишта биљака и животиња, треба да о томе без одлагања обавести чувара или друго овлашћено лице Управљача, односно да тим лицима преда споменути нађени примерак биљке, односно животиње. Управљач води евиденцију о поднетим обавештењима, односно саставља записник у вези утврђеног стања по поднетом обавештењу или нађеном примерку биљке односно животиње.</p>
				<p>Управљач ће о налазима и обавештењима из става 3. овог члана обавестити Покрајински завод за заштиту природе и надлежног инспектора, односно предузети друге потребне радње у вези тих налаза и обавештења.</p>
				<p class="clan">Члан 13.</p>
				<p>Забрањено је остављати угинуле, заклане и убијене животиње и њихове делове, кланички отпад и месне прерађевине на подручју Резервата осим у склопу посебно организованог и уређеног хранилишта некрофагих врста птица уз претходно прибављене услове заштите природе и сагласност управљача.</p>
				<p class="clan">Члан 14.</p>
				<p>На подручју Резервата није допуштено уношење, односно садња, засејавање и насељавање алохтоних дивљих врста биљака и животиња.</p>
				<p>На подручју Резервата забрањено је уношење или насељавање инвазивних врста биљака и животиња у складу са одговарајућим прописима.</p>
				<p class="clan">Члан 15.</p>
				<p>Управљач ће на погодан начин јавно приказати, и учинити доступним свима који користе или по неком основу бораве на подручју Специјалног резервата, спискове врста дивље флоре и фауне из члана 12. са именима на српском и латинском језику и другим неопходним информацијама значајним за њихово препознавање, заштиту и режим коришћења.</p>
				<p class="clan">Члан 16. </p>
				<p>Забрањено је оштећивање, уништавање, изношење и присвајање примерака биљака и животиња, минерала, кристалних творевина и фосилних у складу са чланом 25. Закона.</p>
				<p class="clan">Члан 17. </p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Резервата.</p>
				<p class="clan">Члан 18.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет.</p>
				<p>У складу са чланом 57. Закона за планиране објекте, радове и активности са могућим значајним утицајем на животну средину неопходно је прибавити сагласност надлежног органа у складу са Законом о стратешкој процени утицаја на животну средину и Законом о процени утицаја на животну средину.</p>
				<p class="clan">IV. ВРШЕЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 19.</p>
				<p>Пољопривредна делатност, односно обрада земљишта и гајење ратарских и воћарских култура, врши се у складу са Законом, Уредбом и овим правилником.</p>
				<p>На подручју Резервата није допуштено преоравања станишта ретких врста и површина са природном вегетацијом и извођења других радова који нарушавају њихова станишта, интегритет простора и стабилност екосистема.</p>
				<p>Није допуштено паљење трске и травних површина. </p>
				<p class="clan">Члан 20. </p>
				<p>Забрањена је употреба хемијских средстава, осим строго селективних на подручју Резервата.</p>
				<p>Забрањено је употребљавати хербициде на лаким песковитим земљиштима на подручју Килапош у II степену заштите.</p>
				<p class="clan">Члан 21. </p>
				<p>Гајење, заштита и коришћење шума врши су у складу са Законом о шумама („Службени гласник РС”, број 30/10), његовим подзаконским актима и овим правилником.</p>
				<p>Газдовање шумама се спроводи према плану развоја шумских подручја, основи газдовања, годишњим плановима газдовања шумама и извођачким пројектима уз прибављене и уграђене услове заштите природе.</p>
				<p class="clan">Члан 22.</p>
				<p>На подручју Резервата забрањена је чиста сеча шуме осим у засадима багрема и еуроамеричких топола.</p>
				<p>Забрањене су проредне (узгојне) и санитарне сече ако нису у функцији очувања и унапређивања природних реткости и других угрожених врста и њихових станишта у складу са Планом управљања у процесу ревитализације субјединице Селевењска шума и уз прибављене услове заштите природе.</p>
				<p>Забрањено је пошумљавање осим ако је то у функцији очувања и унапређивања разноврсности вегетације на одређеним деловима Резервата.</p>
				<p>На подручју Резервата није дозвољена сеча и други облик уклањања или оштећивања репрезентативних стабала дрвећа и примерака заштићених, ретких и у другом погледу значајних врста дрвећа и жбуња.</p>
				<p class="clan">Члан 23.</p>
				<p>Коришћење вода врши се у складу са Уредбом и Правилником. </p>
				<p>Забрањено је прокопавање канала осим реверзибилних, јама за заливање и исушивање мочвара и други радови који би довели до промене водног режима.</p>
				<p>Забрањено je исушивање мочварних станишта приликом регулисања режима подземних вода на подручју Лофеј у III степену заштите.</p>
				<p>На подручју целог Резервата је забрањена изградња рибњака.</p>
				<p>За одвођење воде и друге хидротехничке радове на подручју Резервата, потребно је прибавити мишљење и услове Покрајинског завода за заштиту природе.</p>
				<p class="clan">Члан 24. </p>
				<p>Јавно водопривредно предузеће „Воде Војводине” дужно је да стави на увид Управљачу податке из катастра загађивача, водопривредних објеката и водних токова који се односе на подручје Резервата.</p>
				<p class="clan">Члан 25.</p>
				<p>На подручју Резервата није дозвољено отварање позајмишта песка и нафтних бушотина и други радови који могу утицати на морфологију терена и стабилност екосистема.</p>
				<p class="clan">V. ЛОВ</p>
				<p class="clan">Члан 26.</p>
				<p>Активности ловства на подручју Предела изузетних одлика врше се у складу са Законом, Уредбом, Законом о дивљачи и ловству („Службени гласник РС”, број 18/10) и другим одговарајућим законским прописима, и овим правилником. </p>
				<p>На подручју Резервата није дозвољен лов осим санитарног и селективног одстрела.</p>
				<p>Корисници ловишта „Капетански рит” – субјединице Селевењска шума (II степен заштите), Богарзо (II степен заштите), Темпломпарт (III степен заштите), Дегелица (II степен заштите), Волујски пашњак (III степен заштите), Ченгеш рампа (III степен заштите), Сточни пашњак (III степен заштите), Килапош (II степен заштите), Траћик (II степен заштите) и ловишта „Суботичка пешчара” – Субјединица Лофеј (III степен заштите) на подручју Резервата дужни су да о планираним и предузетим ловним активностима редовно извештавају Управљача и прибаве услове заштите природе за активности лова из става 2. овог члана. </p>
				<p>Управљач може наплатити накнаду кориснику ловишта за обављање активности лова на подручју Резервата у складу са Одлуком о накнадама.</p>
				<p class="clan">VI. СПОРТ, ТУРИЗАМ И РЕКРЕАЦИЈА</p>
				<p class="clan">Члан 27.</p>
				<p>На подручју Резервата могу се организовати спортска и друга такмичења уколико се тим активностима не оштећују или угрожавају природне вредности и квалитет животне средине.</p>
				<p>За такмичења из става 1. овог члана која се одвијају на подручју Резервата организатор прибавља одобрење Управљача седам дана уочи догађаја и плаћа накнаду у складу са Одлуком о накнадама.</p>
				<p>За планиране спортске активности код којих се основано претпоставља могућност утицаја на природне вредности Резервата и квалитет животне средине организатор прибавља и услове заштите природе.</p>
				<p class="clan">Члан 28.</p>
				<p>На подручју Резервата могу се обављати делатности туризма и рекреације у складу са Законом, Планом управљања и овим правилником.</p>
				<p>Услуге туристичког смештаја и угоститељске услуге на подручју Резервата могу пружати правна и физичка лица сходно Закону о туризму („Службени гласник РС”, бр. 36/09, 88/10, 99/11, 93/12) и другим меродавним прописима.</p>
				<p class="clan">Члан 29. </p>
				<p>Посету Резервату и разгледање његових вредности од стране туристичких група организатор туристичког путовања, односно давалац туристичких или угоститељских услуга пријављује Управљачу седам дана уочи догађаја.</p>
				<p>Управљач организује вођење туристичких група из става 2. овог члана или издаје одобрење којим овлашћује друго правно или физичко лице да води посетиоце на начин, на места и у време који се наведеним одобрењем утврђују.</p>
				<p class="clan">Члан 30. </p>
				<p>За туристичку посету и разгледање Резервата плаћа се накнада.</p>
				<p>Обвезнике накнаде из става 1. овог члана, њену висину и начин наплате Управљач прописује Одлуком о накнадама у складу са чланом 70. Закона.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 31. </p>
				<p>Уређење простора на подручју Резервата врши се у складу са Законом о планирању и изградњи („Службени гласник РС”, бр. 72/09, 81/09 – исправка, 64/10 – одлука УС, 24/11, 121/12, 42/13 – одлука УС, 50/13 – одлука УС и 98/13 – одлука УС) и донетим урбанистичким плановима, Уредбом, Планом управљања и овим правилником.</p>
				<p>За просторне и урбанистичке планове који се односе на подручје Резервата у целости, или на њихове поједине делове, спроводи се поступак стратешке процене утицаја на животну средину у складу са законом, односно проверава потреба спровођења те процене у зависности од врсте и садржаја плана и могућих значајних утицаја на животну средину.</p>
				<p>Поступак стратешке процене из става 2. овог члана спроводи орган надлежан за доношење плана, уз прибављање одговарајућих услова, мишљења и сагласности и учешће јавности, у складу са законом.</p>
				<p class="clan">Члан 32.</p>
				<p>На подручју Резервата забрањена је изградња објеката, осим у границама Темпломпарта у традиционалном стилу, и забрањена је промена намене површина.</p>
				<p>За објекте на подручју Резервата чија изградња, реконструкција и доградња нису забрањени Уредбом и Правилником, врши се процена утицаја на животну средину и утврђују мере заштите у складу са законом.</p>
				<p>Пре прибављања урбанистичких аката и одобрења за изградњу неопходно је да орган надлежан за послове урбанизма и изградње или инвеститор прибаве услове заштите природе које издаје Покрајински завод за заштиту природе и мишљење Управљача.</p>
				<p>Планиране радове и активности, односно извођење пројекта, носилац пројекта дужан је да писмено пријави Управљачу. Пријава садржи датум почетка и рок завршетка грађења, односно извођења радова, а ако је грађевинска дозвола издата на основу идејног пројекта, доставља се и копија извештаја о извршеној техничкој контроли главног пројекта. Управљач ће у року од седам дана обавестити носиоца пројекта/инвеститора о могућностима за обављање истих, као и о даљој процедури у складу са Законом.</p>
				<p class="clan">Члан 33.</p>
				<p>Изградња стамбених, економских и помоћних објеката пољопривредних домаћинстава, викендица и привремених објеката изван грађевинских реона и грађевинског земљишта, нису допуштени на подручју Резервата. </p>
				<p>Грађевински реони и грађевинско земљиште, врста и намена објеката, односно правила уређења и грађења, утврдиће се одговарајућим урбанистичким плановима и документима. </p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 34.</p>
				<p>Одржавање чистоће и управљање отпадом на подручју Резервата врши се у складу са Законом, Законом о управљању отпадом („Службени гласник РС”, бр. 36/09 и 88/10) и другим прописима који регулишу заштиту животне средине и управљање чврстим и течним отпадом, прописима који регулишу комуналну хигијену, Уредбом и овим правилником.</p>
				<p class="clan">Члан 35.</p>
				<p>На подручју Резервата забрањено је депоновање смећа и отварање депонија као и физичко и хемијско загађење.</p>
				<p>Свако је дужан да сакупља и одлаже отпатке које ствара, на местима која су посебно уређена и обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на одређеним местима (Селевењска шума – Шумарска кућа) која посећују посетиоци и организовати њихово пражњење и одвожење изван подручја.</p>
				<p class="clan">Члан 36.</p>
				<p>Власници и корисници непокретности дужни су да их одржавају у чистом и уредном стању.</p>
				<p>Корисници шума дужни са да одржавају шумски ред у складу са прописима у области шумарства и условима заштите природе.</p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 37.</p>
				<p>Управљач је дужан да на прописан начин обележи заштићено подручје таблама прописаног изгледа и садржаја које поставља на местима где јавни путеви улазе у Резерват, а границе обележи прописаним ознакама.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле, односно друге ознаке са информацијама о правилима унутрашњег реда.</p>
				<p>Управљач може постављати и друге табле и ознаке од значаја за спровођење режима заштите и презентацију вредности Специјалног резервата, као што су панои, билборди, посетилачке стазе, места за камповање и логоровање, хранилишта, места за отпатке и друго.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање или маскирање другим објектима.</p>
				<p class="clan">Члан 38. </p>
				<p>На подручју Резервата није допуштено постављање информативних табли са називима правних и физичких лица и рекламних и других паноа без одобрења Управљача.</p>
				<p>За постављање службених табли и других ознака које су утврђене прописима у области саобраћаја и јавних путева, шумарства, водопривреде и енергетике потребно је одобрење Управљача.</p>
				<p>За постављање и држање табли и паноа из става 1. овог члана Управљач може наплатити накнаду у складу са посебним актом.</p>
				<p class="clan">Члан 39. </p>
				<p>Фотографисање и снимање видеозаписа и филмова на подручју Резервата је дозвољено.</p>
				<p>За радње из става 1. овог члана које се на подручју Резервата врше у комерцијалне сврхе потребно је прибавити услове заштите природе и одобрење Управљача. За ове активности се плаћа накнада на основу Одлуке о накнадама.</p>
				<p>Фотографије, видеозаписе и филмове који се снимају на подручју Резервата и публикују односно приказују јавности, физичко или правно лице које обавља или за чији рачун се обавља снимање дужно је да један примерак снимљеног материјала достави Управљачу.</p>
				<p>Са обавезом из става 3. овог члана поменута лица биће упозната приликом снимања, а уколико то није могуће сматраће се упозната доношењем овог правилника и његовим јавним објављивањем.</p>
				<p class="clan">X. ИСТРАЖИВАЧКИ И ОБРАЗОВНИ РАД</p>
				<p class="clan">Члан 40. </p>
				<p>На подручју Резервата могу се вршити научна и друга истраживања и образовне активности у природи у складу са Законом и овим Правилником.</p>
				<p>Истраживања и образовне активности из става 1. овог члана допуштено је обављати на начин да се у већој мери не оштете или униште значајне природне вредности као и да се не загади животна средина.</p>
				<p class="clan">Члан 41.</p>
				<p>За истраживања која се врше на подручју Резервата потребно је прибавити одобрење Управљача и услове заштите природе, које издаје Покрајински завод за заштиту природе. </p>
				<p class="clan">Члан 42.</p>
				<p>За геолошка и биолошка истраживања и истраживања из пољопривреде, педологије, хидрологије, енергетике и животне средине на подручју Резервата потребно је прибавити поред Законом прописане дозволе надлежног министарства и одобрење Управљача и услове заштите природе које издаје Покрајинског завод за заштиту природе. </p>
				<p>Истраживања у области просторног и урбанистичког планирања, демографије и културних добара потребно је благовремено пријавити Управљачу.</p>
				<p>Истраживања из става 1. овог члана не могу започети пре него што Управљач потврди пријем пријаве истраживања. Пријава истраживања мора садржати релевантне податке о врсти, циљу, садржају, времену трајања, извођачу и броју учесника истраживања. У пријави се могу навести и услуге, односно помоћ која се очекује од Управљача.</p>
				<p>Управљач ће у року не дужем од седам дана обавестити подносиоца пријаве да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда, односно евентуално упутити подносиоца захтева на прибављање услова заштите природе или одобрења уколико се ради о стаништима заштићених и строго заштићених врста.</p>
				<p class="clan">Члан 43.</p>
				<p>Образовне активности на подручју Резервата као што су школа у природи, теренска настава и стручне екскурзије потребно је благовремено пријавити Управљачу и може се одвијати само у пратњи чувара-водича.</p>
				<p>Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.</p>
				<p class="clan">Члан 44.</p>
				<p>Захтев за издавање одобрења за истраживања из члана 43. нарочито садржи: назив и адресу институције, имена руководиоца и учесника истраживања, назив и укупно трајање пројекта, време почетка и завршетка теренских радова за које се издаје одобрење, главне методе и технике истраживања, податке о узорцима и примерцима живе и неживе природе чије је узимање планирано, места и објекте на којима се истраживање врши. </p>
				<p>Одобрење за истраживања поред података из става 1. овог члана садржи и посебне услове и мере заштите природе и животне средине који се при истраживању морају поштовати, односно примењивати.</p>
				<p>У року од 15 дана по завршетку теренских истраживачких радова и образовних активности, подносилац захтева за одобрење односно подносилац пријаве за истраживања и образовне активности из члана 43. и 44. дужан је да Управљачу достави кратак извештај о току и главним видљивим резултатима спроведених истраживања и образовних активности.</p>
				<p>Ономе ко благовремено не поднесе извештај из става 3. овог члана Управљач може ускратити одобрење за наредна истраживања, односно обавештење и услуге за обављање образовних активности.</p>
				<p>По завршетку елабората, односно публиковању резултата о извршеним истраживањима носилац истраживања, односно подносилац захтева за одобрење или подносилац пријаве дужан ја да обавести Управљача у року од 15 дана као и да тај елаборат или публиковани рад достави Управљачу.</p>
				<p class="clan">XI. ЧУВАРСКА СЛУЖБА</p>
				<p class="clan">Члан 45.</p>
				<p>Ради обезбеђења унутрашњег реда у Резервату, Управљач организује чуварску службу.</p>
				<p>Чуварску службу чине: чувар – водич, чувар и координатор службе који има овлашћења да организује послове службе, води одговарајуће евиденције и подноси извештаје о раду (месечне, периодичне и годишње) руководиоцу сектора заштите природе, или другом овлашћеном лицу. </p>
				<p>Послове чуварске службе у својству овлашћених лица непосредно обављају чувар и координатор чуварске службе (у даљем тексту: чувар).</p>
				<p>Услове које морају испуњавати лица из става 3. овог члана, број тих лица и друга питања од значаја за њихов радни статус и начин обављања послова утврђује Управљач актом о систематизацији послова и радних места.</p>
				<p>Организовање чуварске службе врши се у складу са одредбама Закона.</p>
				<p class="clan">Члан 46.</p>
				<p>За време службе чувар носи службену одећу на којој је знак заштићеног подручја, знак заштите природе и знак Јавног предузећа „Палић – Лудаш” као Управљача.</p>
				<p>Изглед униформе усклађује се са Законом и његовим подзаконским актима.</p>
				<p class="clan">Члан 47.</p>
				<p>Под обезбеђењем унутрашњег реда у Резервату, подразумева се заштита и очување земљишта, вегетације, фауне и вода од свих видова загађивања и оштећења, као и заштита, чување и обнављање ознака и информативних табли, чување посетилачке инфраструктуре и заштита од пожара.</p>
				<p class="clan">Члан 48.</p>
				<p>Служба чувања је организована по чуварским зонама.</p>
				<p>Чуварске зоне у смислу овог правилника, чине делови Резервата сачињени од логичних просторних целина, по конфигурацији терена, станишним приликама, представља компактну природну целину, у којој се успешно обезбеђује контрола, унутрашњи ред и заштита.</p>
				<p>Организација чувања може се организовати и на други начин у зависности од потреба, ефикасности и економичности рада службе и то патролним радом, стационарним контролама или комбиновањем напред наведених метода, односно другом применом теренског рада.</p>
				<p class="clan">Члан 49.</p>
				<p>Величина чуварске зоне је различита и зависи од конфигурације терена, приступачности, прегледности и нарочито од степена угрожености одређених подручја Резервата.</p>
				<p class="clan">Члан 50.</p>
				<p>Када чувар у вршењу чуварског надзора у Резервату затекне лице које чини радњу супротну одредбама Закона, Уредбе и овог правилника, или кад постоји основана претпоставка да је учињено кривично дело или прекршај, овлашћен је и дужан да:</p>
				<p>1) прати кретање и активности посетилаца и легитимише лица која затекне у заштићеном подручју;</p>
				<p>2) изврши преглед свих врста возила и товара;</p>
				<p>3) изврши сваки преглед, осим станова и других просторија, за чији преглед је потребан судски налог;</p>
				<p>4) привремено одузме предмете којима је извршен прекршај или кривично дело и предмете који су настали, или прибављени извршењем таквог дела, као и да ове предмете, без одлагања, преда Управљачу ради чувања;</p>
				<p>5) лице без личних исправа, затечено у вршењу недозвољених радњи, приведе надлежном органу унутрашњих послова;</p>
				<p>6) затражи успостављање претходног стања, односно нареди мере за спречавање и уклањање штетних последица;</p>
				<p>7) сарађује са власницима и корисницима права на некретнинама у Резервату ради заштите;</p>
				<p>8) сарађује са корисницима природних ресурса у Резервату и координира заједничке акције у циљу заштите и рационалног коришћења природних ресурса;</p>
				<p>9) прати стање биљних и животињских врста, као и других вредности Резервата;</p>
				<p>10) пружа помоћ посетиоцима Резервата и локалном становништву;</p>
				<p>11) сарађује са надлежним инспектором, са органом унутрашњих послова.</p>
				<p>О свим предузетим радњама, а посебно у случају када уочене радње могу представљати прекршај, кривично дело, привредни преступ, када је причињена штета, када је извршено заузеће имовине, чувар саставља записник.</p>
				<p class="clan">Члан 51.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уноси:</p>
				<p>– ближи подаци о извршиоцима разних недозвољених радњи (име и презиме, име оца, адреса, запослење и други подаци за идентификацију),</p>
				<p>– начин извршења радње,</p>
				<p>– подаци о сведоцима и други расположиви докази које је могуће прибавити,</p>
				<p>– фотодокументација,</p>
				<p>– подаци о евентуалној штети, а посебно количине, броја комада, пречници, врсте и друго.</p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p class="clan">Члан 52.</p>
				<p>О привремено одузетим предметима из члана 50. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, односно за враћање у природу или збрињавање примерака привремено одузетих животињских или биљних врста.</p>
				<p>О привремено одузетим предметима Управљач води регистар са подацима о врсти количини, разлогу привременог одузимања, лицу коме су предмети привремено одузети и чувару, односно добровољном чувару који је предмете привремено одузео.</p>
				<p class="clan">Члан 53.</p>
				<p>Чувар заштићеног подручја поред овлашћења из члана 51. овог правилника, посебно је дужан да:</p>
				<p>1. Потпуно и детаљно познаје теренске прилике у зонама које чува, а нарочито спољне и унутрашње границе Резервата.</p>
				<p>2. Спречава бесправну пашу, недозвољено обрађивање земљишта, прекомерну употребу хемијских средстава, бесправно подизање објеката, лов.</p>
				<p>3. Редовно обилази, чува и надгледа површине Резервата у контроли коришћења, мониторингу стања као и да надгледа и чува уређаје и објекте Управљача (опрема посетилачких стаза, информативне табле итд.).</p>
				<p>4. Предузима и контролише спровођење превентивних мера за заштиту Резервата од пожара.</p>
				<p>5. Благовремено обавештава надлежни инспекцијски орган о утврђеним незаконитим радњама на заштићеном подручју преко стручне службе предузећа.</p>
				<p>6. Учествује у раду других служби на реону по потреби и учествује у заједничким прегледима и патролама других овлашћених служби и органа.</p>
				<p>7. Води теренски дневник – свакодневно у њега уноси податке, а за случај инспекцијске контроле ставља дневник на увид.</p>
				<p>8. Чува и обнавља граничне знаке, информативне табле, путоказе и друге ознаке.</p>
				<p>9. Носи службено одело и легитимацију.</p>
				<p class="clan">Члан 54.</p>
				<p>Као службено лице Управљача, на терену, са овлашћењима која су му прописана, чувар стручно, ауторитативно и одговорно поступа у свим радњама за које је овлашћен.</p>
				<p>Поступање чувара у свим случајевима мора бити у складу са јавним овлашћењима која има, водећи при том посебно рачуна о правилном представљању и угледу Управљача.</p>
				<p class="clan">Члан 55.</p>
				<p>У пословима заштите екосистема, чувар је дужан да свакодневно прати и евидентира договорене податке (температура, влажност, ветрови, цветање одређених биљних врста, појава одређених врста фауне и др.).</p>
				<p>Подаци се уносе у теренски дневник и одговарајућим евиденцијама достављају предузећу.</p>
				<p>Чувар заштићеног подручја у Резервату обавља и друге стручне радње у складу са потребама службе, разним стручним анализама и прикупљањима података.</p>
				<p>Чувар у Резервату обавља и послове на реализацији и организацији активних мера заштите (сечење подраста, кошење, уклањање инвазивних врста, а по потреби учествује у одржавању и поправкама опреме посетилачких стаза и др.).</p>
				<p class="clan">Члан 56.</p>
				<p>За све уочене појаве којима се на разне начине угрожава државна имовина, противправним присвајањима, оштећењима или ометањима, чувар је дужан да поступа хитно и без одлагања.</p>
				<p class="clan">Члан 57.</p>
				<p>Као службено лице на терену чувар Резервата учествује у пријему посета при обиласку туристичких група и других посетилаца, даје им информације и потребне податке и води посете дуж посетилачких стаза.</p>
				<p>У туристичким и информативним пословима чувар је дужан да познаје све битне карактеристике резервата, ради правилног представљања, значајне природне, културне, историјске вредности, као и друге карактеристике од значаја за правилну презентацију подручја резервата.</p>
				<p class="clan">Члан 58.</p>
				<p>Чувар резервата мора имати легитимацију са којом доказује идентитет, статус службеног лица и овлашћења у складу са Законом.</p>
				<p>Легитимацију чувару издаје Управљач у складу са Законом. Изглед службене легитимације чувара прописује надлежни министар.</p>
				<p>О издатим легитимацијама управљач води посебну евиденцију.</p>
				<p class="clan">Члан 59.</p>
				<p>Чувар дужан је да при предузимању радњи из члана 51. овог правилника претходно покаже легитимацију чувара Резервата.</p>
				<p class="clan">Члан 60.</p>
				<p>Лице које је престало да врши службу чувања, дужно је да легитимацију у року од три дана од дана престанка службе, врати Управљачу.</p>
				<p>Враћену легитимацију из става 1. овог члана, Управљач је дужан поништити и тај податак унети у евиденцију из члана 59. став 3.</p>
				<p class="clan">Члан 61.</p>
				<p>У случају губитка или нестанка легитимације чувар је дужан да о овоме одмах обавести Управљача.</p>
				<p>Изгубљена или нестала легитимација оглашава се неважећом у „Службеном гласнику РС” и брише се из евиденције о издатим легитимацијама а чувару се издаје нова легитимација.</p>
				<p class="clan">Члан 62.</p>
				<p>Чувар обавља службу у униформи. Униформа је у складу са посебним правилником надлежног министарства.</p>
				<p>Чуварима поред униформе припадају и друга средства заштите која су предвиђена посебним актом.</p>
				<p class="clan">Члан 63.</p>
				<p>Чувар Резервата може бити опремљен средствима и то:</p>
				<p>– средствима везе,</p>
				<p>– превозним средствима (теренско возило или мотор),</p>
				<p>– опрема уз превозна средства,</p>
				<p>– батеријске лампе или акумулаторске светиљке,</p>
				<p>– фотоапаратима,</p>
				<p>– другом опремом неопходном за успешно обављање послова.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 64.</p>
				<p>Поред деловања у ванредним ситуацијама, управљач континуирано обавља активности у циљу спровођења мера противпожарне заштите у сарадњи са осталим корисницима простора.</p>
				<p>Реализује се: свакодневно праћење климатских услова и стања горивог материјала у циљу процене текуће опасности од појаве пожара, организовано је осматрање и обавештавање о појави пожара током пожарних сезона, на изузетно угроженим деловима Специјалног резервата природе – као што су депресије са трском или велике површине под травнатом вегетацијом – обавља се појачан сезонски надзор, локалитети излетишта се налазе под контролом употребе и ложења ватре, заштита од пожара реализује се у сарадњи са пољочуварском службом јединице локалне самоуправе општина Кањижа као и са Ватрогасном службом Министарства унутрашњих послова ПУ Суботица и Кањижа.</p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 65.</p>
				<p>Надзор над применом овог правилника врши надлежно Министарство. </p>
				<p class="clan">Члан 66.</p>
				<p>Ступањем на снагу овог правилника, престаје да важи Правилник о унутрашњем реду у Специјалном резервату природе „Селевењске пустаре” од 23. октобра 1998. године.</p>
				<p class="clan">Члан 67.</p>
				<p>Овај Правилник ступа на снагу у року од осам дана од дана објављивања у „Службеном гласнику Републике Србије”, уз претходно прибављену сагласност надлежног министарства.</p>
				<p class="potpis">Број 118-XVI-3/2014</p>
				<p class="auto-style1">Председник Надзорног одбора,</p>
				<p class="auto-style1"><span class="bold">Ненад Новаковић, </span>с.р.</p>
	</div>

