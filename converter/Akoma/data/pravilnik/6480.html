


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
			<p>На основу члана 290. став 1. Закона о енергетици („Службени гласник РС”, брoj 145/14), </p>
			<p>Министар рударства и енергетике доноси </p>
			<p class="odluka-zakon">ПРАВИЛНИК </p>
			<p class="odluka-zakon">о условима за изузеће, садржини захтева за изузеће и садржини акта за изузеће</p>
			<p class="auto-style1">"Службени гласник РС", број 11 од 9. фебруара 
			2018.</p>
			<p class="clan">Члан 1.</p>
			<p>Овим правилником ближе се прописују услови из члана 288. Закона о енергетици (у даљем тексту: Закон), садржина захтева за изузеће и садржина акта о изузећу. </p>
			<p class="clan">Члан 2.</p>
			<p>Нови инфраструктурни објекти гасоводног система, односно интерконектори или складишта природног гаса, односно постојећи инфраструктурни објекти чији се капацитети значајно повећавају или се мењају на начин да се омогућава развој нових извора снабдевања природним гасом (у даљем тексту: инфраструктура), могу се на захтев изузети од примене члана 224. Закона, као и права на приступ из члана 283. став 1. Закона. </p>
			<p>Изузеће из става 1. овог члана може да обухвати цео или део капацитета нове инфраструктуре, односно цео или део повећаног капацитета постојеће инфраструктуре или измењене инфраструктуре, под следећим условима:</p>
			<p>1) да улагање у ову инфраструктуру повећава конкурентност на тржишту и сигурност снабдевања;</p>
			<p>2) да је ризик улагања у ову инфраструктуру такав да улагања неће бити ако се не одобри изузеће;</p>
			<p>3) да ова инфраструктура мора бити у власништву физичког или правног лица које послује у другом правном субјекту одвојеном од оператора система у оквиру кога ће инфраструктура бити изграђена;</p>
			<p>4) да корисници ове инфраструктуре сносе трошкове за коришћење инфраструктуре;</p>
			<p>5) да изузеће не спречава конкуренцију, ефикасно функционисање унутрашњег тржишта природног гаса и ефикасан рад регулисаног система са којим је ова инфраструктура повезана.</p>
			<p>Акт o изузећу из става 1. овог члана доноси Агенција за енергетику Републике Србије (у даљем тексту: Агенција), у складу са Законом.</p>
			<p class="clan">Члан 3.</p>
			<p>Захтев за изузеће садржи:</p>
			<p>1) кратак опис пројекта, односно карактеристика инфраструктуре за коју се захтева изузеће од примене члана 224. Закона и/или члана 283. став 1. Закона;</p>
			<p>2) навођење одредаба Закона за које се захтева изузеће (изузеће од обавеза организовања оператора транспортног система сагласно члану 224. Закона и/или изузеће од обезбеђивања недискриминаторног приступа систему и/или примене регулисаних цена приступа сагласно члану 283. став 1. Закона); </p>
			<p>3) обим изузећа који се одређује у односу на целу или део нове инфраструктуре, односно цео или део повећаног капацитета постојеће инфраструктуре или измењене инфраструктуре ако се захтев односи на изузеће од примене члана 283. став 1. Закона; </p>
			<p>4) трајање захтеваног изузећа за сваки од основа траженог изузећа из тачке 2) овог става; </p>
			<p>5) техничко-економску документацију:</p>
			<p>(1) анализе или студије исплативости изградње инфраструктуре;</p>
			<p>(2) резултате испитивања интересовања тржишта за коришћење инфраструктуре са доказима о обиму исказаног интересовања који су прибављени у складу са најбољом регулаторном праксом испитивања тржишта;</p>
			<p>(3) анализу испуњености прописаних услова из члана 288. Закона и члана 2. овог правилника засновану на подацима о пројекту инфраструктуре и резултатима испитивања интересовања тржишта за коришћење инфраструктуре;</p>
			<p>6) предлог начина образовања цена приступа систему и њиховог усклађивања током периода за који се захтева изузеће ако се захтевом тражи изузеће од обавезе примене регулисаних цена приступа из члана 283. став 1. Закона; </p>
			<p>7) податке о подносиоцу захтева за изузеће (у даљем тексту: подносилац захтева) из члана 4. овог правилника.</p>
			<p class="clan">Члан 4.</p>
			<p>Подаци о подносиоцу захтева садрже:</p>
			<p>1) пословно име, седиште, матични број, ПИБ, претежну делатност подносиоца захтева, податке о члановима органа управљања и руковођења, законском заступнику и другим лицима овлашћеним за заступање и податак о трајању подносиоца захтева ако је основан на одређено време (у даљем тексту: пословни подаци);</p>
			<p>2) пословне податке о члановима подносиоца захтева и њиховом учешћу у регистрованом капиталу подносиоца захтева, као и пословне податке о субјектима који имају управљачка или друга права у субјекту које је подносилац захтева;</p>
			<p>3) податак да ли подносилац захтева обавља енергетске делатности и/или делатност производње природног гаса. </p>
			<p>Подносилац који захтева изузеће од примене члана 224. Закона у захтеву наводи податке о лицима која су чланови органа управљања и руковођења у правним лицима из става 1. тачка 2) овог става као и пословне податке о субјектима који су повезана друштва са подносиоцем захтева и обављају енергетске делатности и/или делатност производње природног гаса.</p>
			<p>За субјекте из ст. 1. и 2. овог члана који су страна правна лица, подносилац уз захтев прилаже, у оригиналу или овереном препису, доказ о регистрацији од стране органа који је у земљи седишта надлежан за послове регистрације привредних субјеката. </p>
			<p>Ако у току трајања поступка дође до промена података из ст. 1. и 2. овог члана, подносилац захтева о томе у року не дужем од осам дана обавештава Агенцију. </p>
			<p class="clan">Члан 5.</p>
			<p>Анализа из члана 3. став 1. тачка 5) подтачка (3) овог правилника, која потврђује испуњеност услова из члана 288. Закона и члана 2. овог правилника садржи: </p>
			<p>1) анализу утицаја инфраструктуре на повећање конкурентности на тржишту, коју подносилац захтева заснива на релевантним подацима о тржишту природног гаса и конкуренцији на тржишту природног гаса у Републици Србији, процени постојећег и будућег удела на тржишту коју има и коју ће имати подносилац захтева или субјекти који директно или индиректно спроводе контролу у подносиоцу захтева, подацима о постојању сличних пројеката чија се изградња планира, подацима о очекиваном ефекту изузимања инфраструктуре на конкуренцију на тржишту у Републици Србији и потенцијално суседним тржиштима природног гаса;</p>
			<p>2) анализу утицаја инфраструктуре на сигурност снабдевања, коју подносилац захтева заснива на упоредном сагледавању техничких параметара постојећег транспортног система Републике Србије, пре и након изградње инфраструктуре, податке о правцима и изворима снабдевања, броју интерконекција са транспортним системима суседних држава, подацима о дневним и годишњим потребама за транспортом, односно складиштењем природног гаса и подацима о потреби обезбеђења двосмерног транспорта природног гаса;</p>
			<p>3) анализу ризика улагања у инфраструктуру коју подносилац захтева заснива на подацима о процењеном временском трајању изградње нове, односно проширењу или измени постојеће инфраструктуре, процени вредности инвестиција у инфраструктуру, вероватноћи поврата инвестиције за случај да изузећа не буде за које потребе анализира нарочито ризик некоришћења инфраструктуре и ризик промене обима трошкова и прихода, а ризик конкуренције ако се планира или је у току градња инфраструктуре сличног обима у ком случају ризик може ценити методом поређења (benchmarking) ризика градње инфраструктуре која је у окружењу по природи и обиму упоредива са инфраструктуром на коју се захтев подноси и резултатима о обиму интересовања тржишта за коришћење инфраструктуре који оправдавају захтевано изузеће;</p>
			<p>4) податке који су коришћени за израду предлога начина образовања цена приступа за кориснике инфраструктуре из члана 3. став 1. тачка 6) овог правилника; </p>
			<p>5) податке који потврђују да изузеће не спречава конкуренцију, ефикасно функционисање унутрашњег тржишта природног гаса и ефикасан рад регулисаног система на који се планира повезивање инфраструктуре, са анализом функционисања унутрашњег тржишта пре и након изградње инфраструктуре, са и без давања права на изузеће. </p>
			<p class="clan">Члан 6.</p>
			<p>Акт о изузећу садржи све обавезне елементе управног акта прописане законом којим се уређује општи управни поступак и овим правилником, и то:</p>
			<p>1) ближе одређује инфраструктуру за коју утврђује право на изузеће (опис и карактеристике инфраструктуре);</p>
			<p>2) ближе одређује одредбе Закона чија се примена изузима на инфраструктури из тачке 1) овог става;</p>
			<p>2) трајање права на изузеће; </p>
			<p>3) обим изузећа, који одређује целу или део нове, односно проширене или измењене инфраструктуре, односно обима изузећа од прописаних обавеза организовања оператора транспортног система; </p>
			<p>4) услове обезбеђивања недискриминаторног приступа систему на делу инфраструктуре, ако право на изузеће од примене члана 283. став 1. Закона није утврђено актом о изузећу за целокупан капацитет инфраструктуре, обим обезбеђивања недискриминаторног приступа на новим или додатним капацитетима, који ће бити изграђени на инфраструктури, одређен према националним специфичностима у конкретном случају и планираном периоду употребе инфраструктуре; </p>
			<p>5) начин и услове расподеле и коришћења капацитета и механизме за управљање капацитетима, начин образовања цена приступа, начин и рокове њиховог усклађивања током трајања права на изузеће и начин и рокове извештавања Агенције о оствареним приходима.</p>
			<p class="clan">Члан 7.</p>
			<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">Број 110-00-00010/2018-05</p>
			<p class="potpis">У Београду, 7. фебруара 2018. године</p>
			<p class="potpis">Министар,</p>
			<p class="potpis"><span class="bold">Александар Антић,</span> с.р.</p>
	</div>

