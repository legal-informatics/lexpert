


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 62. став 2. Закона о полицији („Службени гласник РС”, број 6/16), </p>
				<p>Министар унутрашњих послова доноси</p>
				<p class="odluka-zakon">ПРАВИЛНИК </p>
				<p class="odluka-zakon">о криминалистичко-форензичкој регистрацији, узимању других узорака и криминалистичко-форензичким вештачењима и анализама</p>
				<p class="centar">"Службени гласник РС", број 54 од 31. маја 
				2017. </p>
				<p class="clan">I. УВОДНА ОДРЕДБА</p>
				<p class="clan">Члан 1.</p>
				<p>Овим правилником прописује се ближи начин поступања полицијских службеника приликом криминалистичко-форензичке регистрације, узимања других узорака, криминалистичко-форензичких вештачења и анализа и других доказних радњи, у складу са Закоником о кривичном поступку и другим законима и прописима.</p>
				<p class="clan">II. НАЧИН ОБАВЉАЊА ПОЛИЦИЈСКИХ ПОСЛОВА ОД СТРАНЕ ПОЛИЦИЈСКИХ СЛУЖБЕНИКА</p>
				<p class="bold">Криминалистичко-форензичка регистрација</p>
				<p class="clan">Члан 2.</p>
				<p>Форензичка регистрација је радња која се врши на основу наредбе јавног тужиоца или суда.</p>
				<p class="clan">Члан 3.</p>
				<p>Форензичка регистрација се врши од стране стручних лица форензичке струке у подручним полицијским управама и полицијским станицама, уносом у одговарајући систем за аутоматску обраду података.</p>
				<p>Уколико не постоје техничке могућности, форензичка регистрација се обавља на технички утврђеним обрасцима и материјалима за регистрацију, применом класичних метода дактилоскопирања путем боје и хитним слањем комплета надлежној организационој јединици за форензику у седишту Дирекције полиције (у даљем тексту: надлежна служба) ради уноса у систем из става 1. овог члана.</p>
				<p>Надлежна служба обавештава организациону јединицу за форензику у подручној полицијској управи, односно полицијској станици о уносу у систем и додатним информацијама у вези са регистрацијом.</p>
				<p class="bold">Узимање других узорака </p>
				<p class="clan">Члан 4.</p>
				<p>Ради отклањања сумње о повезаности са кривичним делом (тзв. елиминације), од оштећеног или другог лица затеченог на месту кривичног дела могу се и без пристанка узети отисци папиларних линија и делова тела и букални брис, само уз одговарајућу наредбу надлежног тужилаштва или суда.</p>
				<p>Наредбу прибавља руководилац увиђајне екипе, а спроводи је стручно лице форензичке струке.</p>
				<p class="bold">Узимање узорака биолошког порекла</p>
				<p class="clan">Члан 5.</p>
				<p>Од стране стручног лица форензичке струке или полицијског службеника који обрађује кривични предмет, уз помоћ техничких уређаја, може се и без писане наредбе надлежног органа, од окривљеног, оштећеног, сведока или другог лица, а ради утврђивања чињеница у поступку, узети узорак гласа или рукописа ради упоређивања.</p>
				<p>Након извршених мера и радњи из става 1. овог члана, даље се поступа у складу са Закоником о кривичном поступку.</p>
				<p class="bold">Узимање узорака за форензичко-генетичку анализу</p>
				<p class="clan">Члан 6.</p>
				<p>Узимање узорака за форензичко-генетичку анализу лица предузима стручно лице форензичке струке ради откривања учиниоца кривичног дела или утврђивања других чињеница у поступку, уз одговарајућу наредбу надлежног тужилаштва или суда, у складу са Закоником о кривичном поступку.</p>
				<p class="bold">Криминалистичко-форензичка вештачења и анализе</p>
				<p class="clan">Члан 7.</p>
				<p>Полицијски службеници приликом криминалистичко-форензичког вештачења и анализе поступају у циљу утврђивања објективног чињеничног стања и обезбеђивања материјалних доказа за потребе судског поступка.</p>
				<p>Криминалистичко-форензичка вештачења писменом наредбом налаже орган поступка, у складу са законом.</p>
				<p>Након завршеног криминалистичко-форензичког вештачења, полицијски службеник сачињава записник о вештачењу.</p>
				<p>Резултат криминалистичко-форензичке анализе се прилаже у форми извештаја, уколико је вршена самостално, односно у форми налаза, уколико представља део вештачења.</p>
				<p>Код сложенијих криминалистичко-форензичких вештачења, које обавља искључиво надлежна организациона јединица за форензику у седишту Дирекције полиције, руководилац ове јединице или лице које он овласти, формираће комисију састављену од најмање два члана, који ће ово вештачење извршити и где један од чланова комисије може бити и полицијски службеник одређене подручне полицијске управе, у складу са својим компетенцијама.</p>
				<p class="bold">Друге мере и радње</p>
				<p class="clan">Члан 8.</p>
				<p>У циљу откривања и обезбеђења трагова кривичног дела и предмета који могу послужити као доказ у поступку, стручна лица форензичке струке предузеће и друге мере и радње засноване на закону, и то: </p>
				<p>1) постављање криминалистичко-техничких (форензичких) клопки; </p>
				<p>2) узимање узорака НН лешева и лица која не могу или неће да дају податке о себи, ради њихове идентификације; </p>
				<p>3) уочавање других материјалних доказа на испитиваним узорцима или месту извршења кривичног дела и настанка последице кривичног дела за потребе других врста вештачења;</p>
				<p>4) изазивање латентних трагова свих врста на предметима, објектима и средствима извршења кривичних дела;</p>
				<p>5) фотографисање материјалних доказа, који се, осим обраде – увиђаја на месту догађаја, увиђаја над лицем или над предметом, користи и код антропометријске идентификације преко фотографије и упоређивања отисака делова тела, као и предузимања других мера и радњи из тач. 1)–4) овог става.</p>
				<p>О свим предузетим мерама и радњама из става 1. овог члана сачиниће се записник или службена белешка и обавестити надлежни орган поступка, у складу са Закоником о кривичном поступку.</p>
				<p class="clan">III. ЗАВРШНA ОДРЕДБA</p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">01 број 4156/17-3</p>
				<p class="potpis">У Београду, 29. маја 2017. године</p>
				<p class="potpis">Министар, </p>
				<p class="potpis">др <span class="bold">Небојша Стефановић,</span> с.р.</p>
	</div>

