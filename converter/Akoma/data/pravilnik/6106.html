


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 194. став 5. Закона о безбедности саобраћаја на путевима („Службени гласник РС”, број 41/09),</p>
				<p>Министар здравља доноси</p>
				<p class="odluka-zakon">ПРАВИЛНИК</p>
				<p class="naslov">о саставу, начину рада и поступку пред другостепеном лекарском комисијом</p>
				<p class="centar">"Службени гласник РС", број 71 од 21. јула 
				2017.</p>
				<p class="clan">Члан 1.</p>
				<p>Овим правилником уређује се састав, начину рада и поступак пред другостепеном лекарском комисијом (у даљем тексту: Комисија).</p>
				<p class="clan">Члан 2.</p>
				<p>Комисију образује министарство надлежно за послове здравља.</p>
				<p>Комисија има пет чланова и пет заменика.</p>
				<p>Чланови комисије, односно заменици чланова су доктор медицине специјалиста медицине рада, доктор медицине специјалиста офталмологије, доктор медицине специјалиста неурологије или неуропсихијатрије и доктор медицине специјалиста психијатрије или неуропсихијатрије и дипломирани психолог специјалиста медицинске.</p>
				<p>Председник комисије је по правилу доктор медицине специјалиста медицине рада.</p>
				<p class="clan">Члан 3.</p>
				<p>Поступак оцене здравствене способности возача покреће територијално надлежна организациона jединица Министарства унутрашњих послова код кога се возач налази у евиденцији, односно орган који је издао дозволу, послодавац, надлежни орган правосуђа као и сам возач.</p>
				<p>Поступак се покреће писменим захтевом Комисији.</p>
				<p>Захтев садржи најмање све податке о возачу: презиме и име, дан, месец и годину рођења, занимање, место пребивалишта, адресу, број личне карте и од кога је издата, категорију коју поседује, односно захтева, као и уверење о здравственој способности и назив здравствене установе која је издала уверење о здравственој способности.</p>
				<p class="clan">Члан 4.</p>
				<p>Комисија коначан налаз и мишљење доноси у пуном саставу, једногласно.</p>
				<p>Коначан налаз и мишљење потписује председник Комисије.</p>
				<p>Коначан налаз и мишљење Комисија доставља подносиоцу захтева и територијално надлежној организационој јединици Министарства унутрашњих послова код које се возач налази у евиденцији.</p>
				<p>О заседању и сваком прегледаном возачу комисија води записник. Записник потписују сви чланови Комисије, односно заменици чланова који су учествовали у раду Комисије.</p>
				<p class="clan">Члан 5.</p>
				<p>Комисија доноси пословник о раду.</p>
				<p class="clan">Члан 6.</p>
				<p>Даном ступања на снагу овог правилника престаје да важи Правилник о поступку за утврђивање здравствене способности возача пред другостепеном комисијом („Службени гласник СРС”, бр. 17/76 и 48/79).</p>
				<p class="clan">Члан 7.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-482/165-02</p>
				<p class="potpis">У Београду, 10. јула 2017. године</p>
				<p class="potpis">Министар, </p>
				<p class="potpis">асс. др <span class="bold">Златибор Лончар, </span>с.р.</p>
	</div>

