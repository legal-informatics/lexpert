


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 48. став 7. Закона о водама („Службени гласник РС”, бр. 30/10, 93/12 и 101/16),</p>
				<p>Министар пољопривреде и заштите животне средине доноси</p>
				<p class="odluka-zakon">ПРАВИЛНИК</p>
				<p class="odluka-zakon">о утврђивању Методологије за израду карте угрожености и карте ризика од поплава</p>
				<p class="centar">"Службени гласник РС", број 13 од 24. фебруара 
				2017.</p>
				<p class="centar">&nbsp;</p>
				<p class="clan">Члан 1.</p>
				<p>Овим правилником утврђује се Методологија за израду карте угрожености и карте ризика од поплава, која је одштампана уз овај правилник и чини његов саставни део. </p>
				<p class="clan">Члан 2.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 011-00-288/2016-07</p>
				<p class="potpis">У Београду, 17. фебруара 2017. године</p>
				<p class="potpis">Министар, </p>
				<p class="potpis"><span class="bold">Бранислав Недимовић, </span>с.р.</p>
				<p class="clan">МЕТОДОЛОГИЈА</p>
				<p class="clan">ЗА ИЗРАДУ КАРТЕ УГРОЖЕНОСТИ И КАРТЕ РИЗИКА ОД ПОПЛАВА</p>
				<p class="bold">1. Основне одредбе</p>
				<p class="italik">а) Предмет </p>
				<p>Овом методологијом се одређује обухват за израду карте угрожености и карте ризика од поплава, преиспитивање и новелирање карата, узроци и сценарији поплава за које се карте израђују, поступак израде карте угрожености од поплава и карте ризика од поплава, прикупљање, oбрада и приказ података и доступност карата угрожености и карата ризика од поплава.</p>
				<p class="italik">б) Дефиниције</p>
				<p>Поједини појмови који се користе у овој методологији имају следеће значење:</p>
				<p>1) <span class="italik">поплава </span>је привремена покривеност водом земљишта које обично није покривено водом и подразумева поплаве спољним водама и поплаве унутрашњим водама; </p>
				<p>2) <span class="italik">поплавно подручје </span>је подручје угрожено услед поплава, и оно може бити: </p>
				<p>(1) <span class="italik">штићено, </span>са изграђеним системом заштите од поплава,</p>
				<p>(2) <span class="italik">нештићено, </span>без изграђеног система заштите од поплава;</p>
				<p>3) <span class="italik">реална поплавна подручја </span>су сва нештићена поплавна подручја (поплављена у свим сценаријима поплаве) и сва поплавна подручја штићена на воде мањег повратног периода од сто година (поплављена у случају појаве поплаве повратног периода већег од оног за који је систем заштите од поплава изграђен);</p>
				<p>4) <span class="italik">потенцијална поплавна подручја </span>су сва поплавна подручја штићена на 100-годишњу и већу велику воду (поплављена у случају сценарија екстремног догађаја);</p>
				<p>5) <span class="italik">значајно поплавно подручје </span>је поплавно подручје на коме постоје или се могу појавити значајни ризици од поплава;</p>
				<p>6) <span class="italik">карта угрожености од поплава </span>је картографски приказ граница поплавног подручја, дубине воде и, по потреби, брзине воде у одређеном сценарију поплаве;</p>
				<p>7) <span class="italik">ризик од поплаве </span>је комбинација вероватноће појаве поплаве и могућих штетних последица поплаве на људско здравље, животну средину, културно наслеђе и привредну активност;</p>
				<p>8) <span class="italik">карта ризика од поплава </span>је картографски приказ поплавног подручја у одређеном сценарију поплаве са подацима о могућим штетним последицама поплаве на здравље људи, животну средину, културно наслеђе, привредне активности и другим информацијама од значаја за управљање ризицима од поплава;</p>
				<p>9) <span class="italik">географски информациони систем (ГИС) </span>је рачунарски систем намењен прикупљању (интеграцији), обради, управљању, анализи, приказивању и одржавању просторно оријентисаних информација.</p>
				<p class="italik">в) Обухват за израду карте угрожености и карте ризика од поплава</p>
				<p>Карта угрожености од поплава и карта ризика од поплава се обавезно израђују за значајно поплавно подручје, идентификовано у прелиминарној процени ризика од поплава за територију Републике Србије. </p>
				<p>Карте за значајна поплавна подручја на водама I и II реда израђује надлежно јавно водопривредно предузеће, као подлоге за израду планова управљања ризицима од поплава. </p>
				<p>Изради карте угрожености и карте ризика од поплава за значајно поплавно подручје на међудржавним водама претходи размена релевантних информација између држава на чијој територији се налазe тe међудржавнe водe.</p>
				<p class="italik">г) Преиспитивање и новелирање карата</p>
				<p>Преиспитивање, а по потреби новелирање карте угрожености и карте ризика од поплава за значајно поплавно подручје врши надлежно јавно водопривредно предузеће, по истеку шест година од дана њихове израде. </p>
				<p>Приликом преиспитивања и новелирања карата потребно је узети у обзир планове дугорочног развоја и расположиве податке о утицају климатских промена на појаву поплава.</p>
				<p class="italik">д) Узроци и сценарији поплава</p>
				<p>Карта угрожености и карта ризика од поплава израђују се за:</p>
				<p>1) поплаве спољним водама;</p>
				<p>2) поплаве унутрашњим водама,</p>
				<p>3) поплаве у случају евентуалног рушења бране.</p>
				<p>Карта угрожености и карта ризика од поплава спољним водама обавезно се израђују за следеће сценарије:</p>
				<p>1) сценарио поплаве мале вероватноће појаве, односно сценарио екстремног догађаја – 1000-годишња велика вода и/или преливање односно рушење заштитних водних објеката, </p>
				<p>2) сценарио поплаве средње вероватноће појаве – 100-годишња велика вода.</p>
				<p>Карте из става 1. тачка 1) овог одељка, по потреби, могу се израдити и за сценарио поплаве велике вероватноће појаве (10, 20 или 50-годишње велике воде, у зависности од карактеристика водотока и карактеристика поплавног подручја).</p>
				<p>Карта угрожености и карта ризика од поплава унутрашњим водама се израђују само за сценарио екстремног догађаја – падавине мале вероватноће појаве (1% или мање) у одређеном временском интервалу, неповољно почетно стање земљишта са аспекта одводњавања (засићено, залеђено и др.) и отказ система за одводњавање.</p>
				<p>Карта угрожености и карта ризика од поплава у случају евентуалног рушења бране израђује се за сценарио са најгорим последицама, у складу са документацијом за одређивање последица услед изненадног рушења или преливања високе бране.</p>
				<p class="bold">2. Поступак израде карте угрожености од поплава</p>
				<p class="italik">а) Поплаве спољним водама</p>
				<p>Границе поплавног подручја, дубине и евентуално брзине воде у случају поплаве спољним водама се одређују хидрауличким прорачунима за утврђене сценарије, уз коришћење расположивих хидролошких, топографских и других подлога које зависе од захтева модела који се примењује за прорачун.</p>
				<p>Хидролошку подлогу за хидраулички прорачун чине рачунски параметри таласа великих вода за усвојене сценарије поплава, као и подаци потребни за калибрацију и верификацију хидрауличког модела. Подлога се израђује применом адекватних хидролошких прорачуна, који су прилагођени степену изучености слива на коме се налази значајно поплавно подручје. </p>
				<p>Хидролошку подлогу верификује републичка организација надлежна за хидрометеоролошке послове.</p>
				<p>Топографска подлога за хидраулички прорачун се обезбеђује на основу података добијених снимањем поплавног подручја геодетским методама мерења.</p>
				<p>Основно корито водотока и инундацијe, водни објекти, као и други објекти који имају утицај на режим великих вода (мостови, пропусти и сл.), морају бити садржај одговарајуће топографске подлоге.</p>
				<p>Основно корито водотока се снима попречним профилима на растојањима која зависе од геометрије корита.</p>
				<p>Топографска подлога којом се представља рељеф поплавног подручја је дигитални модел терена добијен на основу података прикупљених снимањем терена изабраном геодетском методом мерења којом се обезбеђује потребна тачност узимајући у обзир и остале факторе (спецификацију, трошкове, ресурсе, време, услове и ограничења за снимање).</p>
				<p>Уколико је потребно, топографска подлога се може верификовати контролним мерењима одговарајућом геодетском методом.</p>
				<p>Топографску подлогу верификује геодетска организација која је регистрована код надлежног органа за извођење стручног надзора над геодетско-техничким радовима у инжењерско-техничким областима.</p>
				<p>Хидраулички прорачун нивоа велике воде у одређеном сценарију поплаве стандардно се врши применом одговарајућег линијског модела устаљеног или неустаљеног течења. </p>
				<p>Калибрација и верификација хидрауличког модела су обавезни кораци. У недостатку података за калибрацију и верификацију, поузданост хидрауличког прорачуна неопходно је проверити елементарном анализом осетљивости резултата на вредности параметара модела.</p>
				<p>Граница поплавног подручја у одређеном сценарију поплаве се дефинише тако што се срачунати нивои воде преносе у ГИС окружење. Граница поплавног подручја је вектор (полигон), који се добија пресеком равни водног огледала са дигиталним моделом терена.</p>
				<p>Дубине воде у одређеном сценарију поплаве представљају разлику нивоа воде и дигиталног модела терена.</p>
				<p>Брзине воде у одређеном сценарију се добијају раванским хидрауличким прорачуном устаљеног или неустаљеног течења и дефинишу у ГИС окружењу.</p>
				<p class="italik">б) Поплаве унутрашњим водама</p>
				<p>Границе поплавног подручја и дубине воде у случају поплаве унутрашњим водама се одређују уз коришћење расположивих метеоролошких, топографских и других подлога које зависе од захтева модела који се примењује за прорачун.</p>
				<p>Метеоролошку подлогу верификује републичка организација надлежна за хидрометеоролошке послове.</p>
				<p>Топографска подлога се обезбеђују на основу података добијених снимањем поплавног подручја геодетским методама мерења.</p>
				<p>Водни објекти, али и други објекти од утицаја на одводњавање, морају бити садржај одговарајуће топографске подлоге.</p>
				<p>Топографска подлога којом се представља рељеф поплавног подручја је дигитални модел терена добијен на основу података прикупљених снимањем терена изабраном геодетском методом мерења којом се обезбеђује потребна тачност узимајући у обзир и остале факторе (спецификацију, трошкове, ресурсе, време, услове и ограничења за снимање).</p>
				<p>Уколико је потребно, топографска подлога се може верификовати контролним мерењима одговарајућом геодетском методом.</p>
				<p>Топографску подлогу верификује геодетска организација која је регистрована код надлежног органа за извођење стручног надзора над геодетско-техничким радовима у инжењерско-техничким областима.</p>
				<p>Граница поплавног подручја се дефинише тако што се рачунски ниво воде преноси у ГИС окружење. Граница поплавног подручја је вектор (полигон), који се добија пресеком равни водног огледала са дигиталним моделом терена.</p>
				<p>Дубине воде у одређеном сценарију поплаве представљају разлику нивоа воде и дигиталног модела терена.</p>
				<p class="italik">в) Поплаве у случају евентуалног рушења бране</p>
				<p>Подаци за израду карте угрожености од поплавe услед рушења бране преузимају се из документације за одређивање последица услед изненадног рушења или преливања високе бране.</p>
				<p class="bold">3. Поступак израде карте ризика од поплава</p>
				<p>За израду карте ризика од поплава од надлежних органа и организација прибављају се расположиви просторни подаци о становништву, стамбеним и инфраструктурним објектима, привредним активностима, заштићеним природним и културним добрима и потенцијалним загађивачима на поплавном подручју са карте угрожености од поплава за одређени сценарио поплаве.</p>
				<p>Подаци који се прибављају и извор податка дати су у следећој табели:</p>
				<table class="tabela-sa-borderom">
					<tbody>
						<tr>
							<td>
								<p>Податак</p>
							</td>
							<td>
								<p>Извор податка</p>
							</td>
						</tr>
						<tr>
							<td>
								<p>Граница јединице локалне самоуправе</p>
							</td>
							<td>
								<p>Републички геодетски завод</p>
							</td>
						</tr>
						<tr>
							<td>
								<p>Граница катастарске општине и насеља</p>
							</td>
							<td>
								<p>Републички геодетски завод</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Број становника угрожених поплавама</p>
								<p>(по старости и полу)</p>
							</td>
							<td>
								<p>Завод за статистику</p>
								<p>Corine Landcover, http://land.copernicus.eu</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Објекти у којима бораве рањиве групе становништва (болнице, школе, обданишта, домови старих, ...)</p>
								<p>Капацитет објеката за смештај лица</p>
							</td>
							<td>
								<p>Републички геодетски завод</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Зона индустријске производње, комерцијалне и услужне делатности</p>
							</td>
							<td>
								<p>Corine Landcover</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Пољопривредно земљиште</p>
							</td>
							<td>
								<p>Републички геодетски завод</p>
								<p>Corine Landcover</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Шуме и друга подручја под природном вегетацијом, деградирана приобална подручја</p>
							</td>
							<td>
								<p>Републички геодетски завод</p>
								<p>Corine Landcover</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Саобраћајна инфраструктура:</p>
								<p>Путеви (државни 1. и 2. реда, локални, некатегорисани)</p>
								<p>Пруге (међународне, регионалне, локалне, индустријске)</p>
								<p>Пратећа саобраћајна инфраструктура (аутобуска/железничка станица, аеродром, речно пристаниште)</p>
							</td>
							<td>
								<p>Републички геодетски завод Министарство надлежно за послове саобраћаја и друга правна лица надлежна за те послове</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Водни објекти</p>
							</td>
							<td>
								<p>Министарство надлежно за послове управљања водама и друга правна лица надлежна за те послове</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Објекти од значаја за организацију и спровођење одбране од поплава и активности у ванредној ситуацији (чуварнице насипа, магацини опреме за одбрану од поплава, ватрогасне/полицијске станице, касарне и др.)</p>
							</td>
							<td>
								<p>Министарство надлежно за послове управљања водама и друга правна лица надлежна за те послове</p>
								<p>Орган државне управе надлежaн за ванредне ситуације</p>
								<p>Министарство одбране</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Енергетска инфраструктура:</p>
								<p>трафо станице, гасоводи, нафтоводи, продуктоводи, топловоди и др.</p>
							</td>
							<td>
								<p>Републички геодетски завод Министарство надлежно за послове енергетике и друга правна лица надлежна за те послове</p>
							</td>
						</tr>
						<tr>
							<td>
								<p>Телекомуникациона инфраструктура</p>
							</td>
							<td>
								<p>Републички геодетски завод Министарство надлежно за послове телекомуникација и друга правна лица надлежна за те послове</p>
							</td>
						</tr>
						<tr>
							<td>
								<p>Заштићене области у складу са Законом о водама</p>
							</td>
							<td>
								<p>Министарство надлежно за послове управљања водама и друга правна лица надлежна за те послове</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Заштићена подручја у складу са Законом о заштити природе</p>
							</td>
							<td>
								<p>Министарство надлежно за послове заштите природе и друга правна лица надлежна за те послове</p>
							</td>
						</tr>
						<tr>
							<td>
								<p>Заштићени споменици културе у складу са Законом о заштити споменика културе</p>
							</td>
							<td>
								<p>Републички геодетски завод Министарство надлежно за послове заштите споменика културе и друга правна лица надлежна за те послове</p>
							</td>
						</tr>
						<tr>
							<td>
								<p>Постројења и активности за које се издаје интегрисана дозвола</p>
							</td>
							<td rowspan="5">
								<p>Министарство надлежно за послове заштите животне средине и друга правна лица надлежна за те послове</p>
								<p>Јединица локалне самоуправе</p>
							</td>
						</tr>
						<tr>
							<td>
								<p>Постројења (и активности) у којима се врши складиштење, коришћење, производња или руковање опасним материјама – СЕВЕСО постројења I и II реда (са податком о правном лицу)</p>
							</td>
						</tr>
						<tr>
							<td>
								<p>Постројења за пречишћавање комуналних отпадних вода (капацитет ЕС&gt;2000)</p>
							</td>
						</tr>
						<tr>
							<td>
								<p>Санитарне депоније/сметлишта чврстог отпада</p>
							</td>
						</tr>
						<tr>
							<td>
								<p>Напуштене рудничке депоније јаловине</p>
							</td>
						</tr>
					</tbody>
				</table>
				<p class="bold">4. Прикупљање, oбрада и приказ података</p>
				<p>Податке за израду карте угрожености и карте ризика од поплава прикупљати применом „најбоље праксе” и „најбољих расположивих поступака”, водећи рачуна о расположивим ресурсима, подацима и трошковима. </p>
				<p>За прикупљање, измене и допуне основних података, као и за израду карата користити ГИС. Податке архивирати уз обавезне мета-податке (извор података, тачност, размера, датум и др.). </p>
				<p>Све податке припремити у UTМ34N пројекцији и систему висина HBT2.</p>
				<p>Подлога за приказ карата може бити топографска карта (1:25.000 или друге размере), дигитални ортофото или друго, зависно од потреба корисника. </p>
				<p>На карти угрожености од поплаве спољним водама за одређени сценарио се обавезно приказује: </p>
				<p>1) граница поплавног подручја; </p>
				<p>2) дубине воде, у четири класe (дубине &lt;0,5 m; 0,5–1,5 m; 1,5–4 m; &gt;4 m);</p>
				<p>3) постојећи објекти за заштиту од поплава спољним водама.</p>
				<p>На карти из става 5. овог одељка се могу приказати и брзине тока у виду вектора. </p>
				<p>Препоручује се да се:</p>
				<p>1) граница реалног поплавног подручја прикаже линијом плаве боје, а класе дубина воде полигонима који су транспарентни и у различитим нијансама плаве боје, при чему су веће дубине тамније нијансе.</p>
				<p>2) граница потенцијално поплавног подручја прикаже линијом жуте боје, а класе дубина воде полигонима који су транспарентни и у различитим нијансама жуте боје, при чему су веће дубине тамније нијансе.</p>
				<p>На карти угрожености од поплаве унутрашњим водама се граница поплавног подручја и дубине воде представљају на исти начин као у случају поплава спољним водама, уз представљање водних објеката за заштиту од поплава унутрашњим и спољним водама.</p>
				<p>На карти угрожености од поплаве у случају евентуалног рушења бране се приказују границе поплавног подручја, дубине воде у класама које су прилагођене конкретном случају и положај белега за обележавање поплавног таласа.</p>
				<p>Препоручује се да се ризици у границама реалног поплавног подручја прикажу полигонима/линијама/тачкама/ознакама у различитим бојама, а ризици у границама потенцијално поплавног подручја на исти начин, али у светлијим нијансама истих боја.</p>
				<p>Уз карту угрожености и карту ризика од поплава потребно је дати пратеће информације о пореклу и квалитету података коришћених за њену израду, и друге информације и ограничења од значаја за кориснике и преиспитивање/новелирање карата.</p>
				<p>Карте се обавезно приказују на интернет порталу Водног информационог система Србије, уз одговарајућу легенду са приказом карактеристичних слојева.</p>
				<p>Карте се могу штампати у размери која је прилагођена потреби.</p>
				<p>Штампане карте морају да поштују картографске стандарде и садрже наслов (врста карте, сценарио поплаве и поплавно подручје на које се односи), легенду, размерник и друге податке од значаја (време и носилац израде карте, аутор и др.). </p>
				<p class="bold">5. Доступност карата угрожености и карата ризика од поплава</p>
				<p>Јавности се омогућава преглед карте угрожености и карте ризика од поплава спољним водама и карте угрожености и карте ризика од поплава унутрашњим водама преко интернет портала Водног информационог система Србије.</p>
				<p>Карта угрожености и карта ризика од поплава спољним водама и карта угрожености и карта ризика од поплава унутрашњим водама за разматране сценарије поплава стављају се на располагање органу државне управе надлежном за ванредне ситуације и органима и организацијама надлежним за просторно планирање путем Веб ГИС сервиса.</p>
				<p>Права и обавезе у вези са коришћењем Веб ГИС сервиса уређују се посебним споразумом између министарства надлежног за послове управљања водама и појединог корисника.</p>
				<p>Карта угрожености и карта ризика од поплава у случају евентуалног рушења бране стављају се на располагање органу државне управе надлежном за ванредне ситуације путем Веб ГИС сервиса, у складу са законом којим се уређује јединствен систем одређивања и заштите тајних података.</p>
	</div>

