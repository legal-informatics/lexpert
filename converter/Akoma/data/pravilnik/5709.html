


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 20. став 7. Закона о становању и одржавању зграда („Службени гласник РС”, број 104/16), </p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о садржини регистра и документацији потребној за регистрацију и евиденцију података о стамбеним заједницама, као и начину подношења података и докумената</p>
				<p class="centar">"Службени гласник РС", број 49 од 22. маја 
				2017.</p>
				<p class="clan">I. ОПШТЕ ОДРЕДБЕ</p>
				<p class="bold">Предмет уређивања</p>
				<p class="clan">Члан 1.</p>
				<p>Овим правилником се прописује садржина регистра стамбених заједница и документација потребна за регистрацију и евиденцију података о стамбеним заједницама, као и начин подношења података и докумената.</p>
				<p class="bold">Значење израза</p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) Регистар стамбених заједница (у даљем тексту: Регистар) јесте електронска јавна база података и докумената у којој су садржани подаци о стамбеним заједницама на територији јединице локалне самоуправе који су прописани Законом о становању и одржавању зграда (у даљем тексту: Закон) и овим правилником;</p>
				<p>2) регистратор јесте лице које је овлашћено да води Регистар и које је дужно да обезбеди законито, ажурно и тачно вођење Регистра (у даљем тексту: Регистратор);</p>
				<p>3) податак јесте чињеница која је прописана као предмет регистрације, евиденције и објаве и која је од значаја за правни промет;</p>
				<p>4) регистрација јесте упис, промена или брисање података и докумената у Регистру; </p>
				<p>5) регистрациона пријава (у даљем тексту: пријава) јесте поднесак у папирном или електронском облику којим се покреће поступак регистрације;</p>
				<p>6) подносилац пријаве јесте законом овлашћено лице за подношење пријаве; </p>
				<p>7) потврда о примљеној пријави јесте јавна исправа којом се потврђује пријем пријаве и издаје се подносиоцу пријаве приликом непосредног подношења пријаве Регистру или се доставља на електронску адресу у случају електронске пријаве;</p>
				<p>8) корисничка апликација за пријем електронске пријаве јесте апликативно решење намењено подношењу електронске пријаве којом се обезбеђује пријем електронских докумената и доказа о уплати административне таксе за регистрацију;</p>
				<p>9) забележба јесте упис података који представљају чињенице од значаја за стамбене односе.</p>
				<p class="clan">II. САДРЖИНА РЕГИСТРА СТАМБЕНИХ ЗАЈЕДНИЦА</p>
				<p class="bold">Садржина Регистра</p>
				<p class="clan">Члан 3.</p>
				<p>Регистар садржи податке који се региструју и податке који се евидентирају.</p>
				<p>Регистар садржи и документа на основу којих је извршена регистрација и евиденција.</p>
				<p>Садржину Регистра чине и подаци који се уносе у Регистар преузимањем у електронској форми од других регистара и/или евиденција које се у земљи воде у складу са прописима.</p>
				<p>Садржину Регистра чине и подаци које у Регистар непосредно уносе надлежни државни органи.</p>
				<p>У Регистар се врши упис, промена и брисање података и докумената о стамбеним заједницама који су предмет регистрације и евиденције у складу са Законом и овим правилником. </p>
				<p class="bold">Подаци који се региструју</p>
				<p class="clan">Члан 4.</p>
				<p>Регистар садржи следеће податке о стамбеној заједници који се региструју и објављују:</p>
				<p>1) пословно име стамбене заједице;</p>
				<p>2) адресу стамбене заједице (општина, насељено место, улица, кућни број, а ако је стамбена заједница формирана за више улаза, наводе се сви кућни бројеви);</p>
				<p>3) матични број стамбене заједнице;</p>
				<p>4) идентификационе податке о управнику, и то за домаће физичко лице: име и презиме и ЈМБГ, а за страно физичко лице: име и презиме, број путне исправе и држава издавања путне исправе;</p>
				<p>5) идентификационе податке о професионалном управнику и организатору професионалног управљања, и то за домаће физичко лице: име и презиме и ЈМБГ, за страно физичко лице: име и презиме, број путне исправе и држава издавања путне исправе, а за правно лице пословно име, адреса седишта, матични број и ПИБ.</p>
				<p>У Регистар се у складу са Законом врши упис забележбе на основу пријаве или по службеној дужности, ако Регистратор дође до сазнања о чињеницама и документима који су од значаја за стамбене односе.</p>
				<p class="bold">Подаци који се евидентирају</p>
				<p class="clan">Члан 5.</p>
				<p>Регистар садржи и следеће податке о стамбеној заједници који се евидентирају:</p>
				<p>1) порески идентификациони број (ПИБ) стамбене заједнице;</p>
				<p>2) број текућег рачуна стамбене заједнице;</p>
				<p>3) контакт подаци (број телефона, адреса за пријем поште и електронска адреса).</p>
				<p>Регистар садржи податке о згради који се евидентирају преузимањем у електронској форми из регистара који води Републички геодетски завод:</p>
				<p>1) назив општине;</p>
				<p>2) назив насељеног места;</p>
				<p>3) назив катастарске општине;</p>
				<p>4) број катастарске парцеле;</p>
				<p>5) назив улице;</p>
				<p>6) кућни број.</p>
				<p>У случају када је зграда уписана у катастар непокретности, осим података из става 2. овог члана из регистра се преузима и податак о броју дела парцеле под објектом.</p>
				<p>Регистар може да садржи и податке о згради који се евидентирају, а које у складу са Законом могу непосредно да уносе (ажурирају) надлежни органи: </p>
				<p>1) година изградње зграде;</p>
				<p>2) податке о броју посебних делова зграде (број станова, пословних простора, гаражних места, гаражних боксова и гаража ван зграде на катастарској парцели на којој је зграда изграђена);</p>
				<p>3) податке о физичким карактеристикама зграде (спратност зграде, број лифтова, склониште у згради, врста крова, громобран на згради);</p>
				<p>4) начин грејања зграде;</p>
				<p>5) податак о енергетској сертификацији зграде (енергетски разред и број енергетског пасоша);</p>
				<p>6) податак о статусу заштите зграде као културног добра;</p>
				<p>7) назив правног лица коме је поверено одржавање зграде, уколико стамбена заједница има склопљен уговор о поверавању послова одржавања.</p>
				<p>Ако је стамбена заједница регистрована за више улаза, подаци о згради се евидентирају за сваки улаз посебно.</p>
				<p class="clan">III. ДОКУМЕНТАЦИЈА КОЈА СЕ ПОДНОСИ УЗ ПРИЈАВУ ЗА РЕГИСТРАЦИЈУ И ЕВИДЕНЦИЈУ ПОДАТАКА О СТАМБЕНИМ ЗАЈЕДНИЦАМА</p>
				<p class="bold">Документација за регистрацију и евиденцију</p>
				<p class="clan">Члан 6.</p>
				<p>Уз пријаву за регистрацију се прилажу документи у оригиналу, овереном препису или овереној фотокопији, ако другачије није прописано, као и доказ о уплати административне таксе за регистрацију.</p>
				<p class="italik">1. Регистрација података и докумената </p>
				<p class="spacija">Документација за упис података о стамбеној заједници </p>
				<p class="clan">Члан 7.</p>
				<p>Уз пријаву за упис података и докумената о стамбеној заједници прилажу се:</p>
				<p>1) записник са седнице када је донета одлука стамбене заједнице о избору управника или одлукa о поверавању послова управљања професионалном управнику;</p>
				<p>2) уговор о поверавању послова професионалног управљања између стамбене заједнице и организатора професионалног управљања, уколико је стамбена заједница донела одлуку о поверавању послова управљања професионалном управнику;</p>
				<p>3) решење о именовању професионалног управника, уколико пријаву подноси професионални управник именован у поступку принудне управе;</p>
				<p>4) доказ о уплати административне таксе за регистрацију уписа.</p>
				<p>Уколико је стамбена заједница донела акт о правилима о међусобним односима власника посебних делова у складу са Законом, уз пријаву за регистрацију се прилаже овај акт и објављује се у Регистру.</p>
				<p class="spacija">Документација за промену података о стамбеној заједници </p>
				<p class="clan">Члан 8.</p>
				<p>Уз пријаву за регистрацију промене података и докумената о стамбеној заједници у зависности од врсте промене прилажу се:</p>
				<p>1) записник са седнице када је донета одлука стамбене заједнице о промени пословног имена стамбене заједнице у случају промене пословног имена стамбене заједнице;</p>
				<p>2) записник са седнице на којој је донета одлука о формирању стамбене заједнице, уколико се стамбена заједница формира на начин другачији од претходно регистроване стамбене заједнице (стамбена заједница зграде, улаза, више улаза и сл.);</p>
				<p>3) акт о правилима о међусобним односима власника посебних делова, уколико је стамбена заједница усвојила промене овог акта или је своје међусобне односе, права и обавезе уредила овим актом у складу са Законом;</p>
				<p>4) доказ о уплати административне таксе за регистрацију промене.</p>
				<p>За регистрацију промене података о стамбеној заједници, у случају промене податка о адреси стамбене заједнице (назив улице и кућни број), уз пријаву се прилаже и решење надлежног органа о промени адресе. </p>
				<p class="spacija">Документација за промену података о управнику, односно професионалном управнику</p>
				<p class="clan">Члан 9.</p>
				<p>Уз пријаву за регистрацију промене података о управнику, односно професионалном управнику прилажу се:</p>
				<p>1) записник са седнице када је донета одлука стамбене заједнице о избору управника или одлукa о поверавању послова управљања професионалном управнику;</p>
				<p>2) уговор о поверавању послова професионалног управљања између стамбене заједнице и организатора професионалног управљања, уколико је стамбена заједница донела одлуку о поверавању послова управљања професионалном управнику;</p>
				<p>3) решење о именовању професионалног управника, уколико пријаву подноси професионални управник именован у поступку принудне управе;</p>
				<p>4) доказ о уплати административне таксе за регистрацију промене.</p>
				<p class="spacija">Документација за брисање података о стамбеној заједници </p>
				<p class="clan">Члан 10.</p>
				<p>Уз пријаву за регистрацију брисања података и докумената о стамбеној заједници у зависности од врсте брисања прилажу се:</p>
				<p>1) записник са седнице када је донета одлука стамбене заједнице о брисању стамбене заједнице у случају формирања нове стамбене заједнице на начин другачији од претходно регистроване стамбене заједнице;</p>
				<p>2) записник са седнице када је донета одлука стамбене заједнице о поништавању регистрованог акта о правилима о међусобним односима власника посебних делова, уколико стамбена заједница своје међусобне односе, права и обавезе неће више уређивати на начин утврђен овим актом;</p>
				<p>3) доказ о уплати административне таксе за регистрацију брисања.</p>
				<p>За регистрацију брисања података о стамбеној заједници, у случају рушења зграде, уз пријаву се прилаже и решење надлежног органа општинске, односно градске управе који је издао решење о рушењу.</p>
				<p class="italik">2. Евидентирање података и докумената</p>
				<p class="spacija">Документација за евидентирање података о стамбеној заједници </p>
				<p class="clan">Члан 11.</p>
				<p>Уз пријаву у којој се наводе подаци за евиденцију уписа, промене или брисања података о стамбеној заједници и згради, уколико се ти подаци не преузимају у електронској форми из регистра који води Републички геодетски завод или из других службених регистара и/или евиденција, прилаже се и следећа документација на основу које се врши евидентирање података:</p>
				<p>1) потврда о додељеном пореском идентификационом броју (ПИБ) и извршеној регистрацији пореског обвезника;</p>
				<p>2) потврда или копија уговора о отвореном текућем рачуну стамбене заједнице.</p>
				<p class="clan">IV. НАЧИН ПОДНОШЕЊА ПОДАТАКА И ДОКУМЕНАТА ЗА РЕГИСТРАЦИЈУ</p>
				<p class="bold">Подносилац пријаве </p>
				<p class="clan">Члан 12.</p>
				<p>Подносилац пријаве за упис стамбене заједнице, упис или промену управника, односно регистрацију и евиденцију промене или брисања других података о стамбеној заједници и згради, може бити:</p>
				<p>1) лице овлашћено одлуком стамбене заједнице за подношење пријаве у Регистар, уколико пријаву не подноси изабрани управник стамбене заједнице; </p>
				<p>2) управник стамбене заједнице, изабран одлуком стамбене заједнице;</p>
				<p>3) професионални управник, ангажован уговором између стамбене заједнице и организатора професионалног управљања;</p>
				<p>4) професионални управник, именован решењем надлежне јединице локалне самоуправе за послове управљања у случају принудне управе.</p>
				<p class="bold">Начин подношења пријаве </p>
				<p class="clan">Члан 13.</p>
				<p>Пријава се подноси у форми поднеска у којем се нарочито наводе: </p>
				<p>1) означење јединице локалне самоуправе којој се пријава подноси; </p>
				<p>2) подаци за регистрацију и евиденцију који су прописани овим правилником; </p>
				<p>3) врста регистрације (упис, промена или брисање података и докумената);</p>
				<p>4) идентификациони подаци подносиоца пријаве (за домаће физичко лице: име и презиме и ЈМБГ, а за страно физичко лице: име и презиме, број путне исправе и држава издавања путне исправе); </p>
				<p>5) начин доставе одлуке Регистратора у складу са Законом.</p>
				<p>Пријава се подноси у папирној или електронској форми.</p>
				<p>У зависности од врсте регистрације уз пријаву се прилаже документација из чл. 7–11. овог правилника.</p>
				<p class="bold">Пријава у папирној форми</p>
				<p class="clan">Члан 14.</p>
				<p>Пријава у папирној форми подноси се Регистру непосредно или путем поште. Када се пријава подноси поштом, као датум и време подношења пријаве узимају се датум и време пријема пријаве у Регистру.</p>
				<p>Податке о стамбеној заједници Регистар преузима у електронској форми од других регистара, евиденција или других имаоца јавних овлашћења који располажу тим подацима.</p>
				<p>По пријему пријаве у Регистар, пријава и документа која се подносе у папирној форми дигитализују се у форму електронског (скенираног) документа у ПДФ формату и потписују електронским квалификованим потписом Регистратора, којим се потврђује истоветност електронског документа са изворним документом. </p>
				<p class="bold">Пријава у електронској форми</p>
				<p class="clan">Члан 15.</p>
				<p>Електронска пријава и документа подноси се Регистру путем корисничке апликације за пријем електронске пријаве којом се обезбеђује пријем електронских докумената и доказа о уплати административне таксе за регистрацију.</p>
				<p>Потписивање електронске пријаве и докумената, као и овера електронских докумената, врши се у складу са прописима којима се уређују електронски потпис и електронски документ.</p>
				<p>Пријава и документа која се подносе кроз корисничку апликацију, подносе се у ПДФ формату, потписани квалификованим електронским потписом подносиоца пријаве.</p>
				<p class="bold">Потврда о примљеној пријави</p>
				<p class="clan">Члан 16.</p>
				<p>Потврда о примљеној пријави издаје се подносиоцу пријаве приликом непосредног подношења пријаве Регистру.</p>
				<p>Потврда о примљеној електронској пријави доставља се на електронску адресу наведену у пријави.</p>
				<p>Потврда о примљеној пријави нарочито садржи број под којим је пријава заведена, датум и време пријема пријаве, врсту регистрације (упис, промена или брисање), идентификационе податке о подносиоцу пријаве (за домаће физичко лице: име и презиме и ЈМБГ, а за страно физичко лице: име и презиме, број путне исправе и држава издавања путне исправе), као и списак приложених докумената. </p>
				<p class="clan">V. ЗАВРШНА ОДРЕДБА</p>
				<p class="bold">Ступање на снагу</p>
				<p class="clan">Члан 17.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p class="potpis">Број 110-00-77/2017-12</p>
				<p class="potpis">У Београду, 18. маја 2017. године</p>
				<p class="potpis">Министар,</p>
				<p class="potpis">проф. др <span class="bold">Зорана З. Михајловић, </span>с.р.</p>
	</div>

