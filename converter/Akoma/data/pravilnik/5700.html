


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 110. став 2. Закона о становању и одржавању зграда („Службени гласник РС”, број 104/16), </p>
				<p>Mинистар грађевинарства саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о условима и документација за издавање и одузимање лиценце за рад непрофитних стамбених организација и начину вођења и садржини Регистра непрофитних стамбених организација</p>
				<p class="centar">"Службени гласник РС", број 104 од 22. 
				новембра 2017.</p>
				<p class="bold">Предмет правилника</p>
				<p class="clan">Члан 1.</p>
				<p>Овим правилником ближе се прописују услови и документација за издавање и одузимање лиценце за рад непрофитне стамбене организације, начин вођења и садржинa Регистра непрофитних стамбених организација.</p>
				<p class="bold">Услови за издавање лиценце за рад непрофитне стамбене организације</p>
				<p class="clan">Члан 2.</p>
				<p>Лиценца за рад може се издати непрофитној стамбеној уколико испуњава следеће услове:</p>
				<p>1) да су циљеви, односно задаци непрофитне стамбене организације прибављање, управљање и давање у закуп станова намењених за стамбену подршку, управљање и организовање изградње станова на којима се може стећи својина путем куповине под непрофитним условима, као и спровођење програма стамбене подршке у складу са законом којим се уређује становање (у даљем тексту: Закон);</p>
				<p>2) да је организована и уписана у одговарајући регистар као: јавна агенцијa коју је основала јединица локалне самоуправе, стамбена задруга или као друго правно лице;</p>
				<p>3) да лице овлашћено за заступање непрофитне стамбене организације није правоснажно осуђивано за кривична дела против привреде и кривична дела против имовине;</p>
				<p>4) да није донета одлука о престанку рада непрофитна стамбена организација, односно да није отворен поступак стечаја или ликвидације непрофитне стамбене организације;</p>
				<p>5) да непрофитној стамбеној организацији није изречена заштитна мера забране обављања делатности.</p>
				<p class="bold">Услови за одузимање лиценце за рад непрофитне стамбене организације</p>
				<p class="clan">Члан 3.</p>
				<p>Лиценца за рад се одузима када непрофитна стамбена организација престане да испуњава најмање један од услова из члана 2. овог правилника, као и у случају да послује супротно члану 109. став 3. Закона и/или не достави годишњи извештај из члана 111. Закона.</p>
				<p>Непрофитној стамбеној организацији се одузима лиценца за рад и када се накнадном провером утврди да је издата на основу неистинитих и нетачних података.</p>
				<p class="bold">Документација за издавање лиценце за рад непрофитне стамбене организације</p>
				<p class="clan">Члан 4.</p>
				<p>Уз захтев за издавање лиценце за рад непрофитне стамбене организације, доставља се следећа документација:</p>
				<p>1. одлукa о оснивању;</p>
				<p>2. статут правног лица;</p>
				<p>3. извод из уписа у одговарајући регистар;</p>
				<p>4. уверење да лице овлашћено за заступање непрофитне стамбене организације није правоснажно осуђивано за кривична дела против привреде и кривична дела против имовине;</p>
				<p>5. потврда да није донета одлука о престанку рада, односно да није отворен поступак стечаја или ликвидације непрофитне стамбене организације;</p>
				<p>6. доказ о уплати таксе за издавање решења о испуњености услова;</p>
				<p>7. попис имовине и обавеза за претходну годину;</p>
				<p>8. финансијски план и план рада за текућу годину.</p>
				<p>Уколико захтев за издавање лиценце за рад подноси стамбена задруга као непрофитна стамбена организација, неопходно је да достави и Задружна правила.</p>
				<p>Непрофитна стамбена организација, по добијању лиценце, доставља и све измене документације из става 1. овог члана. </p>
				<p class="bold">Начин вођења регистра непрофитних стамбених организација</p>
				<p class="clan">Члан 5.</p>
				<p>Регистар непрофитних стамбених организација води министарство надлежно за послове становања, у складу са Законом.</p>
				<p>Регистар из става 1. овог члана се води као јединствена евиденција непрофитних стамбених организација по редоследу одобрених захтева за издавање лиценце за рад непрофитне стамбене организација.</p>
				<p>Регистар из става 1. овог члана се води као електронска база података доступна на сајту министарства надлежног за послове становања, заснована на документацији достављеној у папирном и/или електронском облику у којој се објављују јавно доступни подаци и подаци из извештаја које непрофитна стамбена организација доставља у складу са чланом 111. Закона.</p>
				<p>У регистру из става 1. овог члана се не објављују подаци који подлежу заштити података о личности.</p>
				<p class="bold">Садржина регистра</p>
				<p class="clan">Члан 6.</p>
				<p>У регистар се уписује:</p>
				<p>1. број предмета под којим је заведен захтев за издавање лиценце; </p>
				<p>2. подаци о непрофитнoj стамбенoj организацији којој је Министарство издало лиценцу (назив, седиште, контакт подаци, лице овлашћено за заступање, ПИБ, матични број, број текућег рачуна);</p>
				<p>3. датум издавања и редни број лиценце;</p>
				<p>4. промене регистрованих података;</p>
				<p>5. подаци о резултатима рада непрофитнe стамбенe организацијe;</p>
				<p>6. датум одузимања лиценце. </p>
				<p class="bold">Саставни део регистра</p>
				<p class="clan">Члан 7.</p>
				<p>Саставни део регистра су документа на основу којих је извршен упис података у регистар, која се трајно чувају, у складу са прописима којима се уређује архивска грађа.</p>
				<p class="bold">Прелазна и завршна одредба</p>
				<p class="clan">Члан 8.</p>
				<p>Даном ступања на снагу овог правилника престаје да важи Правилник о условима за издавање и одузимање лиценце за рад непрофитне стамбене организације и садржини посебног регистра непрофитних стамбених организација („Службени гласник РС”, број 44/10).</p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Брoj 110-00-00125/2017-12</p>
				<p class="potpis">У Београду, 17. октобра 2017. године </p>
				<p class="potpis">Министар,</p>
				<p class="potpis">проф. др <span class="bold">Зорана З. Михајловић, </span>с.р.</p>
	</div>

