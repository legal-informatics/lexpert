

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 17. став 5. Закона о транспорту опасне робе („Службени гласник РС”, бр. 104/16, 83/18, 95/18 – др. закон и 10/19 – др. закон),</p>
			<p class="Basic-Paragraph">Mинистар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК</p>
			<p class="odluka-zakon">о начину и условима за утврђивање траса за превоз опасне робе у друмском саобраћају и начину лоцирања и праћења возила</p>
			<p class="centar">"Службени гласник РС", број 59 од 23. августа 
			2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се начин и услови за утврђивање траса за превоз опасне робе у друмском саобраћају, начин лоцирања и праћења возила, технички захтеви и стандарди информационог система који се користе за лоцирање и праћење возила (у даљем тексту: информациони систем), као и рок за почетак његове обавезне примене.</p>
			<p class="clan">Члан 2.</p>
			<p class="Basic-Paragraph">Трасе за превоз опасне робе у друмском саобраћају утврђују се на путевима IA и IБ реда.</p>
			<p class="Basic-Paragraph">Осим путева из става 1. овог члана траса за превоз опасне робе у друмском саобраћају утврђује се и на путевима IIA реда, IIБ реда, општинским путевима и улицама, под условом да је то једина траса до места утовара или истовара опасне робе.</p>
			<p class="clan">Члан 3.</p>
			<p class="Basic-Paragraph">Лоцирање и праћење возила за која се захтева издавање ADR сертификата о одобрењу за возило врши се телекомуникационим услугама путем GPS и GSM канала. На возила се уграђују уређаји који се налазе у кућиштима отпорним на влагу и прашину нивоа стандарда IP66.</p>
			<p class="Basic-Paragraph">Лоцирање и праћење возила која врше међународни билатерални или транзитни превоз се врши на основу информација добијених од надлежних царинских органа, о праћeњу возила постављањем локатора.</p>
			<p class="Basic-Paragraph">Лоцирање и праћење домаћих возила за која не постоји обавеза прибављања ADR сертификата о одобрењу за возило, врши се на основу података добијених снимањем саобраћаја системом видео надзора на путевима који има могућност препознавања обележја и ознака на возилима која превозе опасну робу.</p>
			<p class="clan">Члан 4.</p>
			<p class="Basic-Paragraph">Информациони систем садржи услугу резервне локације (у даљем тексту: РЛ) на географски удаљеној локацији за случај ванредних ситуација, која задовољава минималну функционалност комплетног система у случају прекида рада примарне локације. РЛ је на минималном растојању од 100&nbsp;km од примарне локације на којој се чувају подаци о лоцирању и праћењу возила. Време успостављања функционалности РЛ система није дуже од три сата. Серверска опрема на РЛ је физички обезбеђена, са приступом ограниченим на овлашћена лица.</p>
			<p class="Basic-Paragraph">РЛ је на територији Републике Србије.</p>
			<p class="Basic-Paragraph">Услуга РЛ безбеђује функционалност, сигурност и безбедност података.</p>
			<p class="clan">Члан 5.</p>
			<p class="Basic-Paragraph">Информациони систем је усаглашен са захтевима стандарда SRPS ISO 9001 или са еквивалентним стандардом, SRPS ISO/IEC 27001 или са еквивалентним стандардом, SRPS ISO/IEC 20000-1 или са еквивалентним стандардом, SRPS ISO 22301 или са еквивалентним стандардом.</p>
			<p class="clan">Члан 6.</p>
			<p class="Basic-Paragraph">Рок за почетак обавезне примене информационог система је три месеца од дана ступања на снагу овог правилника.</p>
			<p class="clan">Члан 7.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 34-00-00012/2019-15</p>
			<p class="potpis">У Београду, 8. августа 2019. године</p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић, </span>с.р.</p>
	</div>

