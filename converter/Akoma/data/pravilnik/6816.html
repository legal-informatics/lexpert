

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 31. став 4. Закона о пресађивању људских органа („Службени гласник РС”, број 57/18), </p>
			<p class="Basic-Paragraph">Mинистар здравља доноси </p>
			<p class="odluka-zakon">ПРАВИЛНИК</p>
			<p class="odluka-zakon">о начину паковања, означавања и превоза људских органа</p>
			<p class="centar">"Службени гласник РС", број 73 од 11. октобра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником прописује се начин паковања, означавања и превоза људских органа у оквиру националне и међународне сарадње.</p>
			<p class="clan">Члан 2.</p>
			<p class="Basic-Paragraph">Сви здравствени радници који учествују у поступцима припреме и процене подобности даваоца, набавци, узимању, тестирању и пресађивању људских органа предузимају све мере за осигурање квалитета и безбедности органа за пресађивање.</p>
			<p class="bold">Паковање и означавање људских органа</p>
			<p class="clan">Члан 3.</p>
			<p class="Basic-Paragraph">Тим за узимање људских органа обезбеђује превоз људских органа, све потребне материјале за паковање и означавање људских органа, епрувете за биолошке узорке, растворе, као и транспортне контејнере.</p>
			<p class="Basic-Paragraph">Људски орган се потaпа у адекватан раствор и чува се у двоструком или троструком стерилном паковању.</p>
			<p class="Basic-Paragraph">Материјал паковања је инертан, непропустљив и стерилан, у циљу очувања квалитета људских органа у току превоза.</p>
			<p class="Basic-Paragraph">Сав материјал за паковање је лиценциран за своју намену, укључујући одржавање температуре унутар одређеног распона током одређеног времена.</p>
			<p class="Basic-Paragraph">Спољни контејнер треба да обезбеди топлотну изолацију и израђен је од чврстог отпорног материјала, кроз који не може да истиче садржај, који трпи ударце, промене притиска и друге могуће услове током превоза људских органа.</p>
			<p class="Basic-Paragraph">На прикупљене органе за пресађивање стављају се налепнице са свим потребним подацима, чиме се чува анонимност даваоца.</p>
			<p class="Basic-Paragraph">Пре пуштања људских органа у транспорт, обавезно се проверава садржај пакета и обезбеђује присутност свих релевантних информација и документације, заједно са адекватним налепницама.</p>
			<p class="Basic-Paragraph">Контејнери  за превоз људских органа означавају се  следећим подацима:</p>
			<p class="Basic-Paragraph">1) идентификација здравствене установе за даривање људских органа, односно установе даваоца људског органа, што укључује адресу и телефонске контакте,</p>
			<p class="Basic-Paragraph">2) идентификација центра за пресађивање људских органа, што укључује адресу и телефонске контакте,</p>
			<p class="Basic-Paragraph">3) ознака „ЉУДСКИ ОРГАН”, и врста органа, уз натпис „РУКОВАТИ С ОПРЕЗОМ”,</p>
			<p class="Basic-Paragraph">4) препоручени услови превоза људских органа, што укључује упутства о одговарајућој температури и положају контејнера.</p>
			<p class="Basic-Paragraph">Људски органи у прилогу садрже „ДОНОР ИНФО”, у складу са посебним прописом којим се уређује начин процене подобности даваоца људских органа и подобности људских органа, као и извештај о узетом људском органу.</p>
			<p class="Basic-Paragraph">Центар за пресађивање људских органа пре сваког пресађивања људског органа проверава да ли је спроведена процена подобности даваоца људских органа и подобности људских органа, као и да ли су испуњени услови очувања и превоза достављених људских органа.</p>
			<p class="bold">Превоз људских органа</p>
			<p class="clan">Члан 4.</p>
			<p class="Basic-Paragraph">Време превоза људских органа обавља се у најкраћем могућем временском року у циљу очувања њиховог квалитета и функционалности.</p>
			<p class="Basic-Paragraph">За организацију одговарајућег превоза људских органа одговоран је тим за узимање људских органа који узима људске органе, у координацији са Управом за биомедицину, у складу са законом.</p>
			<p class="Basic-Paragraph">Све здравствене установе, односно правна лица која учествују у превозу људских органа обезбеђују примену одговарајућих стандардних оперативних поступака и примену стандарда за превоз биолошких узорака којима се гарантује квалитет људских органа за пресађивање за време превоза, као и прихватљиво време превоза.</p>
			<p class="clan">Члан 5.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-00385/2019-21</p>
			<p class="potpis">У Београду, 20. септембра 2019. године</p>
			<p class="potpis">Министар,</p>
			<p class="potpis">др <span class="bold">Златибор Лончар, </span>с.р.</p>
	</div>

