

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 70. став 3, а у вези са чланом 67. став 1. Закона о основама система образовања и васпитања („Службени гласник РС”, бр. 88/17, 27/18 – др. закон и 10/19),</p>
			<p class="Basic-Paragraph">Министар просвете, науке и технолошког развоја доноси</p>
			<p class="odluka-zakon">ПРАВИЛНИК</p>
			<p class="odluka-zakon">o организацији и остваривању екскурзије у средњој школи</p>
			<p class="centar">"Службени гласник РС", број 30 од 25. априла 2019. </p>
			<p class="bold">Предмет Правилника</p>
			<p class="clan">Члан 1.</p>
			<p class="Basic-Paragraph">Овим правилником прописују се ближи услови и уређују питања од значаја за организацију и остваривање екскурзије у средњој школи.</p>
			<p class="bold">Појам екскурзије</p>
			<p class="clan">Члан 2.</p>
			<p class="Basic-Paragraph">Екскурзија је облик образовно-васпитног рада који се остварује ван школе.</p>
			<p class="bold">Циљ екскурзије</p>
			<p class="clan">Члан 3.</p>
			<p class="Basic-Paragraph">Циљ екскурзије је непосредно упознавање појава и односа у природној и друштвеној средини, упознавање културног наслеђа и привредних достигнућа, а у циљу остваривања образовно-васпитне улоге школе.</p>
			<p class="bold">Задаци екскурзије</p>
			<p class="clan">Члан 4.</p>
			<p class="Basic-Paragraph">Задаци екскурзије остварују се на основу плана и програма наставе и учења.</p>
			<p class="Basic-Paragraph">Задаци екскурзије су: проучавање објекта и феномена у природи; уочавање узрочно-последичних односа у конкретним природним и друштвеним условима; развијање интересовања за природу и еколошке навике; упознавање начина живота и рада људи појединих крајева; развијање позитивног односа према националним, културним и естетским вредностима, као и развијање позитивних социјалних вештина.</p>
			<p class="bold">Садржаји екскурзије</p>
			<p class="clan">Члан 5.</p>
			<p class="Basic-Paragraph">Садржаји екскурзије остварују се на основу плана и програма наставе и учења, образовно-васпитног рада и саставни су део школског програма и годишњег плана рада школе.</p>
			<p class="bold">Програм  екскурзије</p>
			<p class="clan">Члан 6.</p>
			<p class="Basic-Paragraph">Школа реализује екскурзију, на начин и под условима утврђеним планом и програмом наставе и учења. </p>
			<p class="Basic-Paragraph">Одељењска и стручна вeћа школе предлажу програм екскурзијe, који достављају наставничком већу, ради разматрања и усвајања.</p>
			<p class="Basic-Paragraph">Екскурзија може да се реализује уколико је савет родитеља дао сагласност на програм екскурзије.   </p>
			<p class="Basic-Paragraph">Програм екскурзије садржи: образовно-васпитне циљеве и задатке; садржаје којима се постављени циљеви остварују; планирани обухват ученика; носиоце предвиђених садржаја и активности; трајање, путне правце, техничку организацију, начин финансирања и друга питања од значаја за реализацију програма екскурзије.</p>
			<p class="bold">Извођење екскурзије</p>
			<p class="clan">Члан 7.</p>
			<p class="Basic-Paragraph">Носиоци припреме, организације и извођења програма екскурзије су директор школе, стручни вођа путовања, одељењски старешина или други наставник кога одреди директор установе. </p>
			<p class="Basic-Paragraph">Стручни вођа путовања може бити директор школе или лице које он овласти, а које је одељењски старешина, односно наставник који остварују план и програм наставе и учења.</p>
			<p class="Basic-Paragraph">Ради обезбеђивања веће сигурности ученика на екскурзији, директор може да одреди да поред наставника, односно одељењског старешине, екскурзију прати још највише један наставник који изводи наставу ученицима тог одељења. </p>
			<p class="Basic-Paragraph">Стручни вођа путовања прати и спроводи програм који се односи на остваривање постављених образовно-васпитних циљева и задатака и одговарајућих садржаја екскурзије.</p>
			<p class="Basic-Paragraph">Стручни вођа путовања и одељењски старешина координирају остваривање садржаја и активности предвиђених програмом екскурзије, старају се о безбедности и понашању ученика.</p>
			<p class="Basic-Paragraph">Изузетно, ако се екскурзија организује за највише две групе ученика, стручни вођа путовања може бити и одељењски старешина или други наставник.</p>
			<p class="bold">Услови за извођење екскурзије</p>
			<p class="clan">Члан 8.</p>
			<p class="Basic-Paragraph">Екскурзија се организује и изводи, уз претходну писмену сагласност родитеља, односно другог законског заступника (у даљем тексту: родитељ) ученика по правилу за најмање 60% ученика истог разреда, уколико су створени услови за остваривање циљева и задатака. </p>
			<p class="Basic-Paragraph">Изузетно, екскурзија може да се организује за ученике одељења у којем писмену сагласност да најмање 60% родитеља ученика.</p>
			<p class="Basic-Paragraph">Извођење екскурзије за ученике истог разреда организује се са истим садржајем, по правилу истовремено.</p>
			<p class="Basic-Paragraph">Ако нису испуњени наведени услови, екскурзија се не организује, о чему одлуку доноси директор. </p>
			<p class="bold">Припрема екскурзије</p>
			<p class="clan">Члан 9.</p>
			<p class="Basic-Paragraph">Припрема ученика, родитеља и наставника је услов реализације екскурзије.</p>
			<p class="Basic-Paragraph">Припрема ученика подразумева да се ученици унапред упознају са местом у које одлазе, условима живота у којима се реализује екскурзија, начином превоза и понашањем у току пута, појединим спортско-рекреативним активностима које ће се реализовати. </p>
			<p class="Basic-Paragraph">Ученици, подељени у групе, уз помоћ наставника припремају кратке реферате о областима и местима која посећују.</p>
			<p class="Basic-Paragraph">Посебна пажња посвећује се делу припреме у коме се наставник са ученицима договора око правила понашања током извођења екскурзије.</p>
			<p class="Basic-Paragraph">Припрема родитеља подразумева организовање родитељских састанака и пружање информација о основним географским карактеристикама и климатским условима краја у коме се организује екскурзија, времену одласка, дужини боравка, цени, документацији коју треба припремити, условима смештаја, исхране, здравствене заштите, условима живота ученика, могућностима комуникације са децом и сл. </p>
			<p class="Basic-Paragraph">Обавеза установе је да родитељима да детаљна упутства о припреми ученика, да упозна родитеље са правилима понашања ученика на екскурзији и законском одговорношћу родитеља за понашање ученика током трајања екскурзије и слично.</p>
			<p class="Basic-Paragraph">Ради прикупљања важних информација везаних за здравствени и психофизички статус деце, њихове особености, специфичне навике и интересовања, организују се са родитељима посебни разговори.</p>
			<p class="Basic-Paragraph">Припрема наставника обухвата индивидуалну и заједничку припрему. </p>
			<p class="Basic-Paragraph">Заједничка припрема се одвија путем краћих састанака на нивоу школе, на којима се разматрају организациона питања од значаја за извођење екскурзије.</p>
			<p class="Basic-Paragraph">Индивидуална припрема обухвата добро информисање наставника о географским и геолошким карактеристикама краја, о флори и фауни, историјским подацима, значајним културним, привредним и другим објектима који се могу посетити, обичајима и етнографским карактеристикама подручја и места у којима ће се реализовати екскурзија. </p>
			<p class="Basic-Paragraph">На основу прикупљених података и постављених циљева и задатака екскурзије, наставник саставља програм који ће се реализовати, одређује динамику активности и припрема све што ће му обезбедити ефикасну и успешну реализацију. </p>
			<p class="Basic-Paragraph">Програм екскурзије треба да садржи јасну структуру која указује на циљеве и исходе у складу са програмом наставе и учења, које треба остварити. </p>
			<p class="Basic-Paragraph">Школа сачињава оперативне планове који, имајући у виду постојање непредвидивих фактора који су од утицаја на реализацију екскурзије, поседују флексибилност, односно прилагодљивост датим околностима нпр. лошим временским условима и сл.</p>
			<p class="bold">Реализација екскурзије</p>
			<p class="clan">Члан 10.</p>
			<p class="Basic-Paragraph">Приликом извођења екскурзије нарочито се води рачуна о свим видовима заштите и безбедности ученика.</p>
			<p class="Basic-Paragraph">Наставник се стара о организацији и реализацији предвиђених активности, као и о безбедности ученика за време трајања екскурзије.</p>
			<p class="Basic-Paragraph">Путни правци, објекти, манифестације, крајеви и предели одређују се у складу са циљем и задацима путовања. </p>
			<p class="Basic-Paragraph">Екскурзија се, по правилу, изводи на територији Републике Србије, а једном у току школовања може се организовати и у Републици Српској.</p>
			<p class="Basic-Paragraph">Изузетно, за ученике завршног разреда, екскурзија може да се организује у иностранству.</p>
			<p class="Basic-Paragraph">Школа може да планира студијско путовање за групу ученика у циљу учења језика и упознавања културе, сарадње у оквиру пројеката и других облика образовно-васпитног рада, а које се изводи уз претходно прибављену сагласност надлежне школске управе. </p>
			<p class="Basic-Paragraph">Студијско путовање је саставни део годишњег плана рада школе којим се ближе уређује његова организација, циљеви и задаци.</p>
			<p class="Basic-Paragraph">Трајање екскурзије прописано је планом наставе и учења. </p>
			<p class="Basic-Paragraph">Ако је екскурзија, односно студијско путовање организовано у време наставних дана, настава се надокнађује за све ученике, у складу са школским календаром и годишњим планом рада.</p>
			<p class="Basic-Paragraph">Директор установе одговоран је за законитост реализације екскурзије и студијског путовања. </p>
			<p class="bold">Избор агенције за реализацију екскурзије</p>
			<p class="clan">Члан 11.</p>
			<p class="Basic-Paragraph">Избор агенције за реализацију екскурзије спроводи се у складу са законом који уређује јавне набавке. </p>
			<p class="Basic-Paragraph">Екскурзију може да реализује искључиво агенција која поседује законом прописану лиценцу за организовање туристичког путовања.</p>
			<p class="Basic-Paragraph">Поступак јавних набавки спроводи комисија школе коју образује директор. </p>
			<p class="Basic-Paragraph">Комисија има најмање три члана, од којих је најмање један представник савета родитеља разреда за које се организује екскурзија и најмање један наставник који ће реализовати екскурзију, при чему се на сва остала питања у вези са саставом комисије сходно примењују одредбе закона којим се уређује област јавних набавки.  </p>
			<p class="Basic-Paragraph">Секретар школе, уколико није члан комисије, пружа стручну помоћ члановима комисије. </p>
			<p class="Basic-Paragraph">Стручну помоћ члановима комисије пружа и лице које у школи обавља финансијске и рачуноводствене послове.</p>
			<p class="Basic-Paragraph">Предлог одлуке о додели уговора комисија утврђује применом законом прописаних критеријума, посебно водећи рачуна о следећем:</p>
			<p class="Basic-Paragraph">1) Квалитет програма путовања: </p>
			<p class="Basic-Paragraph">– квалитет смештаја и исхране (категорија објекта примерена узрасту ученика и циљевима и задацима екскурзије, структура соба без могућности проширења смештајних капацитета супротно закону, начин услуживања оброка, локација објекта и др.),</p>
			<p class="Basic-Paragraph">– садржај програма (испуњеност програма, водичи, забавни садржаји и сл.),</p>
			<p class="Basic-Paragraph">– квалитет превоза (авион, аутобус и др.);</p>
			<p class="Basic-Paragraph">2) Цена, услови целодневне бриге о ученицима и услови плаћања.</p>
			<p class="Basic-Paragraph">Приликом одређивања додатних услова за учешће у поступцима јавних набавки, потребно је нарочито водити рачуна о дефинисању услова пословног капацитета у вези са претходним искуством понуђача, а што се доказује референтним листама и потврдама референтних наручилацa путовања.</p>
			<p class="Basic-Paragraph">Одлуку о додели уговора доноси директор на основу предлога комисије.</p>
			<p class="Basic-Paragraph">Одељењски старешина обавештава родитеље о програму и цени екскурзије, избору агенције и осталим условима путовања.</p>
			<p class="Basic-Paragraph">Једнодневна путовања могу бити уговорена без оброка. Вишедневна путовања уговарају се најмање на бази полупансиона.</p>
			<p class="Basic-Paragraph">Приликом реализације екскурзије агенција је дужна да испуни све услове и обавезе прописане законом којим се уређује делатност туризма, а посебно у погледу програма путовања и општих услова путовања.</p>
			<p class="bold">Безбедност путовања</p>
			<p class="clan">Члан 12.</p>
			<p class="Basic-Paragraph">Директор школе је обавезан да организује консултативни састанак пре извођења путовања, на који позива представнике свих интересних група у процесу одлучивања и планирања, о чему се сачињава записник. </p>
			<p class="Basic-Paragraph">Ако се превоз обавља друмским саобраћајем, директор школе обавезан је да обезбеди да се путовање изврши у складу са прописима којима се уређује начин обављања организованог превоза деце.</p>
			<p class="Basic-Paragraph">Ако надлежни орган унутрашњих послова утврди неисправност документације, техничку неисправност возила или било који други разлог у погледу психофизичке способности возача, директор или стручни вођа путовања обуставиће путовање до отклањања утврђених недостатака.</p>
			<p class="Basic-Paragraph">Забрањено је конзумирање алкохола и опојних средстава за све учеснике путовања.</p>
			<p class="Basic-Paragraph">План дежурства ученика и наставника за време путовања је саставни део програма екскурзије.</p>
			<p class="Basic-Paragraph">Дневне активности, осим превоза, утврђене програмом екскурзије морају бити реализоване до 24 часа.</p>
			<p class="Basic-Paragraph">За путовања дужа од једног дана, изабрана туристичка агенција дужна је да обезбеди лекара – пратиоца, уколико у местима боравка ученика не постоји организована здравствена служба.</p>
			<p class="Basic-Paragraph">За путовања дужа од два дана неопходно је да родитељ достави податке о здравственом, физичком и психичком стању ученика, које издаје изабрани лекар/педијатар на основу здравственог картона.</p>
			<p class="Basic-Paragraph">Тајност података о здравственом, физичком и психичком стању ученика  мора бити обезбеђена и о овоме се стара директор школе, одељењски старешина и лекар.</p>
			<p class="bold">Извештај о извођењу екскурзије</p>
			<p class="clan">Члан 13.</p>
			<p class="Basic-Paragraph">После изведеног путовања, стручни вођа путовања и представник туристичке агенције сачињавају забелешку о извођењу путовања, након чега стручни вођа путовања у року од три дана сачињава извештај, који подноси директору, са оценом о извођењу и квалитету пружених услуга. </p>
			<p class="Basic-Paragraph">Након изведеног путовања ученици попуњавају анкетни лист.</p>
			<p class="Basic-Paragraph">Извештај из става 1. овог члана, садржи и информацију о стеченим знањима и искуствима са путовања, начин њихове интеграције у наставни процес, утиске ученика о реализованом путовању, као и планиране обавезне активности које ће наставници са ученицима осмислити и реализовати у настави и ваннаставним активностима (нпр. пројекти, презентације за родитеље, изложбе и сл.). </p>
			<p class="Basic-Paragraph">Извештај из става 1. овог члана доставља се савету родитеља и наставничком већу ради разматрања, а школском одбору ради разматрања и усвајања.</p>
			<p class="Basic-Paragraph">Одељењски старешина на родитељском састанку упознаје родитеље са извештајем. </p>
			<p class="Basic-Paragraph">Извештај о путовању је саставни део годишњег извештаја о раду школе.</p>
			<p class="Basic-Paragraph">Ако се приликом разматрања извештаја о остваривању путовања оцени да предвиђени програм није остварен у целости или да туристичка агенција није испоштовала уговорне обавезе, школа подноси рекламацију агенцији. </p>
			<p class="bold">Прелазне и завршне одредбе</p>
			<p class="clan">Члан 14.</p>
			<p class="Basic-Paragraph">Поступци организације и остваривања екскурзија који су започети пре ступања на снагу овог правилника, окончаће се по прописима који су важили до ступања на снагу овог правилника.</p>
			<p class="clan">Члан 15.</p>
			<p class="Basic-Paragraph">Даном ступања на снагу овог правилника престају да важе Правилник о наставном плану и програму за гимназију („Службени гласник РС – Просветни гласник”, бр. 5/90, 3/91, 3/92, 17/93, 2/94, 2/95, 8/95, 23/97, 2/02, 5/03, 10/03, 11/04, 18/04, 24/04, 3/05, 11/05, 2/06, 6/06, 12/06, 17/06, 1/08, 8/08, 1/09, 3/09, 10/09, 5/10, 7/11, 4/13, 14/13, 17/13, 18/13, 5/14, 4/15, 18/15, 11/16, 13/16 – исправка, 10/17 – исправка и 12/18) и Правилник о плану и програму образовања и васпитања за заједничке предмете у стручним и уметничким школама („Службени гласник РС – Просветни гласник”, бр. 6/90, 4/91, 7/93 – др. правилник, 17/93, 1/94, 2/94, 2/95, 3/95, 8/95, 5/96, 2/02, 5/03, 10/03, 24/04, 3/05, 6/05, 11/05, 6/06, 12/06, 8/08, 1/09, 3/09, 10/09, 5/10, 8/10 – исправка, 11/13, 14/13, 5/14, 3/15, 11/16 и 13/18) у делу који се односи на екскурзије.</p>
			<p class="bold">Ступање на снагу</p>
			<p class="clan">Члан 16.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, а примењује се почев од школске 2019/2020. године.</p>
			<p class="potpis">Број 110-00-00214/2018-04</p>
			<p class="potpis">У Београду, 29. марта 2019. године</p>
			<p class="potpis">Министар,</p>
			<p class="potpis"><span class="bold">Младен Шарчевић,</span> с.р.</p>
	</div>

