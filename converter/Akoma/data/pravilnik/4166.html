


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 86. став 6. Закона о полицији („Службени гласник РС”, бр. 6/16 и 24/18), </p>
			<p class="Basic-Paragraph">Министар унутрашњих послова доноси</p>
			<p class="odluka-zakon">ПРАВИЛНИК</p>
			<p class="odluka-zakon">о условима које треба да испуњавају просторије за задржавање лица</p>
			<p class="centar">"Службени гласник РС", број 34 од 4. маја 2018.</p>
			<p class="clan">Члан 1.</p>
			<p class="Basic-Paragraph">Овим правилником прописују се услови које треба да испуњавају просторије намењене за задржавање лица (у даљем тексту: просторије за задржавање).</p>
			<p class="clan">Члан 2.</p>
			<p class="Basic-Paragraph">Просторије за задржавање морају бити толико простране да:</p>
			<p class="Basic-Paragraph">1) уколико се у њима задржава једно лице, оне морају имати најмање 7 m² простора са санитарним простором;</p>
			<p class="Basic-Paragraph">2) уколико се у њима задржава више лица, свако задржано лице мора имати најмање 4 m² простора.</p>
			<p class="Basic-Paragraph">По правилу, висина просторија за задржавање од пода до плафона мора бити 2,5 m,  изузетно 2,25 m у случају адаптације постојећих просторија, а ширина најмање 2 m.</p>
			<p class="clan">Члан 3.</p>
			<p class="Basic-Paragraph">Просторије за задржавање које су намењене за задржавање лица дуже од 12 часова, морају бити опремљене посебним лежајем са постељином, која се састоји од: душека, јастука, јастучнице, чаршава, ћебади и навлаке за ћебе, за свако задржано лице. </p>
			<p class="Basic-Paragraph">Задржано лице може, у просторији за задржавање да користи своју постељину, а то право му се може ускратити из разлога безбедности. </p>
			<p class="Basic-Paragraph">Просторије за задржавање које су намењене за задржавање лица до 12 часова, морају бити опремљене довољним бројем столица или клупа за седање за свако задржано лице.</p>
			<p class="Basic-Paragraph">Изузетно, за задржавање лице до 12 часова могу се користити и радне службене просторије организационе јединице која врши задржавање уз непосредан надзор полицијског службеника за време трајања задржавања лица.</p>
			<p class="clan">Члан 4.</p>
			<p class="Basic-Paragraph">Просторије за задржавање морају бити чисте, суве, загрејане у складу са климатским приликама и довољно осветљене природним и вештачким светлом које омогућава читање без сметњи за вид.</p>
			<p class="clan">Члан 5.</p>
			<p class="Basic-Paragraph">Просторије за задржавање морају имати доток свежег ваздуха, који се обезбеђује природним проветравањем или адекватним уређајем за вентилацију.</p>
			<p class="clan">Члан 6.</p>
			<p class="Basic-Paragraph">Просторије за задржавање морају имати санитарне уређаје намењене за одржавање хигијене задржаног лица, са дотоком чисте пијаће воде. </p>
			<p class="Basic-Paragraph">Санитарни уређаји, морају се физички одвојити постављањем паравана или на други начин, тако да се током њиховог коришћења не нарушава приватност задржаног лица.</p>
			<p class="Basic-Paragraph">Ако просторија за задржавање нема санитарне уређаје из става 1. овог члана, коришћење пијаће воде и одржавање хигијене задржаног лица се мора омогућити коришћењем за то намењених просторија организационе јединице која врши задржавање лица, под надзором полицијског службеника, на начин да се не нарушава приватност задржаног лица.</p>
			<p class="Basic-Paragraph">Просторије за задржавање морају бити чисте, а дезинфекција санитарних уређаја и инсталација у тим просторијама, по правилу се обавља тромесечно.</p>
			<p class="clan">Члан 7.</p>
			<p class="Basic-Paragraph">У просторији за задржавање, постављени електрични уређаји за осветљење, видео надзор, позивање полицијских службеника и грејање се морају механички заштити, тако да се задржано лице не може самоповредити деловањем електричне струје.</p>
			<p class="Basic-Paragraph">Просторије за задржавање које се непосредно физички не надзиру од стране полицијског службеника, морају имати уређаје за видео надзор и позивање полицијских службеника.</p>
			<p class="Basic-Paragraph">Употреба уређаја за видео надзор, мора бити видно означена у просторији за задржавање. </p>
			<p class="Basic-Paragraph">Уређајима из става 3. овог члана, не могу се надзирати простори намењени за хигијенске потребе задржаног лица.</p>
			<p class="clan">Члан 8.</p>
			<p class="Basic-Paragraph">Стаклене површине прозора и евентуално друге стаклене површине у просторији за задржавање морају бити заштићене металном заштитом, која спречава њихово ломљење и евентуално самоповређивање задржаног лица.</p>
			<p class="clan">Члан 9.</p>
			<p class="Basic-Paragraph">Плафон и зидови просторије за задржавање морају бити глатких површина, окречени неутралним бојама, без постављених зидних плочица, вешалица или других предмета који могу послужити за самоповређивање задржаног лица, осим полица причвршћених за зид за одлагање одеће задржаног лица.</p>
			<p class="clan">Члан 10.</p>
			<p class="Basic-Paragraph">Адаптација постојећих и израда нових просторија за задржавање, у складу са условима прописаним овим правилником, извршиће се у року од три године од дана ступања на снагу овог правилника.</p>
			<p class="clan">Члан 11.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 01-3036/18-4</p>
			<p class="potpis">У Београду, 27. априла 2018. године</p>
			<p class="potpis">Потпредседник Владе и министар,</p>
			<p class="potpis">др <span class="bold">Небојша Стефановић, </span>с.р.</p>
	</div>

