


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	color: #008000;
}
</style>


	<div class="story">
				<p>На основу члана 175. став 4, члана 179. став 4, члана 239. и члана 249. став 1. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон), </p>
				<p>Директор Директората цивилног ваздухопловства Републике Србије доноси</p>
				<p class="odluka-zakon">ПРАВИЛНИК</p>
				<p class="odluka-zakon">o потврдама о обучености ваздухопловно-метеоролошког особља и центрима за обуку</p>
				<p class="centar">"Службени гласник РС", број 43 од 5. маја 
				2017.</p>
				<p class="clan">I. УВОДНЕ ОДРЕДБЕ</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником прописују се ближе разврставање ваздухопловно-метеоролошког особља, услови под којима се издаје, мења, суспендује или ставља ван снаге потврда о обучености ваздухопловно-метеоролошког особља, образац потврде о обучености ваздухопловно-метеоролошког особља, услови под којима се издаје, мења, суспендује и ставља ван снаге потврда о праву на обучавање ваздухопловно-метеоролошког особља, временски период на који се издаје потврда о праву на обучавање ваздухопловно-метеоролошког особља и образац потврде о праву на обучавање ваздухопловно-метеоролошког особља.</p>
				<p class="bold">Значење израза </p>
				<p class="clan">Члан 2.</p>
				<p>Поједини изрази и скраћенице који се користе у овом правилнику имају следеће значење:</p>
				<p>1) <span class="italik">AIRMET информација (AIRMET information)</span> је информација коју издаје биро за метеоролошко бдење, а која се односи на јављање или очекивано јављање одређених метеоролошких појава на рути, које могу да утичу на безбедност летења ваздухоплова на малим висинама, а које нису укључене у већ издату прогнозу за летове на малим висинама у посматраној области информисања у лету или њеној подобласти;</p>
				<p>2)<span class="italik"> брифинг (briefing)</span> је усмени коментар о постојећим и/или очекиваним метеоролошким условима;<span class="italik"> </span></p>
				<p>3)<span class="italik"> ICAO (International Civil Aviation Organization)</span> је скраћеница која означава Међународну организацију цивилног ваздухопловства;</p>
				<p>4) <span class="italik">метеоролошка информација (meteorological information)</span> je метеоролошки извештај, анализa, прогнозa и сваки други исказ који се односи на постојеће или очекиване метеоролошке услове;</p>
				<p>5) <span class="italik">метеоролошке консултације (meteorological consultation)</span> је разговор са метеорологом или другим квалификованим лицем о постојећим и/или очекиваним метеоролошким условима који се односе на лет, укључујући давање одговора на постављена питања;</p>
				<p>6) <span class="italik">метеоролошки извештај (meteorological report)</span> је информација о осмотреним метеоролошким условима који се односе на одређено време и локацију;</p>
				<p>7) <span class="italik">област информисања ваздухоплова у лету (flight information region, FIR)</span> је ваздушни простор одређених димензија у којем се пружају услуге информисања ваздухоплова у лету и узбуњивања;</p>
				<p>8) <span class="italik">овлашћење инструктора (instructor rating)</span> је саставни део потврде о обучености којим се потврђује да је ималац овлашћења оспособљен да врши практичну обуку и спроводи практичне испите кандидата;</p>
				<p>9) <span class="italik">овлашћење процењивача (competence assessor rating)</span> је саставни део потврде о обучености којим се потврђује да је ималац овлашћења оспособљен да врши процену стручности ваздухопловно-метеоролошког особља;</p>
				<p>10) <span class="italik">потврда о обучености (certificate of competencе)</span> је исправа којом се потврђује да је њен ималац оспособљен да обавља стручне послове у складу са степеном стручности и овлашћењем која су у њу уписана;</p>
				<p>11) <span class="italik">процена стручности</span> <span class="italik">(assessment of competencе)</span> је провера оспособљености ваздухопловно-метеоролошког особља за примену стеченог теоријског и практичног знања на радном месту, односно провера вештина извршавања оперативног посла за који је то особље обучено;</p>
				<p>12) <span class="italik">SIGMET информација (SIGMET information)</span> је информација коју издаје биро за метеоролошко бдење, а која се односи на јављање или очекивано јављање на рути одређених временских и других појава у атмосфери које могу да утичу на безбедност летења ваздухоплова;</p>
				<p>13) <span class="italik">степен стручности (level of competencе)</span> је саставни део потврде о обучености којим се утврђује ниво стручности имаоца потврде и којим су одређени послови које он може обављати на основу потврде;</p>
				<p>14)<span class="italik"> стручност (competency)</span> је способност ваздухопловно-метеоролошког особља да примени стечено теоријско знање на радном месту, као и вештина извршавања оперативног посла; </p>
				<p>15) <span class="italik">CEFR (Common European Framework of Reference for Languages) </span>је скраћеница која означава Заједнички европски референтни оквир за језике – глобална скала;</p>
				<p>16)<span class="italik"> WMO</span> <span class="italik">(World Мeteorological Оrganization)</span> је скраћеница која означава Светску метеоролошку организацију.<span class="italik"> </span></p>
				<p class="bold">Разврставање ваздухопловно-метеоролошкoг oсoбља</p>
				<p class="clan">Члан 3.</p>
				<p>Ваздухопловно-метеоролошкo oсoбље је особље које ради на радним местима која су успостављена са циљем да се обезбеди ефикасно пружање ваздухопловних метеоролошких услуга. </p>
				<p>У зависности од степена стручности ваздухопловно-метеоролошко особље се разврстава на:</p>
				<p>1) аеродромске метеоролошке техничаре;</p>
				<p>2) ваздухопловне прогностичаре (аеродромске и обласне).</p>
				<p>Аеродромски метеоролошки техничар континуирано прати метеоролошке услове на аеродрому, врши ваздухопловна осматрања и бележи метеоролошке појаве и елементе важне за ваздухопловство, израђује метеоролошке извештаје о ваздухопловним осматрањима, врши контролу садржаја и квалитета информација у области надлежности, доставља метеоролошке информације корисницима на аеродрому, шаље метеоролошке извештаје у ванаеродромску<span class="italik"> </span>размену, издаје документацију за лет, врши брифинг и пружа друге услуге из делокруга рада аеродромског метеоролошког техничара. </p>
				<p>Аеродромски прогностичар континуирано прати и анализира метеоролошке услове који утичу на летење у зони аеродрома, израђује прогнозу за аеродром и прогнозу за слетање и полетање, израђује упозорења за аеродром, врши контролу садржаја и квалитета информација у области надлежности, дистрибуира метеоролошке информације корисницима, врши метеоролошке консултације и пружа друге услуге из делокруга рада аеродромског прогностичара. </p>
				<p>Обласни прогностичар континуирано прати и анализира метеоролошке услове у области информисања у лету (<span class="italik">FIR</span>) за коју је надлежан, израђује ваздухопловне прогнозе у виду порука и ваздухопловних метеоролошких карата за летове на малим висинама, врши анализу и обраду специјалних упозорења и извештаја из ваздуха примљених од ваздухоплова у свим фазама лета, израђује <span class="italik">AIRMET</span> и <span class="italik">SIGMET</span> информације и информације намењене трагању и спасавању, врши контролу садржаја и квалитета информација у области надлежности, врши координацију са пружаоцима других ваздухопловних услуга и ваздухопловним и другим организацијама, дистрибуира метеоролошке информације корисницима, координира пружање ваздухопловних метеоролошких услуга и пружа друге услуге из делокруга рада обласног прогностичара. </p>
				<p class="bold">Потврда о обучености ваздухопловно-метеоролошкoг oсoбља </p>
				<p class="clan">Члан 4.</p>
				<p>За обављање послова ваздухопловно-метеоролошког особља неопходно је да лице поседује потврду о обучености ваздухопловно-метеоролошког особља (у даљем тексту: потврда о обучености) са уписаним одговарајућим степеном стручности (аеродромског метеоролошког техничара, аеродромског прогностичара или обласног прогностичара).</p>
				<p class="bold">Овлашћења у потврди о обучености </p>
				<p class="clan">Члан 5.</p>
				<p>Ималац потврде о обучености може да стекне следећа овлашћења:</p>
				<p>1) овлашћење инструктора;</p>
				<p>2) овлашћење процењивача.</p>
				<p class="clan">II. ЦЕНТАР ЗА ОБУКУ – ПОТВРДА О ПРАВУ НА ОБУЧАВАЊЕ, НАСТАВНО ОСОБЉЕ И ДОКУМЕНТАЦИЈА</p>
				<p class="bold">Центар за обуку </p>
				<p class="clan">Члан 6.</p>
				<p>Обуку ваздухопловно-метеоролошкoг oсoбља спроводи центар за обуку који поседује потврду о праву на обучавање ваздухопловно-метеоролошкoг oсoбља (у даљем тексту: потврда о праву на обучавање) издату од стране Директората цивилног ваздухопловства Републике Србије (у даљем тексту: Директорат).</p>
				<p>Потврду о праву на обучавање може да стекне правно лице које има пословно седиште у Републици Србији.</p>
				<p class="bold">Стицање потврде о праву на обучавање</p>
				<p class="clan">Члан 7.</p>
				<p>Захтев за издавање потврде о праву на обучавање се подноси Директорату и уз захтев се доставља приручник о раду и приручник о обуци.</p>
				<p>Увидом у поднету документацију и после спроведене основне провере Директорат издаје решење којим утврђује да ли подносилац захтева испуњава услове за издавање потврде о праву на обучавање.</p>
				<p>Издавањем потврде о праву на обучавање Директорат одобрава приручник о раду и приручник о обуци.</p>
				<p>За измене приручника о обуци, као и за битне измене приручника о раду, центар за обуку је дужан да прибави одобрење Директората.</p>
				<p class="bold">Руководећа структура и наставно особље центра за обуку</p>
				<p class="clan">Члан 8.</p>
				<p>Руководећу структуру центра за обуку чине одговорни руководилац и руководилац обукe, који могу да буду исто лице.</p>
				<p>Одговорни руководилац је лице које је одговорно да обезбеди довољна финансијска и друга средства за спровођење обуке према одобреним приручницима. </p>
				<p>Руководилац обуке је лице одговорно за спровођење обуке и предузимање мера да се обука одвија у складу са прописима и процедурама које су предвиђене одобреним приручницима. </p>
				<p>Центар за обуку мора да обезбеди одговарајуће наставно особље које чине наставници теоријске обуке и инструктори практичне обуке.</p>
				<p>Наставно особље мора да испуни критеријуме који су утврђени у приручнику о раду и да буде на листи наставника теоријске обуке, односно листи инструктора практичне обуке.</p>
				<p class="bold">Вођење документације центра за обуку</p>
				<p class="clan">Члан 9.</p>
				<p>Уз потврду о праву на обучавање, центар за обуку је дужан да поседује и ажурира следећу документацију:</p>
				<p>1) приручник о раду; </p>
				<p>2) приручник о обуци; </p>
				<p>3) евиденцију лица на обуци (регистар);</p>
				<p>4) досијеа кандидата;</p>
				<p>5) дневник обуке;</p>
				<p>6) евиденцију издатих потврда о обучености. </p>
				<p class="bold">Приручник о раду </p>
				<p class="clan">Члан 10.</p>
				<p>Приручник о раду центра за обуку садржи:</p>
				<p>1) листу садржаја, листу одобрених измена и листу важећих страна;</p>
				<p>2) податке о руководећој структури центра за обуку;</p>
				<p>3) одобрене критеријуме које мора да испуни наставно особље;</p>
				<p>4) одобрене листе наставника теоријске обуке, инструктора практичне обуке и процењивача;</p>
				<p>5) правилник о раду и унутрашњој организацији;</p>
				<p>6) правилник о систему квалитета;</p>
				<p>7) списак и адресу просторија за спровођење обуке;</p>
				<p>8) списак учила, уређаја, опреме, стручне литературе и видео-материјала који се користе у обуци;</p>
				<p>9) процедуру за спровођење испита за стицање потврде о обучености, степена стручности и овлашћења инструктора и процењивача, као и друге процедуре потребне за спровођење одредаба овог правилника.</p>
				<p class="bold">Приручник о обуци </p>
				<p class="clan">Члан 11.</p>
				<p>Приручник о обуци садржи одобрене програме свих обука које спроводи центар за обуку, као и листе садржаја, одобрених измена, важећих страна и корисника приручника.</p>
				<p>Програми из става 1. овог члана морају да садрже:</p>
				<p>1) циљ обуке;</p>
				<p>2) назив и опис сваке теме;</p>
				<p>3) ниво потребног знања;</p>
				<p>4) методе обуке;</p>
				<p>5) литературу која се користи у обуци;</p>
				<p>6) укупан број часова по предмету. </p>
				<p class="bold">Евиденција лица на обуци (регистар)</p>
				<p class="clan"> Члан 12.</p>
				<p>Евиденција лица на обуци (регистар) садржи:</p>
				<p>1) назив и адресу центра за обуку;</p>
				<p>2) податке о лицима на обуци (презиме, име и јединствени матични број грађана, односно број пасоша за стране држављане);</p>
				<p>3) податке о врсти обуке, о почетку и завршетку обуке и о прекидима у вршењу обуке;</p>
				<p>4) податке о наставницима и инструкторима који врше обуку;</p>
				<p>5) податке о положеним испитима, степену стручности и овлашћењима које је кандидат стекао.</p>
				<p class="bold">Досије кандидата</p>
				<p class="clan">Члан 13.</p>
				<p>Досије кандидата садржи:</p>
				<p>1) личне податке кандидата;</p>
				<p>2) пријаву за обуку;</p>
				<p>3) решење о пријему на обуку;</p>
				<p>4) записнике о консултацијама са предметним наставницима;</p>
				<p>5) пријаву за полагање испита; </p>
				<p>6) решење о спровођењу испита, односно о одбијању пријаве за полагање испита;</p>
				<p>7) извештај о спроведеним испитима; </p>
				<p>8) испитни материјал;</p>
				<p>9) потврду о положеним теоријским испитима, односно завршеној практичној обуци; </p>
				<p>10) извештај инструктора о спроведеним практичним испитима;</p>
				<p>11) захтеве за издавање потврде о обучености, упис степена стручности, продужење рока и обнову важења степена стручности и упис овлашћења;</p>
				<p>12) копију потврде о обучености;</p>
				<p>13) решења о издавању потврде о обучености, упису степена стручности, продужењу рока важења и обнови важења степена стручности и упису овлашћења;</p>
				<p>14) листе процене, извештај о извршеној процени стручности и други материјал релевантан за спровођење процене стручности; </p>
				<p>15) потврду о времену проведеном на одговарајућим пословима;</p>
				<p>16) друга документа која се односе на кандидата, ако је потребно.</p>
				<p class="bold">Дневник обуке</p>
				<p class="clan">Члан 14.</p>
				<p>Дневник обуке је документ који садржи податке о току теоријске и практичне обуке, податке о наставном садржају који је обрађен у току обуке, податке о времену одржавања и трајању обуке, евиденцију присутности кандидата, као и потписе лица која су присуствовала обуци и потписе наставника и инструктора који су спровели теоријску и практичну обуку. </p>
				<p>Ако се на обуци налази мањи број кандидата, центар за обуку може уместо дневника обуке да води записник о консултацијама са предметним наставником.</p>
				<p class="bold">Важење потврде о праву на обучавање</p>
				<p class="clan">Члан 15.</p>
				<p>Потврда о праву на обучавање важи неограничено, изузев у случају суспензије или стављања ван снаге. </p>
				<p>У току важења потврде о праву на обучавање Директорат врши периодичне провере имаоца потврде према годишњем програму периодичних провера.</p>
				<p>Изглед и садржај обрасца потврде о праву на обучавање дат је у Прилогу 1, који је одштампан уз овај правилник и чини његов саставни део.</p>
				<p class="bold">Суспензија потврде о праву на обучавање</p>
				<p class="clan">Члан 16.</p>
				<p>Директорат суспендује потврду о праву на обучавање ако утврди да центар за обуку не врши обуку на начин који је прописан овим правилником или привремено престане да испуњава друге услове прописане овим правилником.</p>
				<p>Суспензија потврде о праву на обучавање траје најдуже шест месеци, почев од дана када је центру за обуку достављено решење о суспензији.</p>
				<p>За време трајања суспензије центар за обуку не може да врши обуку ваздухопловно-метеоролошког особља.</p>
				<p>Решењем о суспензији потврде о праву на обучавање Директорат може да наложи центру за обуку да отклони уочене неправилности.</p>
				<p>Суспензија потврде о праву на обучавање престаје да важи истеком времена на које је изречена или доношењем решења о укидању суспензије, ако центар за обуку отклони уочене неправилности пре истека суспензије.</p>
				<p class="bold">Стављање ван снаге потврде о праву на обучавање</p>
				<p class="clan">Члан 17.</p>
				<p>Директорат ставља ван снаге потврду о праву на обучавање:</p>
				<p>1) ако утврди да је потврда о праву на обучавање стечена на основу фалсификоване документације;</p>
				<p>2) ако центар за обуку трајно престане да испуњава услове прописане овим правилником; </p>
				<p>3) ако утврди да је центар за обуку злоупотребио потврду о праву на обучавање;</p>
				<p>4) ако центар за обуку до истека суспензије не испуни обавезе које су му наложене решењем о суспензији;</p>
				<p>5) ако центар за обуку обавести Директорат да одустаје од спровођења обуке. </p>
				<p class="clan">III. СТРУЧНА ОБУКА ВАЗДУХОПЛОВНО-МЕТЕОРОЛОШКОГ ОСОБЉА </p>
				<p class="bold">Врсте обука ваздухопловно-метеоролошког особља</p>
				<p class="clan">Члан 18.</p>
				<p>Стручна обука ваздухопловно-метеоролошког особља је обука за стицање знања и способности који су неопходни за пружање метеоролошких услуга у ваздушном саобраћају.</p>
				<p>Врсте стручне обуке ваздухопловно-метеоролошког особља су:</p>
				<p>1) почетна обука – обука за стицање потврде о обучености са степеном стручности аеродромског метеоролошког техничара, односно аеродромског прогностичара; </p>
				<p>2) додатна обука – обука за стицање степена стручности обласног прогностичара;</p>
				<p>3) посебна обука – обука за стицање овлашћења инструктора, односно процењивача.</p>
				<p class="bold">Почетна обука – аеродромски метеоролошки техничар</p>
				<p class="clan">Члан 19.</p>
				<p>Почетној обуци за стицање потврде о обучености са степеном стручности аеродромског метеоролошког техничара може да приступи лице које испуњава следеће услове:</p>
				<p>1) има четврти степен стручне спреме и звање метеоролошки техничар;</p>
				<p>2) поседује знање енглеског језика најмање на нивоу <span class="italik">В</span>1 по <span class="italik">CEFR</span> скали. </p>
				<p>Обука из става 1. овог члана се састоји од теоријског и практичног дела.</p>
				<p>Теоријски део обуке обухвата следеће предметe:</p>
				<p>1) Ваздухопловна мерења и осматрања;</p>
				<p>2) Опасне метеоролошке појаве које утичу на безбедност летења;</p>
				<p>3) <span class="italik">ICAO</span> дефиниције и појмови;</p>
				<p>4) Метеоролошке услуге за ваздушни саобраћај;</p>
				<p>5) Извештавање, кодирање и дисеминација метеоролошких информација;</p>
				<p>6) Услуге у ваздушном саобраћају (<span class="italik">ATS</span>)<span class="italik">;</span></p>
				<p>7) Аеродроми – основна знања;</p>
				<p>8) Ваздухоплови – основна знања; </p>
				<p>9) Метеоролошки аспекти планирања летења;</p>
				<p>10) Ваздухопловне телекомуникације;</p>
				<p>11) Међународни стандарди, препоручена пракса и ваздухопловни прописи;</p>
				<p>12) Енглески језик.</p>
				<p>Обука из предмета Енглески језик се састоји од обнављања и утврђивања знања енглеског језика нивоа <span class="italik">В</span>1 по <span class="italik">CEFR</span> скали, као и од обуке из стручне терминологије за област ваздухопловне метеорологије.</p>
				<p>Практични део обуке се састоји у стицању одговарајуће оспособљености за рад на пружању ваздухопловних метеоролошких услуга из надлежности аеродромског метеоролошког техничара и спроводи сe на одговарајућем радном месту у аеродромској оперативној радној јединици под надзором инструктора. </p>
				<p class="bold">Почетна обука – аеродромски прогностичар </p>
				<p class="clan">Члан 20.</p>
				<p>Почетној обуци за стицање потврде о обучености са степеном стручности аеродромског прогностичара може да приступи лице које испуњава следеће услове:</p>
				<p>1) има завршене студије метеорологије и звање дипломирани метеоролог;</p>
				<p>2) поседује знање енглеског језика најмање на нивоу <span class="italik">В</span>1 по <span class="italik">CEFR</span> скали.</p>
				<p>Обука из става 1. овог члана се састоји од теоријског и практичног дела.</p>
				<p>Теоријски део обуке обухвата следеће предметe:</p>
				<p>1) Опасне метеоролошке појаве које утичу на безбедност летења;</p>
				<p>2) <span class="italik">ICAO</span> дефиниције и појмови;</p>
				<p>3) Метеоролошке услуге за ваздушни саобраћај;</p>
				<p>4) Услуге у ваздушном саобраћају (<span class="italik">ATS</span>);</p>
				<p>5) Аеродроми – основна знања;</p>
				<p>6) Ваздухоплови – основна знања;</p>
				<p>7) Метеоролошки аспекти планирања лета;</p>
				<p>8) Ваздухопловне телекомуникације;</p>
				<p>9) Услуге ваздухопловнoг информисања (<span class="italik">AIS</span>);</p>
				<p>10) Међународни стандарди и препоручена пракса и ваздухопловни прописи;</p>
				<p>11) Енглески језик.</p>
				<p>Обука из предмета Енглески језик се састоји од обнављања и утврђивања знања енглеског језика нивоа <span class="italik">В</span>1 по <span class="italik">CEFR</span> скали, као и од обуке из стручне терминологије за област ваздухопловне метеорологије.</p>
				<p>Практични део обуке се састоји у стицању одговарајуће оспособљености за рад на пружању ваздухопловних метеоролошких услуга из надлежности аеродромског прогностичара и спроводи сe на одговарајућем радном месту у одговарајућој оперативној радној јединици под надзором инструктора. </p>
				<p class="bold">Додатна обука – обласни прогностичар </p>
				<p class="clan">Члан 21.</p>
				<p>Додатној обуци за стицање потврде о обучености са степеном стручности обласног прогностичара може да приступи лице које поседује важећу потврду о обучености са уписаним степеном стручности аеродромског прогностичара.</p>
				<p>Обука из става 1. овог члана се састоји из практичног дела и обухвата стицање одговарајуће оспособљености за рад на пружању ваздухопловних метеоролошких услуга из надлежности обласног прогностичара, а спроводи се на радном месту у одговарајућој оперативној радној јединици под надзором инструктора. </p>
				<p class="bold">Овлашћење инструктора </p>
				<p class="clan">Члан 22.</p>
				<p>Обуци за стицање овлашћења инструктора може да приступи лице које поседује важећу потврду о обучености и има најмање три године радног искуства у обављању послова аеродромског метеоролошког техничара, аеродромског прогностичара или обласног прогностичара.</p>
				<p>Посебна обука за стицање овлашћења инструктора се састоји из теоријског дела и обухвата следеће предмете:</p>
				<p>1) Методика обуке;</p>
				<p>2) Психологија.</p>
				<p>Ималац потврде о обучености са овлашћењем инструктора планира, организује и спроводи практичну обуку на радном месту у оперативној радној јединици, спроводи практичне испите и врши континуирану обуку. </p>
				<p>Ваздухопловни прогностичар који поседује овлашћење инструктора мора да у потврди о обучености има уписан степен стручности који је једнак или већи од степена стручности кандидата којег обучава или испитује. </p>
				<p class="bold">Овлашћење процењивача </p>
				<p class="clan">Члан 23.</p>
				<p>Обуци за стицање овлашћења процењивача може да приступи ималац потврде о обучености који испуњава следеће услове:</p>
				<p>1) поседује важећи степен стручности;</p>
				<p>2) поседује овлашћење инструктора најмање пет година;</p>
				<p>3) у периоду од 12 месеци пре започињања посебне обуке је активно обављао послове аеродромског метеоролошког техничара, аеродромског прогностичара или обласног прогностичара.</p>
				<p>Посебна обука за стицање овлашћења процењивача се састоји из теоријског дела и обухвата следеће предмете:</p>
				<p>1) Људски фактор;</p>
				<p>2) Принципи процене;</p>
				<p>3) Методи процене. </p>
				<p>Ималац потврде о обучености са овлашћењем процењивача планира и спроводи процене стручности аеродромских метеоролошких техничара, односно аеродромских и обласних прогностичара.</p>
				<p>Процењивач мора да у потврди о обучености има уписан степен стручности који је једнак или већи од степена стручности кандидата којег процењује. </p>
				<p>Ималац потврде о обучености са овлашћењем процењивача је дужан да сваких шест година заврши обуку за освежење знања и техника процењивања.</p>
				<p class="clan">IV. ПОТВРДА О ОБУЧЕНОСТИ – СТИЦАЊЕ, УПИС И ВАЖЕЊЕ СТЕПЕНА СТРУЧНОСТИ И ОВЛАШЋЕЊА </p>
				<p class="bold">Испит за стицање потврде о обучености, степена стручности и овлашћења</p>
				<p class="clan">Члан 24.</p>
				<p>Испиту за стицање потврде о обучености и овлашћења која се уписују у ту потврду може да приступи лице које има завршену одговарајућу обуку прописану овим правилником. </p>
				<p>Испит из става 1. овог члана спроводи центар за обуку, на основу одредаба овог правилника и приручника о раду.</p>
				<p>Испит за стицање потврде о обучености са степеном стручности аеродромски техничар, односно прогностичар се састоји из теоријског и практичног дела, а испит за стицање степена стручности обласни прогностичар се састоји из практичног дела.</p>
				<p>Испит за стицање овлашћења инструктора се састоји из теоријског и практичног дела, а испит за стицање овлашћења процењивача се састоји из теоријског дела.</p>
				<p class="bold">Полагање теоријског дела испита</p>
				<p class="clan">Члан 25.</p>
				<p>Теоријски део испита се спроводи на рачунару или писаним путем, уз коришћење тестова, при чему се сматра да је кандидат положио испит ако тачно одговори на најмање 75% питања из сваког предмета. </p>
				<p>Након утврђивања резултата испита наставници теоријске обуке уносе резултате испита из свог предмета у извештај о спроведеним испитима и потписују тај извештај.</p>
				<p>Кандидат који не положи испит из неког од предмета прописаних овим правилником има право да поново полаже испит из тог предмета у року који не може да буде краћи од 15 дана. </p>
				<p class="bold">Полагање практичног дела испита</p>
				<p class="clan">Члан 26.</p>
				<p>После успешно положеног теоријског дела испита кандидат полаже практични део испита који се састоји од провере практичне оспособљености кандидата за рад на пословима за које се стиче потврда о обучености, односно уписује одговарајући степен стручности. </p>
				<p>Практични део испита за стицање овлашћења инструктора се састоји у провери примене стеченог знања у изради плана обуке и демонстрацији задате теме у улози инструктора.</p>
				<p>Кандидат има право да полаже практични део испита највише два пута.</p>
				<p>Практични део испита кандидат полаже пред комисијом за спровођење испита коју формира центар за обуку.</p>
				<p>Комисију за спровођење испита сачињавају председник комисије и два члана комисије, при чему председник комисије не може, по правилу, да буде инструктор који је вршио практичну обуку кандидата.</p>
				<p>Сва лица која сачињавају комисију морају да се налазе на листи инструктора практичне обуке коју је одобрио Директорат, а најмање један члан комисије мора да поседује овлашћење процењивача.</p>
				<p>По завршенoм практичном испиту комисија оцењује кандидата оценом „положио” или „није положио”, уноси оцену у извештај о спроведеном испиту и потписује тај извештај.</p>
				<p class="bold">Обавештавање Директората</p>
				<p class="clan">Члан 27.</p>
				<p>Центар за обуку је дужан да о времену и месту спровођења обуке, теоријског и практичног дела испита обавести Директорат.</p>
				<p class="bold">Издавање потврде о обучености</p>
				<p class="clan">Члан 28.</p>
				<p>Кандидату који је успешно завршио почетну обуку и положио теоријски и практични део испита, центар за обуку издаје потврду о обучености са уписаним степенoм стручности аеродромског метеоролошког техничара, односно аеродромског прогностичара.</p>
				<p>Имаоцу потврде о обучености који је успешно завршио додатну обуку и положио практични део испита, центар за обуку уписује у потврду о обучености степен стручности обласног прогностичара.</p>
				<p>Имаоцу потврде о обучености који је успешно завршио посебну обуку и положио теоријски и/или практични део испита, центар за обуку уписује у потврду о обучености овлашћење инструктора, односно процењивача.</p>
				<p>Уз захтев за издавање потврде о обучености, односно уписа степена стручности или овлашћења, кандидат прилаже извештај о положеном испиту.</p>
				<p class="bold">Образац потврде о обучености </p>
				<p class="clan">Члан 29.</p>
				<p>Образац потврде о обучености се израђује двојезично, на српском и на енглеском језику, на хартији или другом материјалу беле боје, димензија 1/8 формата А4.</p>
				<p>Хартија или други материјал који се користи за израду потврде о обучености мора да буде такав да спречи или јасно покаже било какве измене или брисања.</p>
				<p>Изглед и садржај обрасца потврде о обучености дат је у Прилогу 2, који је одштампан уз овај правилник и чини његов саставни део.</p>
				<p class="bold">Важење потврде о обучености, степена стручности и овлашћења </p>
				<p class="clan">Члан 30.</p>
				<p>Потврда о обучености важи неограничено, изузев у случају суспензије или стављања ван снаге.</p>
				<p>Рок важења степена стручности који је уписан у потврду о обучености је три године, рачунајући од дана када је кандидат положио практични део испита за одговарајући степен стручности.</p>
				<p>У случају продужења важења степена стручности, рок из става 2. овог члана се рачуна од датума истицања његовог важења.</p>
				<p>Овлашћење инструктора и процењивача престају да важе ако престане да важи одговарајући степен стручности који је уписан у потврду о обучености.</p>
				<p>У случају обнове важења степена стручности обнавља се и важење овлашћењa инструктора, односно процењивача, ако је ималац потврде обучености поседовао та овлашћења. </p>
				<p>Овлашћење процењивача престаје да важи и у случају ако ималац тог овлашћења не заврши обуку за освежење знања и техника процењивања у року прописаном у члану 23. став 5. овог правилника.</p>
				<p class="bold">Продужење рока важења степена стручности </p>
				<p class="clan">Члан 31.</p>
				<p>Захтев за продужење рока важења степена стручности који је уписан у потврду о обучености се подноси центру за обуку најкасније 30 дана пре истека рока важења уписаног степена.</p>
				<p>Уз захтев из става 1. овог члана ималац потврде о обучености подноси:</p>
				<p>1) доказ да у току важења степена стручности није имао прекид у раду на одговарајућем радном месту или да је имао прекид у раду, али не дужи од шест месеци у континуитету;</p>
				<p>2) извештај о извршеној редовној процени стручности.</p>
				<p>Ако је у току важења степена стручности ималац потврде о обучености имао прекид у раду на одговарајућем радном месту дужи од шест месеци, а краћи од 12 месеци у континуитету, потребно је да уз захтев за продужење рока важења степена стручности достави: </p>
				<p>1) доказ о дужини свих прекида рада на одговарајућем радном месту; </p>
				<p>2) извештај o извршеној ванредној процени стручности.</p>
				<p>Ако је у току важења степена стручности ималац потврде о обучености имао прекид у раду на одговарајућем радном месту дужи од 12 месеци у континуитету, потребно је да уз захтев за продужење рока важења степена стручности достави: </p>
				<p>1) доказ о дужини свих прекида рада на одговарајућем радном месту; </p>
				<p>2) доказ о извршеној практичној обуци са инструктором;</p>
				<p>3) извештај o извршеној ванредној процени стручности.</p>
				<p>Ако је ималац потврде о обучености успешно завршио ванредну процену стручности у периоду од шест месеци пре истека рока важења степена стручности не спроводи се редовна процена стручности.</p>
				<p class="bold">Обнова важења степена стручности </p>
				<p class="clan">Члан 32.</p>
				<p>За обнову важења степена стручности ималац потврде о обучености је дужан да центру за обуку поднесе захтев за обнову важења, доказ о извршеној практичној обуци са инструктором и доказ о извршеној ванредној процени стручности.</p>
				<p>Практична обука из става 1. овога члана траје од једног до три месеца, у зависности од дужине прекида у раду на одговарајућем радном месту, при чему тачну дужину и садржину ове обуке одређује инструктор који ту обуку спроводи, у сарадњи са процењивачем који по завршетку практичне обуке врши процену стручности.</p>
				<p>Изузетно од става 1. овог члана, ако је ималац потврде о обучености имао прекид у раду на одговарајућем радном месту дужи од 36 месеци, он је дужан да пре ванредне процене стручности заврши теоријску и практичну обуку за освежење знања, чија дужина и садржај се одређују у зависности од дужине прекида у раду на одговарајућем радном месту.</p>
				<p class="bold">Суспензија и стављање ван снаге потврде о обучености</p>
				<p class="clan">Члан 33.</p>
				<p>Директорат може наложити центру за обуку да суспендује потврду о обучености ако је у току провере или инспекцијског надзора утврђено да ималац потврде није вршио права из потврде у складу са законом којим се уређује ваздушни саобраћај и прописима донетим на основу њега.</p>
				<p>За време трајања суспензије ималац потврде о обучености не може да користи права из те потврде.</p>
				<p>Центар за обуку ставља ван снаге потврду о обучености:</p>
				<p>1) ако ималац потврде о обучености приликом спровођење коначне процене стручности није доказао стручност за радно место на коме ради;</p>
				<p>2) на основу налога Директората, ако је у току провере или инспекцијског надзора утврђено да обука за потврду није извршена у складу са одредбама овог правилника или да је потврда издата на основу фалсификоване документације или као последица друге недозвољене радње.</p>
				<p>Ималац потврде о обучености која је суспендована или стављена ван снаге је дужан да потврду врати центру за обуку у року од 15 дана, рачунајући од дана када је примио решење о суспензији или стављању потврде ван снаге. </p>
				<p class="clan">V. ПРОЦЕНА СТРУЧНОСТИ</p>
				<p class="bold">Циљеви процене стручности</p>
				<p class="clan">Члан 34.</p>
				<p>Ималац потврде о обучености може самостално да ради на одговарајућем радном месту само ако се током рада на том радном месту континуирано врши процена његове стручности и ако је на проценама стручности оцењен стручним за обављање тих послова.</p>
				<p>Процена стручности има за циљ да:</p>
				<p>1) утврди мањкавости у оперативним пословима ваздухопловно-метеоролошког особља и могућности унапређења;</p>
				<p>2) идентификује могућности унапређења постојећег система обуке ваздухопловно-метеоролошког особља; </p>
				<p>3) обезбеди документацију и доказе о извршеној процени. </p>
				<p class="bold">Врсте процена стручности </p>
				<p class="clan">Члан 35.</p>
				<p>Процена стручности ваздухопловно-метеоролошког особља се врши према међународним стандардима <span class="italik">ICAO</span> и <span class="italik">WMO </span>и може да буде редовна и ванредна.</p>
				<p>Редовна процена стручности ваздухопловно-метеоролошког особља врши се сваке три године и започиње најраније шест месеци пре истека рока важења степена стручности. </p>
				<p>Годишњи план редовних процена стручности ваздухопловно-метеоролошког особља израђује се до краја текуће календарске године за наредну годину.</p>
				<p>Ванредна процена стручности ваздухопловно-метеоролошког особља врши се у следећим случајевима:</p>
				<p>1) ако је ималац потврде о обучености у току важења степена стручности имао прекид у раду на одговарајућем радном месту дужи од шест месеци у континуитету;</p>
				<p>2) ако се врши процена стручности у циљу обнове важења степена стручности;</p>
				<p>3) ако је Директорат наложио центру за обуку да изврши процену стручности имаоца потврде о обучености;</p>
				<p>4) у другим случајевима у којима постоји основана сумња у способност имаоца потврде о обучености да самостално обавља послове ваздухопловно-метеоролошког особља на одговарајућем радном месту.</p>
				<p class="bold">Дужности процењивача стручности </p>
				<p class="clan">Члан 36.</p>
				<p>Процену стручности ваздухопловно-метеоролошког особља врши лице које поседује важећу потврду о обучености са уписаним овлашћењем процењивача. </p>
				<p>Процењивач стручности, у зависности од врсте процене коју спроводи, врши избор метода за спровођење процене стручности, утврђује питања за процену, води листе процене кандидата током процеса процене, даје препоруке и дефинише рокове за побољшање стручности. </p>
				<p>Ближе услове који се односе на процес проценe стручности ваздухопловно-метеоролошког особља, стандарде и критеријуме за процену, форму и начин чувања документације о процени, утврђује центар за обуку. </p>
				<p class="bold">Резултати процене стручности </p>
				<p class="clan">Члан 37.</p>
				<p>На основу спроведене процене стручности процењивач оцењује кандидата оценом „стручан” или „није стручан” коју уписује у листу процене.</p>
				<p>Кандидат се сматра стручним ако је испунио све стандарде стручности који се захтевају за обављање послова на одговарајућем радном месту ваздухопловног метеоролошког техничара, односно ваздухопловног прогностичара. </p>
				<p>Ако је на основу спроведене процене стручности утврђено да ималац потврде о обучености није показао довољну стручност за обављање једног или више задатака у оквиру одговарајућег стандарда за своје радно место, процењивач у листу процене уноси препоруку за побољшање стручности кандидата и рок у коме се морају дефинисати мере у том циљу. </p>
				<p>Током спровођења мера за побољшање стручности кандидат ради под надзором инструктора.</p>
				<p>Успешност мера за побољшање стручности се проверава поновљеном проценом стручности, која се врши у периоду од три месеца од спроведене процене стручности.</p>
				<p>Ако кандидат није задовољио и после поновљене процене стручности, врши се коначна процена стручности, у периоду од три месеца од спровођења поновљене процене стручности. </p>
				<p>Коначну процену стручности кандидата спроводи трочлана комисија коју образује центар за обуку и коју чине инструктори који поседују одговарајући степен стручности и најмање један процењивач који, по правилу, није спроводио претходне процене стручности тог кандидата.</p>
				<p>Ако кандидат приликом спровођење коначне процене стручности није доказао стручност неопходну за одговарајуће радно место, комисија доставља центру за обуку образложени предлог за стављање ван снаге његове потврде о обучености.</p>
				<p class="clan">VI. ПРЕЛАЗНЕ И ЗАВРШНЕ ОДРЕДБЕ</p>
				<p class="bold">Важење потврда о праву на обучавање издатих пре ступања на снагу овог правилника </p>
				<p class="clan">Члан 38.</p>
				<p>Потврде о праву на обучавање ваздухопловног метеоролошког особља које су издате на основу Правилникa о потврдама о обучености ваздухопловног метеоролошког особља и центрима за обуку („Службени гласник РС”, бр. 32/11 и 24/13) престају да важе истеком рока на који су издате.</p>
				<p>Обука започета пре ступања на снагу овог правилника признаје се за стицање потврда о обучености по одредбама овог правилника, под условом да су обука и испити завршени у року од шест месеци од дана ступања на снагу овог правилника.</p>
				<p class="bold">Важење потврда о обучености издатих пре ступања на снагу овог правилника </p>
				<p class="clan">Члан 39.</p>
				<p>Потврде о обучености ваздухопловног метеоролошког особља које су издате на основу Правилника о потврдама о обучености ваздухопловног метеоролошког особља и центрима за обуку („Службени гласник РС”, бр. 32/11 и 24/13) престају да важе даном истицања рока важења степена обучености који је уписан у те потврде, а најкасније 12 месеци од дана ступања на снагу овог правилника.</p>
				<p>Потврде о обучености из става 1. овог члана замениће се потврдама о обучености које се издају у складу са обрасцем који је утврђен у Прилогу 2. овог правилника.</p>
				<p class="bold">Престанак важења других прописа</p>
				<p class="clan">Члан 40.</p>
				<p>Даном ступања на снагу овог правилника престаје да важи Правилник о потврдама о обучености ваздухопловног метеоролошког особља и центрима за обуку („Службени гласник РС”, бр. 32/11 и 24/13).</p>
				<p class="bold">Ступање Правилника на снагу</p>
				<p class="clan">Члан 41.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 7/1-01-0008/2017-0001 </p>
				<p class="potpis">У Београду, 3. априла 2017. године </p>
				<p class="potpis">Директор,</p>
				<p class="potpis"><span class="bold">Мирјана Чизмаров, </span>с.р.</p>
				<p>&nbsp;</p>
				<p class="clan" style="text-align: right">Прилози</p>
				<p>&nbsp;</p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/1.html&amp;doctype=reg&amp;abc=cba&amp;eli=true&amp;eliActId=422708&amp;regactid=422708" target="_blank">
				Прилог 1 - Изглед и садржај обрасца потврде о праву на обучавање</a></p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/2.html&amp;doctype=reg&amp;abc=cba&amp;eli=true&amp;eliActId=422708&amp;regactid=422708" target="_blank">
				Прилог 2 - Изглед и садржај обрасца потврде о обучености и 
				ваздухопловно-метеоролошког особља</a></p>
	</div>

