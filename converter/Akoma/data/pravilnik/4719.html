


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 241. и члана 262. став 1. тачка 1) а у вези са чланом 41. став 1. Закона о тржишту капитала („Службени гласник РС”, бр. 31/11, 112/15 и 108/16), </p>
				<p>Комисија за хартије од вредности доноси </p>
				<p class="odluka-zakon">ПРАВИЛНИК </p>
				<p class="odluka-zakon">о примени изузетака од обавезе објављивања проспекта</p>
				<p class="centar">"Службени гласник РС", број 15 од 2. марта 
				2017.</p>
				<p class="centar">&nbsp;</p>
				<p class="clan">Члан 1.</p>
				<p>Овим правилником прописује се примена изузетака од обавезе објављивања проспекта из члана 12. став 1. тач. 7), 8) и 10) Закона о тржишту капитала.</p>
				<p class="clan">Члан 2.</p>
				<p>Поједини појмови који се користе у овом правилнику имају следеће значење:</p>
				<p>1) Закон је Закон о тржишту капитала;</p>
				<p>2) Комисија је Комисија за хартије од вредности; </p>
				<p>3) спајање друштава је статусна промена припајања и статусна промена спајања које се спроводе у складу са одредбама закона којим се уређују привредна друштва.</p>
				<p class="clan">Члан 3.</p>
				<p>Документ потребан ради примене изузетка од обавезе објављивања проспекта из члана 12. став 1. тачка 7) Закона је саставни део текста понуде за преузимање у складу са правилником који уређује понуду за преузимање акција и одобрава се у поступку одобрења понуде за преузимање акција.</p>
				<p class="clan">Члан 4.</p>
				<p>Пре понуде хартија од вредности у вези са спајањем друштава, издавалац је дужан да Комисији поднесе захтев за одобрење примене изузетка од обавезе објављивања проспекта из члана 12. став 1. тачка 8) Закона.</p>
				<p>Захтев из става 1. овог члана подноси се Комисији најкасније 30 дана пре дана одржавања скупштине акционара на којој се доноси одлука о статусној промени.</p>
				<p>Уз захтев из става 1. овог члана, издавалац доставља документацију која ће бити доступна лицима којима ће понуда хартија од вредности бити упућена у складу са одредбама закона којим се уређују привредна друштва и то:</p>
				<p>1) нацрт уговора о статусној промени; </p>
				<p>2) финансијски извештаји, са мишљењем ревизора; </p>
				<p>3) извештај ревизора о извршеној ревизији статусне промене; </p>
				<p>4) извештај одбора директора, односно извршног одбора ако је управљање друштвом дводомно, о статусној промени; </p>
				<p>5) предлог одлуке скупштине о статусној промени. </p>
				<p>Захтев из става 1. овог члана мора да садржи интернет адресу на којој су доступни финансијски извештаји издаваоца за протекле три пословне године и статут издаваоца.</p>
				<p class="clan">Члан 5.</p>
				<p>Пре понуде хартија од вредности садашњим или бившим члановима управе или запосленима издавалац је дужан да Комисији поднесе захтев за одобрење докумената потребних ради примене изузетка из члана 12. став 1. тачка 10) Закона.</p>
				<p>Уз захтев из става 1. овог члана, издавалац доставља документ који ће бити доступан лицима којима ће понуда хартија од вредности бити упућена. </p>
				<p>Документ из става 1. овог члана садржи: </p>
				<p>1) ЦФИ код и ИСИН број хартија од вредности;</p>
				<p>2) права која произилазе из хартија од вредности; </p>
				<p>3) број хартија од вредности; </p>
				<p>4) разлоге за намеравану понуду; </p>
				<p>5) почетак и трајање понуде; </p>
				<p>6) услове понуде; </p>
				<p>7) одлуку надлежног органа друштва на основу које се нуде хартије од вредности; </p>
				<p>8) тржиште на које су укључене хартије од вредности. </p>
				<p class="clan">Члан 6.</p>
				<p>Даном ступања на снагу овог правилника престаје да важи Правилник о одобрењу докумената потребних ради примене изузетака од обавезе објављивања проспекта („Службени гласник РС, број 89/11).</p>
				<p class="clan">Члан 7.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p class="potpis">Број 2/0-01-59/2-17</p>
				<p class="potpis">У Београду, 10. фебруара 2017. године</p>
				<p class="potpis">Председник Комисије,</p>
				<p class="potpis">др <span class="bold">Предраг Дедеић, </span>с.р.</p>
	</div>

