


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
			<p class="Basic-Paragraph">На основу члана 518. Закона о извршењу и обезбеђењу („Службени гласник РС”, бр. 106/15, 106/16 – аутентично тумачење и 113/17 – аутентично тумачење) и члана 36. став 1. тачка 14) и 22) Статута Коморе јавних извршитеља („Службени гласник РС”, број 105/16), </p>
			<p class="Basic-Paragraph">Извршни одбор Коморе јавних извршитеља (у даљем тексту: Извршни одбор), на седници одржаној 14. септембра 2018. године, доноси</p>
			<p class="odluka-zakon">ПРАВИЛНИК</p>
			<p class="odluka-zakon">о регистру правних схватања</p>
			<p class="auto-style1">"Службени гласник РС", број 74 од 5. октобра 
			2018.</p>
			<p class="clan">Члан 1.</p>
			<p class="Basic-Paragraph">У Комори јавних извршитеља Републике Србије (у даљем тексту: Комора) води се регистар правних схватања у који се у сажетом облику уносе правни ставови и мишљења, изражени у одлукама суда или актима других органа у појединим предметима извршења и обезбеђењa, а који су од значаја за јавноизвршитељску праксу.&nbsp;</p>
			<p class="Basic-Paragraph">Регистар правних схватања води се одвојено за свако средство извршења и обезбеђења, хронолошким редом.</p>
			<p class="Basic-Paragraph">У Комори се као посебни регистри воде и регистри за правна схватања, изражена у актима и одлукама: Врховног касационог суда, Уставног суда, Европског суда за људска права, Министарства правде (у даљем тексту: Министарство), Републичког геодетског завода и Пореске управе, a који се односе на извршни поступак и поступак обезбеђења.&nbsp;</p>
			<p class="clan">Члан 2.</p>
			<p class="Basic-Paragraph">Организационе јединице Коморе на седницама Савета расправљају о правним схватањима израженим у одлукама судова и других органа са њиховог подручја и у форми реферата обавештавају Извршни одбор о питањима која су од значаја за поступање јавних извршитеља.&nbsp;</p>
			<p class="Basic-Paragraph">Ради разматрања правних схватања и спорних питања од значаја за поступање јавних извршитеља у Републици Србији, Извршни одбор одржава најмање три посебне седнице годишње.&nbsp;</p>
			<p class="Basic-Paragraph">О упису правног схватања у регистар одлучује Извршни одбор посебним закључком.</p>
			<p class="Basic-Paragraph">О сваком упису у регистар, Комора обавештава Министарство, којем се омогућава и несметан увид у регистар. </p>
			<p class="Basic-Paragraph">Уписана правна схватања могу се објавити у билтену Коморе или на интернет страници Коморе, а са њима се могу упознати Врховни касациони суд Србије, Високи савет судства, надлежна министарства и други органи и организације.&nbsp;</p>
			<p class="clan">Члан 3.</p>
			<p class="Basic-Paragraph">Уз регистар се образује и чува следећа документација:</p>
			<p class="Basic-Paragraph">1) одлука суда или другог органа чије се правно схватање уписује у регистар;</p>
			<p class="Basic-Paragraph">2) реферат Организационе јединице Коморе;</p>
			<p class="Basic-Paragraph">3) закључак Извршног одбора Коморе о упису правног схватања.</p>
			<p class="Basic-Paragraph">Документација о регистру чува се у класеру.</p>
			<p class="clan">Члан 4.</p>
			<p class="Basic-Paragraph">Приликом достављања одлука или аката на основу којих се уписује правно схватање, јавни извршитељи, организационе јединице и Извршни одбор су дужни да псеудонимизирају и анонимизирају податке о личности које се односе на странке, учеснике у поступку или службена лица која су учествовала у доношењу одлука или аката на основу којих се уписује правно схватање.</p>
			<p class="Basic-Paragraph">Псеудонимизација и анонимизација података о личности обухвата замену и изостављање података на основу којих је могуће идентификовати учесника у поступку или доносиоца одлуке или акта, као и података о лицу на основу којих би могао бити откривен његов идентитет. </p>
			<p class="clan">Члан 5.</p>
			<p class="Basic-Paragraph">Стручна служба Коморе стара се о припреми посебних седница Извршног одбора на којима се разматрају правна схватања и може у ту сврху обавити консултације са јавним извршитељима, председницима организационих јединица и другим стручњацима из одређене области.</p>
			<p class="clan">Члан 6.</p>
			<p class="Basic-Paragraph">Регистри правних схватања воде се у електронском облику на обрасцу који је прилог број 1 овог правилника и чини његов  саставни део. &nbsp;&nbsp;</p>
			<p class="clan">Члан 7.</p>
			<p class="Basic-Paragraph">Овај правилник ступа на снагу по добијању сагласности Министарства правде и објављује се у „Службеном гласнику Републике Србије”.&nbsp;</p>
			<p class="potpis">за Председник Извршног одбора,</p>
			<p class="potpis"><span class="bold">Миодраг Грујовић, </span>с.р.</p>
			<p class="Basic-Paragraph">Прилог број 1 – Образац регистра правних схватања</p>
			<p class="clan">НАЗИВ РЕГИСТРА</p>
			<p class="Basic-Paragraph"><span class="bold">1. Редни број правног схватања:</span></p>
			<p class="Basic-Paragraph"><span class="bold">2. Иницијатор уписа правног схватања:</span></p>
			<p class="Basic-Paragraph"><span class="bold">3. Назив и седиште доносиоца одлуке или акта у коме је изражено правно схватање:</span></p>
			<p class="Basic-Paragraph"><span class="bold">4. Правно схватање:</span></p>
			<p class="Basic-Paragraph"><span class="bold">5. Пословни број и датум доношења закључка о упису правног схватања:</span></p>
			<p class="Basic-Paragraph"><span class="bold">6. Напомена:</span></p>
			<p class="Basic-Paragraph">(у напомену се уносе подаци о томе да ли је правно схаватање објављено и да ли је са њим упознат неки други орган).</p>
	</div>

