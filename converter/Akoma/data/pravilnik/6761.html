


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 55. став 2. Закона о заштити становништва од заразних болести („Службени гласник РС”, број 15/16), </p>
				<p>Министар здравља доноси</p>
				<p class="odluka-zakon">ПРАВИЛНИК </p>
				<p class="odluka-zakon">о ближим условима за обављање делатности пружања хигијенских услуга, као и начину спречавања и преношења заразних болести </p>
				<p class="centar">"Службени гласник РС", број 40 од 27. априла 
				2017.</p>
				<p class="bold">1. Предмет Правилника</p>
				<p class="clan">Члан 1.</p>
				<p>Овим правилником прописују се ближи услови у погледу кадрова, просторија, уређаја и опреме којe морају испуњавати правна лица и предузетници који обављају делатност пружања хигијенских услуга, као и начин поступања којим се спречава појава и преношење заразних болести приликом пружања тих услуга.</p>
				<p class="bold">2. Просторије, кадар и опрема</p>
				<p class="clan">Члан 2.</p>
				<p>Просторије објекта у којем се пружају хигијенске услуге морају бити функционално повезане и подељене на посебне просторне целине уколико се у објекту пружају различите услуге и не могу бити повезане са просторијама које се користе за становање и обављање друге делатности. </p>
				<p class="clan">Члан 3.</p>
				<p>Зидови, преградни зидови између одељења и таванице у објекту морају бити од чврстог материјала, равни, глатке површине и без оштећења, беле или неке друге светле боје. </p>
				<p>Подови у објекту морају бити од чврстог, водонепропустивог материјала, равни, без оштећења, погодни за хигијенско одржавање (чишћење, прање, дезинфекцију и не смеју бити клизави).</p>
				<p class="clan">Члан 4.</p>
				<p>Објекат за пружање хигијенских услуга има:</p>
				<p>1) радну просторију; </p>
				<p>2) издвојен простор за чекаоницу са столицама и вешалицом; </p>
				<p>3) помоћну просторију (за смештај употребљеног рубља, прљаве радне одеће, одлагање прибора и средстава за одржавање хигијене просторија, по потреби за смештај машине за прање и сушење рубља);</p>
				<p>4) издвојен простор у радној просторији за држање чистог рубља и предмета опште употребе који се користе при пружању хигијенских услуга;</p>
				<p>5) простор са одговарајућим ормарима и полицама за чување прибора и средстава који се користе у обављању делатности </p>
				<p>6) санитарни чвор са предпростором.</p>
				<p class="clan">Члан 5.</p>
				<p>Уколико се у истом објекту пружају различите хигијенске услуге просторије морају бити физички одвојене у посебне просторне и функционално повезане целине.</p>
				<p>Изузетно од става 1. овог члана у случају пружања сродних услуга просторије за пружање хигијенских услуга могу бити одвојене параванима који морају бити светлих боја и у чистом стању. </p>
				<p>Објекaт који има радну просторију мању од 14 m² (два места за пружање хигијенских услуга) уместо просторије из члана 4. став 1. тачка 3) овог правилника, може имати издвојен простор у радној просторији. </p>
				<p>У објекту у коме има више од пет запослених лица обезбеђује се санитарни чвор са предпростором и одвојеним кабинама за жене и мушкарце. </p>
				<p class="clan">Члан 6.</p>
				<p>Санитарни чвор и предпростор морају бити опремљени уређајима, прибором и средствима за одржавање личне хигијене (у кабини санитарног чвора држач са тоалет папиром, у предпросторији поред уређаја за прање руку – средство за прање руку и држач са папирним убрусом или уређај за сушење руку – феномат).</p>
				<p class="clan">Члан 7.</p>
				<p>Објекат за пружање хигијенских услуга опрема се опремом, уређајима, радним прибором и средствима који су неопходни за обављање одређене услуге у складу са правилима струке и добром хигијенском праксом.</p>
				<p>Пешкири, чаршави и друго рубље објекта за пружање хигијенских услуга морају бити машински опрани, испеглани и користе се искључиво једнократно изузев ако се преко чаршава на лежајевима користе подметачи за једнократну употребу. </p>
				<p>Запослена лица користе чисту, неизгужвану једнообразну радну одећу у боји која не прикрива нечистоћу. </p>
				<p>У радној просторији објекта у коме се пружају фризерске и козметичке услуге мора се налазити умиваоник са текућом топлом и хладном водом, те прибором и средствима за фризерске и козметичке услуге и хигијену руку. Број умиваоника одређен је бројем места за пружање услуга.</p>
				<p>Канте за отпатке морају бити са поклопцем и механизмом за отварање на ножни погон.</p>
				<p>У просторијама објекта мора се редовно обављати проветравање, чишћење, прање, дезинфекција, кречење, а по потреби предузимају се и друге мере за спречавање штетних утицаја на здравље лица која у објекту бораве. </p>
				<p class="clan">Члан 8.</p>
				<p>У оквиру пружања хигијенских услуга у објекту се предузимају мере за спречавање преношења узрочника заразних болести: </p>
				<p>1) заштита коже корисника услуге обавља се коришћењем подметача за једнократну употребу на столицама и лежајевима;</p>
				<p>2) обавезно коришћење одговарајуће наменске траке испод огртача код фризерских услуга; </p>
				<p>3) прибор који се употребљава након сваког третмана мора бити очишћен и опран средством за прање, а у складу са потенцијалним ризиком по здравље радника и корисника услуге дезинфикован и стерилисан. Обавезна је стерилизација прибора за пружање услуга којима се нарушава интегритет коже и слузокоже (козметичке услуге, педикир, маникир, пирсинг, тетоважа и сл.);</p>
				<p>4) електрични апарати (машинице и сл.) након употребе морају бити темељно очишћени, третирани ефикасним прописно регистрованим дезинфицијенсом који има бактериолошко, фунгицидно и вируцидно дејство а према упутству произвођача; </p>
				<p>5) дезинфекција прибора врши се потапањем очишћеног прибора у дезинфекциони раствор који се налази у одговарајућој посуди према упутству произвођача прибора, дезифицијенс који се користи мора бити прописно регистрован и да има бактериолошко, фунгицидно и вируцидно дејство, а према упутству произвођача;</p>
				<p>6) забрањена је вишекратна употреба бријача са оштрим ивицама, а дозвољена је употреба само бријача за једнократну употребу који се могу адекватно одстранити након употребе;</p>
				<p>7) стерилизација очишћеног и дезинфикованог прибора врши се у атестираном сувом стерилизатору или у аутоклаву;</p>
				<p>8) кoнтрoлa стeрилизaциje приликoм oбaвљaњa свaкe стeрилизaциje врши сe физичкoм, хeмиjскoм или биoлoшкoм мeтoдoм кoнтрoлe стeрилизaциje; </p>
				<p>9) атeстирaњe и кoнтрoлa aутoклaвa и сувoг стeрилизaтoрa врши сe у склaду сa пoтрeбoм, a нajмaњe jeдaнпут гoдишњe;</p>
				<p>10) редовно одржавање простора, дезинфекцијом радних површина;</p>
				<p>11) обавезно одржавање хигијене запослених лица и коришћење заштитне опреме у току пружања услуге;</p>
				<p>12) третирање унутрашњих површина соларијума пре сваке употребе дезинфекционим средством према упутству произвођача. </p>
				<p class="clan">Члан 9.</p>
				<p>Пре пружања услуга тетоваже или пирсинга кожа корисника услуге обавезно се дезинфикује антисептичким средством.</p>
				<p>Тетовирани делови тела заштићују се стерилном газом и хипоалергијским фластером.</p>
				<p>Приликом извођења тетоваже дозвољена је употреба само индустријски произведених боја које имају прописану декларацију и сертификат о исправности. </p>
				<p>Игле, рукавице, маске, бријачи и маркери за обележавање коже користе се за једнократну употребу.</p>
				<p>Збрињавање контаминираног материјала и другог медицинског отпада врши се у складу са прописима који уређују ову област.</p>
				<p>Подови и друге радне површине просторија у којима се пружају услуге тетоваже и пирсинга морају се пребрисавати и дезинфиковати више пута у току дана. </p>
				<p class="clan">Члан 10.</p>
				<p>Лица запослена у објекту за пружање хигијенских услуга морају да поседују уверење о стеченом основном знању о личној хигијени и мерама заштите од заразних болести.</p>
				<p>Лица која врше хигијенске услуге морају поседовати диплому о стеченом образовном профилу (мушки фризер, женски фризер, педикир, маникир и сл.) или сертификат стручне оспособљености за обављање одређене хигијенске услуге (мушки фризер, женски фризер, козметичар, педикир, маникир, пирсинг, тетоважа и сл.) </p>
				<p class="bold">3. Одржавање хигијене</p>
				<p class="clan">Члан 11.</p>
				<p>Правна лица и предузетници у објекту за пружање хигијенских услуга доносе план одржавања хигијене (у даљем тексту: план).</p>
				<p>План мора да садржи податке о томе: ко, где, шта, када, чиме и како обавља чишћење, прање, дезинфекцију и предузимање других мера за спречавање и сузбијање заразних болести и других ризика по здравље људи у објекту за пружање хигијенских услуга као и то ко врши надзор над спровођењем тих активности. </p>
				<p>Поред података о мерама које се редовно предузимају, план садржи податке и о активностима које се спроводе периодично, као што су: кречење просторија, чишћење вентилације, спровођење дератизације и друге активности.</p>
				<p>О реализацији редовних активности предвиђених планом води се одговарајућа дневна евиденција коју потписује лице које је ту меру извршило. </p>
				<p>Евиденција из става 4. овог члана води се у унапред припремљеним листама чишћења/дезинфекције а подразумева унос података о времену, месту, средствима и начину употребе и количини средстава за чишћење, дезинфекцију као и име и презиме лица које је обавило чишћење кроз дезинфекцију или предузело другу меру за спречавање и сузбијање ширења заразних болести. </p>
				<p class="bold">4. Завршне одредбе</p>
				<p class="clan">Члан 12.</p>
				<p>Даном ступања на снагу овог правилника престаје да важи Правилник о ближим условима у погледу просторија, уређаја и опреме и начину поступања којим се спречава појава и ширење заразних болести приликом пружања хигијенских услуга („Службени гласник РС”, број 47/06).</p>
				<p class="clan">Члан 13.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-31/2017-10</p>
				<p class="potpis">У Београду, 6. априла 2017. године</p>
				<p class="potpis">Министар,</p>
				<p class="potpis">асс. др <span class="bold">Златибор Лончар, </span>с.р.</p>
	</div>

