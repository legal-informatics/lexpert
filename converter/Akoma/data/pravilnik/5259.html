

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 24. Закона о заштити земљишта („Службени гласник РС”, број 112/15), </p>
			<p class="Basic-Paragraph">Министар заштите животне средине доноси</p>
			<p class="odluka-zakon">ПРАВИЛНИК </p>
			<p class="odluka-zakon">о садржини пројеката ремедијације и рекултивације</p>
			<p class="centar">„Службени гласник РС“, број 35 од 21. маја 2019.</p>
			<p class="clan">Члан 1.</p>
			<p class="Basic-Paragraph">Овим правилником прописује се садржина пројеката ремедијације и рекултивације земљишта.</p>
			<p class="clan">Члан 2.</p>
			<p class="Basic-Paragraph">Пројекат ремедијације и рекултивације садржи:</p>
			<p class="Basic-Paragraph">1) податке о носиоцу израде пројекта;</p>
			<p class="Basic-Paragraph">2) податке о власнику или кориснику земљишта;</p>
			<p class="Basic-Paragraph">3) опис делатности коју на локацији врши власник или корисник земљишта;</p>
			<p class="Basic-Paragraph">4) опис загађене, односно деградиране локације;</p>
			<p class="Basic-Paragraph">5) податке о стању животне средине на локацији и ширем окружењу пре загађења, односно деградације земљишта;</p>
			<p class="Basic-Paragraph">6) приказ околности које су довеле до загађења, односно деградације земљиштa;</p>
			<p class="Basic-Paragraph">7) податке о испитивању стања и квалитета загађеног, односно деградираног земљишта, са резултатима и стручном оценом;</p>
			<p class="Basic-Paragraph">8) количине и концентрације опасних материја на локацији и њихов утицај на животну средину;</p>
			<p class="Basic-Paragraph">9) пројектни задатак и пројектно решење ремедијације и рекултивације, са мерама и активностима разрађеним по приоритетима, приказом алтернатива које су разматране и динамичким планом за спровођење ремедијације и рекултивације;</p>
			<p class="Basic-Paragraph">10) планиране мере за стручни надзор;</p>
			<p class="Basic-Paragraph">11) планиране интерне мере контроле које укључују и програм мониторинга како би се пратио ток ремедијације и рекултивације, односно смањење ризика по људско здравље и животну средину.</p>
			<p class="Basic-Paragraph">Ближа садржина пројеката ремедијације и рекултивације дата је у Прилогу –  Садржина пројеката ремедијације и рекултивације, који је одштампан уз овај правилник и чини његов саставни део.</p>
			<p class="clan">Члан 3.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00095/2018-04</p>
			<p class="potpis">У Београду, 10. маja 2019. године</p>
			<p class="potpis">Министар,</p>
			<p class="potpis"><span class="bold">Горан Триван, </span>с.р.</p>
			<p class="potpis">ПРИЛОГ</p>
			<p class="clan">САДРЖИНА ПРОЈЕКАТА РЕМЕДИЈАЦИЈЕ И РЕКУЛТИВАЦИЈЕ</p>
			<p class="Basic-Paragraph"><span class="bold">Подаци о носиоцу израде пројекта:</span></p>
			<p class="Basic-Paragraph">1. име и презиме, адреса, телефон, факс, електронска адреса особе за контакт;</p>
			<p class="Basic-Paragraph">2. пословно име носиоца израде пројекта;</p>
			<p class="Basic-Paragraph">3. подаци о регистрацији, шифра делатности, матични број и ПИБ;</p>
			<p class="Basic-Paragraph">4. адреса седишта носиоца израде пројекта;</p>
			<p class="Basic-Paragraph">5. име и презиме, адреса, телефон, факс, електронска адреса одговорног лица;</p>
			<p class="Basic-Paragraph">6. доказ да лица која израђују пројекат поседују одговарајуће лиценце за обављање послова пројектовања.</p>
			<p class="Basic-Paragraph"><span class="bold">Подаци о власнику или кориснику земљишта:</span></p>
			<p class="Basic-Paragraph">1. пословно име, а за физичко лице име и презиме, адреса, телефон, факс, електронска адреса особе за контакт;</p>
			<p class="Basic-Paragraph">2. подаци о регистрацији, шифра делатности, матични број и ПИБ. </p>
			<p class="Basic-Paragraph"><span class="bold">Опис делатности коју на локацији врши власник или корисник земљишта:</span></p>
			<p class="Basic-Paragraph">1. опис делатности и активности које се обављају на локацији;</p>
			<p class="Basic-Paragraph">2. време када је делатност започета, а уколико се више не обавља, потребно је навести годину престанка делатности;</p>
			<p class="Basic-Paragraph">3. опис и период обављања претходних делатности на локацији.</p>
			<p class="Basic-Paragraph"><span class="bold">Опис загађене, односно деградиране локације:</span></p>
			<p class="Basic-Paragraph">Опис загађене, односно деградиране локације на којој се планира извођење пројекта садржи нарочито:</p>
			<p class="Basic-Paragraph">1. географски положај локације (макро и микролокација) и копију плана катастарских парцела на којима се планира извођење пројекта (са уцртаним распоредом свих објеката);</p>
			<p class="Basic-Paragraph">2. климатске карактеристике подручја;</p>
			<p class="Basic-Paragraph">3. податке о површини и намени локације;</p>
			<p class="Basic-Paragraph">4. приказ педолошких, геоморфолошких, геомеханичких, хидрографских, хидрогеолошких и сеизмолошких карактеристика терена;</p>
			<p class="Basic-Paragraph">5. податке о изворишту водоснабдевања (удаљеност, капацитет, угроженост, зоне санитарне заштите) са основним хидролошким карактеристикама;</p>
			<p class="Basic-Paragraph">6. опис флоре и фауне, природних добара посебне вредности (заштићених), ретких и угрожених биљних и животињских врста и њихових станишта са условима заштите природе и мишљењем о испуњености услова заштите природе издато од надлежног завода за заштиту природе;</p>
			<p class="Basic-Paragraph">7. преглед основних карактеристика пејзажа;</p>
			<p class="Basic-Paragraph">8. преглед непокретних културних добара;</p>
			<p class="Basic-Paragraph">9. податке о насељености, концентрацији становништва и демографским карактеристикама.</p>
			<p class="Basic-Paragraph"><span class="bold">За индустријска постројења и друга правна лица која раде са опасним и штетним материјама и отпадом достављају се подаци о:</span></p>
			<p class="Basic-Paragraph">1. количинама и врстама опасних и штетних материја на комплексу;</p>
			<p class="Basic-Paragraph">2. месту и начину складиштења опасних и штетних материја и отпада;</p>
			<p class="Basic-Paragraph">3. усвојеним процедурама и стандардима из области заштите животне средине (управљање хемикалијама, управљање отпадом, заштита од хемијског удеса); </p>
			<p class="Basic-Paragraph">4. регистрованом загађењу и удесима на комплексу у претходном периоду;</p>
			<p class="Basic-Paragraph">5. резултатима редовног мониторинга којим су се пратили утицаји на околину.</p>
			<p class="Basic-Paragraph"><span class="bold">Подаци о стању животне средине на локацији и ширем окружењу пре загађења, односно деградације земљишта:</span></p>
			<p class="Basic-Paragraph">Стање животне средине и ширег окружења локације пре контаминације, садржи и резултате испитивања животне средине са протумаченим резултатима и стручном оценом, уколико је оно спровођено на предметној локацији или непосредном ширем окружењу. Резултати испитивања из претходног периода се могу користити за процену стања животне средине пре насталог загађења и за поређење са резултатима добијеним након настанка истог.</p>
			<p class="Basic-Paragraph"><span class="bold">Приказ околности које су довелe до загађења, односно деградације земљишта:</span></p>
			<p class="Basic-Paragraph">1. опис активности или догађаја који су довели до загађења, односно деградације земљишта;</p>
			<p class="Basic-Paragraph">2. врста и количина испуштених загађујућих материја и приказ њихових токсиколошких и екотоксиколошких карактеристика;</p>
			<p class="Basic-Paragraph">3. приказ до сада предузетих мера за заустављање и даље ширење загађења, односно деградације земљишта;</p>
			<p class="Basic-Paragraph">4. приказ до сада насталих последица загађења, односно деградације земљишта по животну средину, здравље људи, материјална и културна добра, привредне и друге активности у зони утицаја.</p>
			<p class="Basic-Paragraph"><span class="bold">Подаци о испитивању стања и квалитета загађеног, односно деградираног земљишта, са резултатима и стручном оценом:</span></p>
			<p class="Basic-Paragraph">1. резултати испитивања земљишта од стране лабораторије која поседује акт издат у складу са прописима којим се уређује област акредитације;</p>
			<p class="Basic-Paragraph">2. резултати испитивања подземних вода од стране лабораторије која поседује акт издат у складу са прописима којим се уређује област акредитације, уколико су рађена;</p>
			<p class="Basic-Paragraph">3. резултати додатних испитивања земљишта ради утврђивања степена загађености земљишта, уколико су рађенa;</p>
			<p class="Basic-Paragraph">4. констатација знакова који могу указати на видљиве последице загађења, односно деградације земљишта;</p>
			<p class="Basic-Paragraph">5. запремина земљишта и/или водоносног слоја захваћена загађењем, а у случају деградирадације површина деградираног земљишта;</p>
			<p class="Basic-Paragraph">6. стручна оцена стања и квалитета земљишта, са протумаченим резултатима извршених испитивања, која је израђена од стране стручног лица из области науке о земљишту;</p>
			<p class="Basic-Paragraph">7. шематски приказ очигледног или претпостављеног распростирања загађујућих материја (контаминације), унет у одговарајућу карту, копију плана или скицу направљену руком или рачунаром;</p>
			<p class="Basic-Paragraph">8. положај и удаљеност осетљивих објеката и садржаја, са шематским приказом на карти;</p>
			<p class="Basic-Paragraph">9. процена могућег утицаја на осетљиве објекте и садржаје. </p>
			<p class="Basic-Paragraph">Од осетљивих објеката и садржаја потребно је посебно издвојити и обрадити положај, удаљеност и могуће утицаје на:</p>
			<p class="Basic-Paragraph">1. изворишта објеката за снабдевање водом за пиће;</p>
			<p class="Basic-Paragraph">2. стамбена и друга подручја у којима бораве људи;</p>
			<p class="Basic-Paragraph">3. заштићена природна и културна добра;</p>
			<p class="Basic-Paragraph">4. отворене водотоке;</p>
			<p class="Basic-Paragraph">5. инфраструктурне објекте.</p>
			<p class="Basic-Paragraph"><span class="bold">Количине и концентрације опасних материја на локацији и њихов утицај на животну средину</span><span class="bold">:</span></p>
			<p class="Basic-Paragraph">Потребно је приказати на прегледан начин све опасне материје које се налазе на локацији, навести максималне количине опасних материја које су присутне или могу бити присутне, хемијски назив и CAS број у складу са Правилником о Списку класификованих супстанци („Службени гласник РС”, број 19/19).  </p>
			<p class="Basic-Paragraph">Потребно је приказати особине опасних материја, односно издвојити битне карактеристике са становишта могућих последица по живот и здравље људи и животну средину: физичке и хемијске особине, отровност, еко-токсичност, концентрације које су одређене као граничне вредности емисије у ваздуху, ниво загађујућих материја у медијумима животне средине, запаљивост, корозивност, термичка и хемијска постојаност.</p>
			<p class="Basic-Paragraph"><span class="bold">Пројектни задатак и пројектно решење ремедијације и рекултивације, са мерама и активностима разрађеним по приоритетима, приказом алтернатива које су разматране и динамичким планом за спровођење ремедијације и рекултивације:</span></p>
			<p class="Basic-Paragraph">1. приказ пројектног задатка и предложеног решења ремедијације и/или рекултивације;</p>
			<p class="Basic-Paragraph">2. поређење варијанти у погледу ремедијационих и рекултивационих поступака и приказ разлога за избор предложеног решења;</p>
			<p class="Basic-Paragraph">3. опис мера планираних за заустављање загађења и даљу деградацију земљишта;</p>
			<p class="Basic-Paragraph">4. опис планираних активности у оквиру ремедијационог поступка (физички, хемијски или биолошки поступак или комбинација технологија ремедијације), односно њихове технолошке и друге карактеристике;</p>
			<p class="Basic-Paragraph">5. опис планираних активности у оквиру рекултивационог поступка;</p>
			<p class="Basic-Paragraph">6. приказ технологије третирања (прерада, рециклажа, одлагање и сл.) свих врста отпадних материја;</p>
			<p class="Basic-Paragraph">7. приказ утицаја на животну средину изабраног пројекта;</p>
			<p class="Basic-Paragraph">8. начин поступања са отпадом насталим као последица загађења и примењене мере ремедијације и рекултивације;</p>
			<p class="Basic-Paragraph">9. ниво третирања земљишта (неопасан или инертан отпад) и место одлагања, уколико је планирано ископавање и одношење земљишта;</p>
			<p class="Basic-Paragraph">10. дефинисање рокова за спровођење појединачних фаза и комплетног пројекта;</p>
			<p class="Basic-Paragraph">11. мере заштите животне средине које ће се предузети током спровођења пројекта;</p>
			<p class="Basic-Paragraph">12. графичке прилоге;</p>
			<p class="Basic-Paragraph">13. предмер и предрачун радова.</p>
			<p class="Basic-Paragraph"><span class="bold">Планиране мере за стручни надзор:</span></p>
			<p class="Basic-Paragraph">Потребно је доставити податке о лицу које ће вршити стручан надзор у току спровођења активности планираних пројектом, начину вршења стручног надзора и одговарајуће лиценце за лица која ће вршити стручан надзор.</p>
			<p class="Basic-Paragraph"><span class="bold">Планиране интерне мере контроле које укључују и програм мониторинга како би се пратио ток ремедијације и рекултивације, односно смањење ризика по људско здравље и животну средину:</span></p>
			<p class="Basic-Paragraph">1. програм праћења стања и квалитета земљишта, и по потреби осталих медијума животне средине током спровођења пројекта, како би се пратила успешност планираних мера и активности;</p>
			<p class="Basic-Paragraph">2. приказ критеријума за процену успешности спроведених поступака ремедијације и рекултивације земљишта;</p>
			<p class="Basic-Paragraph">3. програм праћења стања и квалитета земљишта, и по потреби осталих медијума животне средине, након завршетка пројекта (параметри који ће се пратити, учесталост испитивања и др.).</p>
	</div>

