<meta http-equiv="content-type" content="text/html;charset=utf-8"><link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
<style type="text/css">
.auto-style1 {
	text-align: center;
}
.auto-style2 {
	text-align: right;
}
</style>


<div>

<p>На основу члана 26. став 7. и члана 27. става 8. Закона
о сточарству („Службени гласник РС”, број 41/09),</p>

<p>Министар пољопривреде, шумарства&nbsp; и водопривреде,
доноси</p>

<p class="odluka-zakon">ПРАВИЛНИК</p>

<p class="odluka-zakon">о условима за испуњавање пуног и
непотпуног порекла квалитетних приплодних домаћих животиња, условима за упис домаћих
животиња у матичну евиденцију, односно у регистар, као и о садржини и начину вођења
матичне евиденције, односно регистра</p>

<p class="auto-style1">„Службени гласник РС“, број 94 од
12. новембра 2009.</p>

<p class="clan">I. УВОДНА ОДРЕДБА</p>

<p class="clan">Члан 1.</p>

<p>Овим правилником прописују се услови за испуњавање пуног
и непотпуног порекла квалитетних приплодних домаћих животиња, услови за упис домаћих
животиња у матичну евиденцију, односно у регистар, као и садржина и начин вођења
матичне евиденције, односно регистра.</p>

<p class="clan">II. УСЛОВИ ЗА ИСПУЊАВАЊЕ ПУНОГ И
НЕПОТПУНОГ ПОРЕКЛА КВАЛИТЕТНИХ ПРИПЛОДНИХ ДОМАЋИХ ЖИВОТИЊА</p>

<p class="clan">Члан 2.</p>

<p>Квалитетне приплодне домаће животиње имају пуно порекло
под условом да су њихови родитељи и родитељи родитеља уписани у матичну евиденцију,
изузев код копитара где пуно порекло имају она грла код којих је пет генерација
предака уписано у матичну евиденцију.</p>

<p>Пуно порекло утврђује се увидом у матичну евиденцију. </p>

<p class="clan">Члан 3.</p>

<p>Женске квалитетне приплодне домаће животиње имају непотпуно
порекло ако се могу идентификовати на начин прописан главним одгајивачким програмом
за одређену врсту и расу домаћих животиња и ако имају пуно порекло за једног родитеља.</p>

<p class="clan">III. УСЛОВИ ЗА УПИС ДОМАЋИХ ЖИВОТИЊА
У МАТИЧНУ ЕВИДЕНЦИЈУ, ОДНОСНО У РЕГИСТАР</p>

<p class="clan">Члан 4.</p>

<p>Домаће животиње могу бити уписане у матичну евиденцију,
односно у регистар, ако припадају квалитетним приплодним домаћим животињама, што
се утврђује на основу података о њиховом пореклу, екстеријеру грла, његовим производним
особинама и одгајивачкој вредности за категорије за које је то могуће утврдити,
као и на основу података о производним особинама и одгајивачким вредностима предака
и сродника, ако ти подаци постоје. </p>

<p>Квалитетне приплодне домаће животиње из хибридног одгоја
дедовских и родитељских линија могу се уписати у матичну евиденцију, односно у регистар
ако се на основу документације у којој су наведене вредности за поједине особине
линија и хибрида одређене одгајивачким програмом, може проценити одгајивачка вредност
програма укрштања или хибридног програма. </p>

<p class="clan">Члан 5.</p>

<p>Квалитетне приплодне домаће животиње могу се уписати у
матичну евиденцију као укрштене домаће животиње, ако је удео гена доминантне расе
мањи од 87,5%, изузев ако то није другачије одређено главним одгајивачким програмом. </p>

<p class="clan">Члан 6.</p>

<p>Квалитетне приплодне домаће животиње морају задовољити
одгајивачке стандарде за расу, линије и хибриде према главном одгајивачком програму
да би биле уписане у матичну евиденцију.</p>

<p class="clan">IV. САДРЖИНА И НАЧИН ВОЂЕЊА МАТИЧНЕ&nbsp;ЕВИДЕНЦИЈЕ,
ОДНОСНО РЕГИСТРА</p>

<p class="clan">Члан 7.</p>

<p>Матична евиденција садржи следеће податке по врстама, односно
расама домаћих животиња, и то:</p>

<p>1) идентификациони број домаће животиње;</p>

<p>2) датум рођења;</p>

<p>3) назив расе, хибрида или линије;</p>

<p>4) пол;</p>

<p>5) идентификациони број оца;</p>

<p>6) идентификациони број мајке;</p>

<p>7) име и презиме, односно назив одгајивача и адреса, односно
седиште одгајивача;</p>

<p>8) познате резултате испитивања производних способности
домаћих животиња;</p>

<p>9) датум излучења.</p>

<p>Поред података из става 1. овог члана, главна матична евиденција
садржи и главни матични број под којим је домаћа животиња уписана у главну матичну
евиденцију.</p>

<p>Код квалитетних приплодних домаћих животиња које су добијене
преносом ембриона, а уписују се у матичну евиденцију, та евиденција мора да садржи,
поред података из става 1. овог члана, податке о биолошким родитељима и њиховим
генетским тестовима. </p>

<p class="clan">Члан 8.</p>

<p>Регистар матица пчела познатог порекла садржи податке о:</p>

<p>1) раси пчела;</p>

<p>2) броју и ознаци матице;</p>

<p>3) пореклу;</p>

<p>4) имену и презимену, односно називу одгајивача и адреси,
односно седишту одгајивача;</p>

<p>5) години оплодње или процењеном датуму оплодње. </p>

<p class="clan">Члан 9.</p>

<p>Регистар матичних јата живине садржи податке о:</p>

<p>1) врсти живине; </p>

<p>2) раси или линији;</p>

<p>3) броју и ознаци јата;</p>

<p>4) датуму рођења;</p>

<p>5) имену и презимену, односно називу одгајивача и адреси,
односно седишту одгајивача. </p>

<p class="clan">Члан 10.</p>

<p>У матичну евиденцију, односно у регистар поред података
из чл. 7, 8. и 9. овог правилника уписују се и нови подаци о производним и одгајивачким
особинама квалитетне приплодне домаће животиње, и то:</p>

<p>1) подаци о производним особинама и резултатима испитивања
домаће животиње;</p>

<p>2) оцена екстеријера домаће животиње,</p>

<p>3) репродуктивни показатељи;</p>

<p>4) остали подаци за које се може утврдити да су од значаја
за поједине врсте, расе, линије или хибриде. </p>

<p>Подаци из става 1. овог члана воде се на обрасцима прописаним
главним одгајивачким програмом. </p>

<p class="clan">Члан 11.</p>

<p>Квалитетне приплодне домаће животиње уписују се у матичну
евиденцију, односно у регистар који се води одвојено за поједине врсте, расе, линије
и хибриде. </p>

<p>Матична евиденција састоји се из главног и додатног дела. </p>

<p class="clan">Члан 12.</p>

<p>У главни део матичне евиденције уписују се квалитетне приплодне
домаће животиње чисте расе, добијене&nbsp; у складу са главним одгајивачким програмом,
ако:</p>

<p>1) имају познате родитеље и родитеље родитеља исте расе,
изузев код копитара где морају имати познато пет генерација предака;</p>

<p>2) су обележене од рођења у складу са прописима којима
се уређује обележавање;</p>

<p>3) испуњавају услове за издавање педигреа, у складу са
главним одгајивачким програмом. </p>

<p class="clan">Члан 13.</p>

<p>У додатни део матичне евиденције уписују се женске квалитетне
приплодне домаће животиње које&nbsp; не испуњавају услове из члана 12. овог правилника,
ако:</p>

<p>1) се могу идентификовати на начин прописан главним одгајивачким
програмом за одређену врсту и расу домаћих животиња;</p>

<p>2) је оценом екстеријера потврђено да испуњавају стандарде
расе, у складу са&nbsp; главним одгајивачким програмом;</p>

<p>3) испуњавају минималне производне и репродуктивне особине
за упис у главну матичну евиденцију, у складу са&nbsp; главним одгајивачким програмом.</p>

<p>У додатни део матичне евиденције могу се уписати и мушке
квалитетне приплодне животиње које испуњавају услове из става 1. овога члана, а
од посебног су одгајивачког значаја. </p>

<p class="clan">Члан 14.</p>

<p>Квалитетне приплодне животиње код којих су мајка и мајке
њихових родитеља уписане у додатном делу матичне евиденције и код којих су отац
и дедови уписани у главни део матичне евиденције могу се прихватити као чиста раса
и уписати у главни део матичне евиденције, ако је то у складу са главним одгајивачким
програмом. </p>

<p class="clan">Члан 15.</p>

<p>У додатни део матичне евиденције уписују се и квалитетне
приплодне домаће животиње које потичу из хибридног или линијског програма, као и
домаће животиње код којих је познато порекло једног од родитеља, а од посебног су
одгајивачког значаја.</p>

<p>Изузетно од одредбе става 1. овог члана домаћа животиња
се може уписати у додатни део матичне евиденције без познатог порекла, ако у Републици
Србији нема довољно квалитетних приплодних домаћих животиња неке расе, а она је
од посебног одгајивачког значаја. </p>

<p class="clan">V. ПРЕЛАЗНЕ И ЗАВРШНЕ ОДРЕДБЕ</p>

<p class="clan">Члан 16.</p>

<p>Даном ступања на снагу овог правилника престају да важе
одредбе чл. 87. до 111. Правилника о начину испитивања својстава приплодне стоке
и о условима производње и транспорта живине („Службени гласник РС”, број
21/96). </p>

<p class="clan">Члан 17.</p>

<p>Овај правилник ступа на снагу осмог дана од дана објављивања
у „Службеном гласнику Републике Србије”.</p>

<p class="auto-style2">Број
110-00-00188/2009-09</p>

<p class="auto-style2">У Београду, 5. новембра
2009. године </p>

<p class="auto-style2">Министар,</p>

<p class="auto-style2">др <strong>Саша Драгин</strong>, с.р.</p>

</div>

