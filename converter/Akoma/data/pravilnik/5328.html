


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<p>&nbsp;</p>
	<p>&nbsp;</p>
	<div class="redakcijskipreciscentekst">
		Редакцијски пречишћен текст</div>
	<p>&nbsp;</p>
	<p>На основу члана 61. став 3. Закона о шумама („Службени гласник РС”, број 30/10),</p>
	<p>Министар пољопривреде, трговине, шумарства и водопривреде доноси</p>
	<p>&nbsp;</p>
	<p>&nbsp;</p>
	<p class="odluka-zakon">
	ПРАВИЛНИК</p>
	<p class="odluka-zakon">
	о шумском реду</p>
	<p class="auto-style1">
	"Службени гласник РС", бр. 38 од 31. маја 2011, 75 од 7. септембра 2016, 94 
	од 19. октобра 2017.</p>
	<p>&nbsp;</p>
	<p>&nbsp;</p>
	<p class="naslov">
	1. Уводне одредбе</p>
	<p class="clan">
	Члан 1.</p>
	<p>Овим правилником ближе се прописује начин спровођења шумског реда. 
	</p>
	<p>&nbsp;</p>
	<p class="clan">
	Члан 2.</p>
	<p>Шумски ред је стање шуме које обезбеђује услове за њено одржавање, обнављање и унапређивање, а нарочито за заштиту од пожара, биљних болести и штеточина и за заштиту земљишта од настанка и развијања ерозионих процеса. 
	</p>
	<p>Ради обезбеђивања услова из става 1. овог члана спроводе се превентивне мере заштите подмлатка и дубећих стабала током сече, израде, примицања, привлачења и ускладиштења шумских сортимената, заштите водотока и инфраструктуре, мере заштите земљишта од настанка ерозионих процеса, мере ради спречавања појава пожара, биљних болести и штеточина, као и других штетних последица које могу настати због елементарних непогода.</p>
	<p>&nbsp;</p>
	<p class="clan">
	Члан 3.</p>
	<p>Ако се шумски ред поремети на било који начин, корисник, односно сопственик шуме успоставља шумски ред најкасније у року од 15 дана од дана када је шумски ред поремећен.</p>
	<p>Изузетно од става 1. овог члана, ако је поремећај шумског реда такав да ствара повећану могућност за настанак шумског пожара или за отежавање благовременог откривања појаве и ефикасног гашења шумских пожара, корисник, односно сопственик шума успоставља шумски ред одмах по настанку поремећаја. 
	</p>
	<p>&nbsp;</p>
	<p class="naslov">
	2. Одржавање, обнављање и унапређивање стања шума</p>
	<p class="clan">
	Члан 4.</p>
	<p>Сеча стабала, израда, извоз, изношење и привлачење дрвета и други начин померања дрвета са места сече, врше се у време и на начин којим се обезбеђује најмање оштећење околних стабала, подмлатка, земљишног покривача, остале флоре, фауне и објеката, као и спречавање загађивања земљишта органским горивима и моторним уљем. 
	</p>
	<p>&nbsp;</p>
	<p class="v2-clan-1">
	Члан 5.</p>
	<p class="v2-clan-left-1">Време, начин и врста сече шума одређује се планом 
	развоја шумске области (у даљем тексту: план развоја), основом газдовања 
	шумама (у даљем тексту: основa), односно програмом газдовања шумама (у даљем 
	тексту: програм).</p>
	<p class="v2-clan-left-1">Сеча обнављања шумa, и то: оплодни, накнадни и 
	завршни сек, врши се од 10. септембра текуће године до почетка вегетације 
	наредне године.</p>
	<p class="v2-clan-left-1">Под почетком вегетације подразумева се почетак 
	листања главне врсте, односно врста дрвећа у састојини.</p>
	<p><span class="hide-change">*Службени гласник РС, број 75/2016</span></p>
	<p>&nbsp;</p>
	<p class="clan">
	Члан 6.</p>
	<p>У циљу заштите људи и средстава, сеча стабала врши се после обележавања сечишта на којем ће се вршити сеча, лако уочљивим знацима (информативним таблама и упозорењима, итд.). 
	</p>
	<p>Обарање стабала врши се у смеру и на начин којим ће посечено стабло приликом пада најмање оштетити околна стабла, подмладак и земљиште, као и само бити најмање оштећено, при чему се узима у обзир и смер извлачења шумских сортимената. 
	</p>
	<p>Општи смер обарања стабала одређује се извођачким пројектом и годишњим планом. 
	</p>
	<p>&nbsp;</p>
	<p class="clan">
	Члан 7.</p>
	<p>Сеча стабала врши се тако да висина пањева не буде већа од једне четвртине његовог пречника, а на нагнутим теренима висина пањева мерена са горње стране од једне трећине његовог пречника.</p>
	<p>Посечено стабло не може се оставити наслоњено на суседна дубећа стабла. 
	</p>
	<p>&nbsp;</p>
	<p class="clan">
	Члан 8.</p>
	<p>Приликом израде дрвних сортимената прерађује се дрвни материјал чији је средњи пречник најмање 7 cm за лишћарске врсте, односно најмање 5 cm за четинарске врсте.</p>
	<p class="hide-change"><em>Брисан је ранији став 2. (види члан 1. Правилника 
	- 94/2017-68)</em></p>
	<p>&nbsp;</p>
	<p class="clan">
	Члан 9.</p>
	<p>Слагање дрвних сортимената на сечишту врши се, по правилу, на површинама на којима нема подмлатка или уз извозне путеве, односно правце извлачења, тако да се подмлатку причини најмања штета.</p>
	<p>Слагање дрвних сортимената не може да се врши уз дубећа стабла. 
	</p>
	<p>&nbsp;</p>
	<p class="clan">
	Члан 10.</p>
	<p>У састојинама које су предвиђене за сечу, претходно се морају одредити и обележити трасе извозних путева и њихова ширина.</p>
	<p>Изградња влаке врши се после обележавања правца влаке, дознаке стабала за сечу на правцу влаке, сече, израде и извлачења дрвних сортимената са трасе влаке, али искључиво пре редовне сече у одељењу, односно одсеку.</p>
	<p>Изградња влаке ширине до 3 m и уздужног нагиба до 15°, а изузетно на кратким растојањима до 25°, може се вршити само у деловима састојине у којима нема подмлатка.</p>
	<p>Извоз, пренос и други начин померања дрвета са места сече врши се по влакама, путевима и правцима извлачења, односно изношења, који морају бити обележени на терену.</p>
	<p>Транспортна средства за извлачење и изношење дрвних сортимената не могу се кретати по површинама на којима је дошло до подмлађивања.</p>
	<p>Ако се приликом монтаже жичара, скидера и других уређаја у шуми употребљава дубеће стабло као сидриште, онда се то стабло претходно заштићује постављањем гумених подлога или на други начин. 
	</p>
	<p>За израђене дрвне сортименте, који се не стављају одмах у промет изван шуме, одређује се место ускладиштења (помоћна стоваришта). 
	</p>
	<p>&nbsp;</p>
	<p class="clan">
	Члан 11.</p>
	<p>Ако при вршењу сече, израде, извоза, изношења и привлачења дрвних сортимената дође до оштећења подмлатка, у току текуће године уклањају се оштећене јединке (стабалца) из подмлатка. 
	</p>
	<p>&nbsp;</p>
	<p class="clan">
	Члан 12.</p>
	<p>Шумски отпад је дрвни материјал који се не прерађује у дрвне сортименте и чији је средњи пречник мањи од 7 cm за лишћарске врсте, односно мањи од 5 cm за четинарске врсте (крупна грањевина, ситна грањевина и слично), као и пањеви.</p>
	<p>У састојини где се врши сеча обнављања шуме, а ради заштите подмлатка и дубећих стабала, спречавање изазивања ерозије и заштите од пожара, шумски отпад настао приликом сече и израде дрвних сортимената слаже се на мање гомиле, по правилу на делове земљишта где нема подмлатка. 
	</p>
	<p>Шумски отпад се не слаже на извозне путеве, правце извлачења и пањеве, нити уз дубећа стабла.</p>
	<p>Прерада, изношење и коришћење шумског отпада планира се извођачким пројектом и годишњим планом.</p>
	<p>&nbsp;</p>
	<p class="naslov">
	3. Заштита шума од пожара</p>
	<p class="clan">
	Члан 13.</p>
	<p>Ради благовременог откривања појаве и гашења шумских пожара, корисник, односно сопственик шума врши осматрање 
	и обавештавање, а у случају појаве пожара предузима мере и активности за гашење пожара, у складу са планом заштите шума од пожара.</p>
	<p>&nbsp;</p>
	<p class="clan">
	Члан 14.</p>
	<p>У шумама, а нарочито у шумама повећане угрожености од пожара, спроводећи редовне мере заштите шума од пожара, корисник, односно сопственик шума изграђује и одржава противпожарну инфраструктуру (пруге, осматрачнице, водозахвате и друге противпожарне објекте), у складу са планом заштите шума од пожара. 
	</p>
	<p>&nbsp;</p>
	<p class="clan">
	Члан 15.</p>
	<p>Ради спречавања настанка пожара (изазивања), корисник, односно сопственик шума може у данима екстремно високих температура ограничити приступ и кретање у шумама које су нарочито угрожене од пожара.</p>
	<p>Корисник, односно сопственик шума у данима екстремно високих температура спроводи активна дежурства утврђена планом заштите шума од пожара.</p>
	<p>Шуме у којима се ограничава приступ морају бити видно обележене информативним таблама. 
	</p>
	<p>&nbsp;</p>
	<p class="naslov">
	4. Заштита шума од биљних болести и штеточина</p>
	<p class="clan">
	Члан 16.</p>
	<p>Ради заштите шума од појаве и ширења биљних болести и штеточина, корисник, односно сопственик шума одмах по извршеној сечи стабала четинара и бреста предузима следеће мере:</p>
	<p>1) скида сву кору са пањева; 
	</p>
	<p>2) уклања кору и гране четинара из шуме, ако постоји опасност од ширења поткорњака;</p>
	<p>3) врши окорање или третирање израђених дрвних сортимената одговарајућим заштитним средством, ако се у периоду од 1. априла до 30. септембра ти сортименти налазе дуже од 15 дана у сечини, односно помоћном стоваришту. Третирање се врши пре развоја поткорњака; 
	</p>
	<p>4) слаже у гомиле окресане гране и скинуту кору.</p>
	<p>&nbsp;</p>
	<p class="clan">
	Члан 17.</p>
	<p>Ради спречавања ширења биљних болести и штеточина, корисник, односно сопственик шума пре завршетка сече и израде, извлачења или изношења израђених шумских сортимената из шуме, а после извршене дознаке и сече, уклања из шуме сва стабла која су приликом сече преломљена или у толикој мери оштећена да им предстоји сушење и представљају опасност за појаву и ширење биљних болести и штеточина. 
	</p>
	<p>&nbsp;</p>
	<p class="clan">
	Члан 18.</p>
	<p>Ради одржавања оптималног здравственог стања шума, корисник, односно сопственик шума најмање једном годишње врши преглед шуме у којој се не обавља редовна сеча у току године и по претходно извршеној дознаци стабала, уклања сва сува и полусува стабла или њихове делове из шуме.</p>
	<p>Корисник, односно сопственик шума не уклања сва сува и полусува стабла или њихове делове из шуме ако је то предвиђено основом, односно програмом ради заштите биолошке разноврсности, односно очувања екосистема.</p>
	<p>У шумама четинара, у циљу заштите шума од поткорњака, корисник, односно сопственик шума уклања дозначена заражена стабла из шуме у року од 15 дана од дана вршења дознаке.</p>
	<p>&nbsp;</p>
	<p class="naslov">
	5. Заштита земљишта од настанка и развијања ерозионих процеса 
	</p>
	<p class="clan">
	Члан 19.</p>
	<p>Сеча, израда и извоз дрвних сортимената врши се на начин који спречава појаву ерозије.</p>
	<p>Ако се као привремени извозни пут користи земљиште са већим нагибом, на њему се обезбеђује одвођење воде у циљу спречавања настанка или развијања ерозије.</p>
	<p>Потоци и други водотокови не користе се као шумски извозни путеви, изузев кад се транспорт дрвних сортимената врши сплаварењем. 
	</p>
	<p>&nbsp;</p>
	<p class="clan">
	Члан 20.</p>
	<p>Просеке, извозни путеви, помоћна стоваришта, мостови, пропусти, шумски путеви, одводни канали, извори питке воде и заштитне ограде за спречавање штета од дивљачи, доводе се у ред најкасније у року од три месеца од обављене сече, израде, односно извоза дрвних сортимената.</p>
	<p>&nbsp;</p>
	<p class="clan">
	Члан 21.</p>
	<p>Корисник, односно сопственик шума може да уклони биомасу (остатак након сече и израде дрвних сортимената, изузев лишћа и четина) из шуме на начин који неће изазвати штете на земљишту и подмлатку, ако не угрожава биолошку равнотежу и општекорисне функције шума.</p>
	<p>&nbsp;</p>
	<p class="naslov">
	6. Завршне одредбе</p>
	<p class="clan">
	Члан 22.</p>
	<p>Даном ступања на снагу овог правилника престаје да важи Правилник о шумском реду („Службени гласник РС”, бр. 106/08, 34/09, 104/09 и 8/10). 
	</p>
	<p>&nbsp;</p>
	<p class="clan">
	Члан 23.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p>&nbsp;</p>
	<p class="potpis">
	Број 110-00-00031/2011-09</p>
	<p class="potpis">
	У Београду, 29. априла 2011. године</p>
	<p class="potpis">
	Министар,</p>
	<p class="potpis">
	<strong>Душан Петровић,</strong> с.р.</p>

