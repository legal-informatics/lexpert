


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 61. став 10. и члана 77. став 10. Закона о јавним набавкама („Службени гласник РС”, бр. 124/12, 14/15 и 68/15),</p>
				<p>Управа за јавне набавке доноси</p>
				<p class="odluka-zakon">ПРАВИЛНИК</p>
				<p class="odluka-zakon">о обавезним елементима конкурсне документације у поступцима јавних набавки и начину доказивања испуњености услова</p>
				<p class="auto-style1">"Службени гласник РС", бр. 86 од 14. 
				октобра 2015, 41 од 11. јуна 2019.</p>
				<p class="clan">I. УВОДНА ОДРЕДБА</p>
				<p class="bold">Предмет уређивања</p>
				<p class="clan">Члан 1.</p>
				<p>Овим правилником ближе се уређују обавезни елементи конкурсне документације коју наручилац припрема у поступку јавне набавке (у даљем тексту: конкурсна документација) и начин доказивања испуњености услова за учешће у поступку јавне набавке.</p>
				<p class="clan">II. ОБАВЕЗНИ ЕЛЕМЕНТИ КОНКУРСНЕ ДОКУМЕНТАЦИЈЕ</p>
				<p class="bold">1. Обавезни елементи конкурсне документације у отвореном поступку</p>
				<p class="clan">Члан 2.</p>
				<p>Конкурсна документација сходно природи предмета набавке у отвореном поступку садржи:</p>
				<p>1) опште податке о јавној набавци:</p>
				<p>(1) предмет јавне набавке;</p>
				<p>(2) опис сваке партије, ако је предмет јавне набавке обликован по партијама;</p>
				<p>2) врсту, техничке карактеристике (спецификације), квалитет, количину и опис добара, радова или услуга, начин спровођења контроле и обезбеђивања гаранције квалитета, рок извршења, место извршења или испоруке добара, евентуалне додатне услуге и сл.;</p>
				<p>3) техничку документацију и планове; </p>
				<p>4) услове за учешће у поступку јавне набавке из чл. 75. и 76. Закона о јавним набавкама (у даљем тексту: Закон) и упутство како се доказује испуњеност тих услова;</p>
				<p>5) критеријумe за доделу уговора:</p>
				<p>(1) све елементе критеријума на основу којих се додељује уговор, који морају бити описани и вредносно изражени, као и методологију за доделу пондера за сваки елеменат критеријума која ће омогућити накнадну објективну проверу оцењивања понуда;</p>
				<p>(2) елементе критеријума, односно начин, на основу којих ће наручилац извршити доделу уговора у ситуацији када постоје две или више понуда са једнаким бројем пондера или истом понуђеном ценом;</p>
				<p>6) обрасце који чине саставни део понуде:</p>
				<p>(1) образац понуде;</p>
				<p>(2) образац структуре понуђене цене, са упутством како да се попуни;</p>
				<p>(3) образац трошкова припреме понуде;</p>
				<p>(4) образац изјаве о независној понуди;</p>
				<p>(5) образац изјаве о поштовању обавеза које произлазе из важећих прописа о заштити на раду, запошљавању и условима рада, заштити животне средине, као и да понуђач нема забрану обављања делатности која је на снази у време подношења понуде;</p>
				<p>7) модел уговора, односно модел оквирног споразума;</p>
				<p>8) упутство понуђачима како да сачине понуду.</p>
				<p>Конкурсна документација у отвореном поступку може да садржи и друге елементе који су, с обзиром на предмет јавне набавке, неопходни за припрему понуде.</p>
				<p class="bold">2. Обавезни елементи конкурсне документације у рестриктивном и квалификационом поступку</p>
				<p class="clan">Члан 3.</p>
				<p>Конкурсна документација за прву фазу рестриктивног и квалификационог поступка сходно природи предмета набавке садржи:</p>
				<p>1) опште податке о јавној набавци:</p>
				<p>(1) предмет јавне набавке;</p>
				<p>(2) опис сваке партије, ако је предмет јавне набавке обликован по партијама; </p>
				<p>(3) у случају квалификационог поступка, период за који се кандидатима признаје квалификација;</p>
				<p>2) услове за учешће у поступку јавне набавке из чл. 75. и 76. Закона и упутство како се доказује испуњеност тих услова, са обрасцем изјаве о поштовању обавеза које произлазе из важећих прописа о заштити на раду, запошљавању и условима рада, заштити животне средине, као и да нема забрану обављања делатности која је на снази у време подношења пријаве;</p>
				<p>3) начин достављања пријава.</p>
				<p>Конкурсна документација за другу фазу рестриктивног и квалификационог поступка сходно природи предмета набавке садржи:</p>
				<p>1) опште податке о јавној набавци:</p>
				<p>(1) предмет јавне набавке;</p>
				<p>(2) опис сваке партије, ако је предмет јавне набавке обликован по партијама;</p>
				<p>2) врсту, техничке карактеристике (спецификације), квалитет, количину и опис добара, радова или услуга, начин спровођења контроле и обезбеђивања гаранције квалитета, рок извршења, место извршења или испоруке добара, евентуалне додатне услуге и сл.;</p>
				<p>3) техничку документацију и планове;</p>
				<p>4) критеријуме за доделу уговора:</p>
				<p>(1) све елементе критеријума на основу којих се додељује уговор, који морају бити описани и вредносно изражени, као и методологију за доделу пондера за сваки елеменат критеријума која ће омогућити накнадну објективну проверу оцењивања понуда;</p>
				<p>(2) елементе критеријума, односно начин, на основу којих ће наручилац извршити доделу уговора у ситуацији када постоје две или више понуда са једнаким бројем пондера или истом понуђеном ценом;</p>
				<p>5) обрасце који чине саставни део понуде:</p>
				<p>(1) образац понуде;</p>
				<p>(2) образац структуре понуђене цене, са упутством како да се попуни;</p>
				<p>(3) образац трошкова припреме понуде;</p>
				<p>(4) образац изјаве о независној понуди;</p>
				<p>6) модел уговора, односно модел оквирног споразума;</p>
				<p>7) упутство понуђачима како да сачине понуду.</p>
				<p>Конкурсна документација у рестриктивном и квалификационом поступку може да садржи и друге елементе који су, с обзиром на предмет јавне набавке, неопходни за припрему понуде.</p>
				<p class="bold">3. Обавезни елементи конкурсне документације у конкурентном дијалогу</p>
				<p class="clan">Члан 4.</p>
				<p>Конкурсна документација за фазу квалификације сходно природи предмета набавке садржи:</p>
				<p>1) опште податке о јавној набавци:</p>
				<p>(1) опис потребе наручиоца;</p>
				<p>(2) опис сваке партије, ако је предмет јавне набавке обликован по партијама; </p>
				<p>2) услове за учешће у поступку јавне набавке из чл. 75. и 76. Закона и упутство како се доказује испуњеност тих услова, са обрасцем изјаве о поштовању обавеза које произлазе из важећих прописа о заштити на раду, запошљавању и условима рада, заштити животне средине, као и да нема забрану обављања делатности која је на снази у време подношења понуде;</p>
				<p>3) начин достављања пријава.</p>
				<p>Конкурсна документација за фазу дијалога сходно природи предмета набавке садржи:</p>
				<p>1) начин на који ће наручилац да води дијалог;</p>
				<p>2) напомену уколико се поступак спроводи у више фаза у циљу смањења броја решења о којима ће се водити дијалог, као и критеријум на основу којег ће се смањивати број решења;</p>
				<p>3) елементе критеријума економски најповољније понуде на основу којег се додељује уговор.</p>
				<p>Конкурсна документација за фазу доделе уговора сходно природи предмета набавке садржи:</p>
				<p>1) опште податке о јавној набавци:</p>
				<p>(1) предмет јавне набавке;</p>
				<p>(2) опис сваке партије, ако је предмет јавне набавке обликован по партијама;</p>
				<p>2) врсту, техничке карактеристике (спецификације), квалитет, количину и опис добара, радова или услуга, начин спровођења контроле и обезбеђивања гаранције квалитета, рок извршења, место извршења или испоруке добара, евентуалне додатне услуге и сл.;</p>
				<p>3) техничку документацију и планове;</p>
				<p>4) упутство понуђачима како да сачине понуду;</p>
				<p>5) образац понуде;</p>
				<p>6) модел уговора, односно оквирног споразума; </p>
				<p>7) образац структуре понуђене цене, са упутством како да се попуни;</p>
				<p>8) образац трошкова припреме понуде;</p>
				<p>9) образац изјаве о независној понуди.</p>
				<p>Конкурсна документација у конкурентном дијалогу може да садржи и друге елементе који су, с обзиром на предмет јавне набавке, неопходни за припрему понуде.</p>
				<p class="bold">4. Обавезни елементи конкурсне документације у преговарачком поступку са објављивањем позива за подношење понуда и преговарачком поступку без објављивања позива за подношење понуда</p>
				<p class="clan">Члан 5.</p>
				<p>Конкурсна документација у преговарачком поступку са објављивањем позива за подношење понуда и преговарачком поступку без објављивања позива за подношење понуда сходно природи предмета набавке садржи:</p>
				<p>1) опште податке о јавној набавци:</p>
				<p>(1) предмет јавне набавке;</p>
				<p>(2) опис сваке партије, ако је предмет јавне набавке обликован по партијама;</p>
				<p>2) врсту, техничке карактеристике (спецификације), квалитет, количину и опис добара, радова или услуга, начин спровођења контроле и обезбеђивања гаранције квалитета, рок извршења, место извршења или испоруке добара, евентуалне додатне услуге и сл.; </p>
				<p>3) техничку документацију и планове;</p>
				<p>4) услове за учешће у поступку јавне набавке из чл. 75. и 76. Закона и упутство како се доказује испуњеност тих услова;</p>
				<p>5) критеријуме за доделу уговора:</p>
				<p>(1) све елементе критеријума на основу којих се додељује уговор, који морају бити описани и вредносно изражени, као и методологију за доделу пондера за сваки елеменат критеријума која ће омогућити накнадну објективну проверу оцењивања понуда;</p>
				<p>(2) елементе критеријума, односно начин, на основу којих ће наручилац извршити доделу уговора у ситуацији када постоје две или више понуда са једнаким бројем пондера или истом понуђеном ценом;</p>
				<p>(3) елементе уговора о којима ће се преговарати и начин преговарања; </p>
				<p>6) обрасце који чине саставни део понуде:</p>
				<p>(1) образац понуде;</p>
				<p>(2) образац структуре понуђене цене, са упутством како да се попуни;</p>
				<p>(3) образац трошкова припреме понуде;</p>
				<p>(4) образац изјаве о независној понуди;</p>
				<p>(5) образац изјаве о поштовању обавеза које произилазе из важећих прописа о заштити на раду, запошљавању и условима рада, заштити животне средине, као и да понуђач нема забрану обављања делатности која је на снази у време подношења понуде;</p>
				<p>7) упутство понуђачима како да сачине понуду.</p>
				<p>У преговарачком поступку на основу члана 35. став 1. тачка 1) Закона, у ситуацији када наручилац у преговарачки поступак позове само и све понуђаче који су учествовали у отвореном, рестриктивном или квалификационом поступку или конкурентном дијалогу да допуне своје понуде, тако да их учине прихватљивим, наручилац уместо конкурсне документације припрема позив за допуну понуда које су у отвореном, рестриктивном или квалификационом поступку или конкурентном дијалогу оцењене као неприхватљиве, који садржи елементе који су неопходни за допуну понуда, као и елементе уговора о којима ће се преговарати и начин преговарања.</p>
				<p>Конкурсна документација у преговарачком поступку може да садржи и друге елементе који су, с обзиром на предмет јавне набавке, неопходни за припрему понуде.</p>
				<p class="bold">5. Обавезни елементи конкурсне документације у поступку јавне набавке мале вредности</p>
				<p class="clan">Члан 6.</p>
				<p>Конкурсна документација у поступку јавне набавке мале вредности сходно природи предмета набавке садржи:</p>
				<p>1) опште податке о јавној набавци:</p>
				<p>(1) предмет јавне набавке;</p>
				<p>(2) опис сваке партије, ако је предмет јавне набавке обликован по партијама;</p>
				<p>2) врсту, техничке карактеристике (спецификације), квалитет, количину и опис добара, радова или услуга, начин спровођења контроле и обезбеђивања гаранције квалитета, рок извршења, место извршења или испоруке добара, евентуалне додатне услуге и сл.;</p>
				<p>3) техничку документацију и планове;</p>
				<p>4) услове за учешће у поступку јавне набавке из чл. 75. и 76. Закона и упутство како се доказује испуњеност тих услова;</p>
				<p>5) критеријуме за доделу уговора:</p>
				<p>(1) све елементе критеријума на основу којих се додељује уговор, који морају бити описани и вредносно изражени, као и методологију за доделу пондера за сваки елеменат критеријума која ће омогућити накнадну објективну проверу оцењивања понуда;</p>
				<p>(2) елементе критеријума, односно начин, на основу којих ће наручилац извршити доделу уговора у ситуацији када постоје две или више понуда са једнаким бројем пондера или истом понуђеном ценом;</p>
				<p>6) обрасце који чине саставни део понуде:</p>
				<p>(1) образац понуде;</p>
				<p>(2) образац структуре понуђене цене, са упутством како да се попуни;</p>
				<p>(3) образац трошкова припреме понуде;</p>
				<p>(4) образац изјаве о независној понуди;</p>
				<p>(5) образац изјаве о поштовању обавеза које произлазе из важећих прописа о заштити на раду, запошљавању и условима рада, заштити животне средине, као и да понуђач нема забрану обављања делатности која је на снази у време подношења понуде;</p>
				<p>7) модел уговора, односно модел оквирног споразума;</p>
				<p>8) упутство понуђачима како да сачине понуду.</p>
				<p>Приликом примене одредбе члана 39. став 6. Закона наручилац није у обавези да припреми конкурсну документацију у складу са ставом 1. овог члана. У том случају наручилац уместо конкурсне документације припрема позив за подношење понуда који садржи податке о предмету набавке, услове за учешће, критеријум за доделу уговора, као и друге елементе који су неопходни за подношење прихватљиве понуде.</p>
				<p>Конкурсна документација у поступку јавне набавке мале вредности може да садржи и друге елементе који су, с обзиром на предмет јавне набавке, неопходни за припрему понуде.</p>
				<p class="bold">6. Обавезни елементи конкурсне документације у поступку конкурса за дизајн </p>
				<p class="clan">Члан 7.</p>
				<p>Конкурсна документација у поступку конкурса за дизајн садржи:</p>
				<p>1) опште податке о јавној набавци:</p>
				<p>(1) предмет јавне набавке, односно опис и захтев у вези дизајна, односно пројекта као и начин и рок за предају дизајна, односно пројекта;</p>
				<p>(2) опис сваке партије, ако је предмет јавне набавке обликован по партијама;</p>
				<p>2) навођење професије и одређивање одговарајућег доказа, ако је учешће резервисано за одређену професију;</p>
				<p>3) критеријум за оцену дизајна, односно пројекта;</p>
				<p>4) број и врсту награда, ако се додељују награде.</p>
				<p>Ако се конкурс за дизајн спроводи као поступак који претходи додели уговора о јавној набавци услуга, конкурсну документацију чиниће и остали елементи прописани за отворени, односно рестриктивни поступак, у зависности од тога у којем се поступку додељује уговор. </p>
				<p>Конкурсна документација у поступку конкурса за дизајн може да садржи и друге елементе који су, с обзиром на предмет јавне набавке, неопходни за припрему понуде.</p>
				<p class="bold">7. Обавезни елементи конкурсне документације у случају закључења оквирног споразума и електронске лицитације</p>
				<p class="clan">Члан 8.</p>
				<p>Ако се поступак јавне набавке спроводи ради закључења оквирног споразума, сходно врсти поступка и природи предмета јавне набавке конкурсна документација садржи назнаку да ли се оквирни споразум закључује са једним или више понуђача, време трајања оквирног споразума, начин закључења уговора о јавној набавци на основу оквирног споразума и податке о наручиоцима који могу да користе оквирни споразум.</p>
				<p>Ако се спроводи електронска лицитација, конкурсна документација садржи податке предвиђене чланом 43. Закона.</p>
				<p class="bold">8. Упутство понуђачима како да сачине понуду</p>
				<p class="clan">Члан 9.</p>
				<p>Упутство понуђачима како да сачине понуду (у даљем тексту: упутство) сходно врсти поступка и природи предмета јавне набавке садржи:</p>
				<p>1) податке о језику на којем понуда треба да буде састављена, а уколико је дозвољена могућност да се понуде, у целини или делимично, дају и на страном језику, назнаку на ком страном језику, као и који део понуде може бити на страном језику;</p>
				<p>2) начин подношења понуде;</p>
				<p>3) обавештење о могућности да понуђач може да поднесе понуду за једну или више партија и упутство о начину на који понуда треба да буде поднета, уколико је предмет јавне набавке обликован у више партија;</p>
				<p>4) обавештење о могућности подношењa понуде са варијантама, уколико је подношење такве понуде дозвољено;</p>
				<p>5) начин измене, допуне и опозива понуде у смислу члана 87. став 6. Закона;</p>
				<p>6) обавештење да понуђач који је самостално поднео понуду не може истовремено да учествује у заједничкој понуди или као подизвођач, нити да учествује у више заједничких понуда;</p>
				<p>7) захтев да понуђач, уколико ангажује подизвођача, наведе у својој понуди податке о подизвођачу, проценат укупне вредности набавке који ће поверити подизвођачу и део предмета набавке који ће извршити преко подизвођача, као и правила поступања наручиоца у случају да се определио да искористи могућност да доспела потраживања преносе директно подизвођачу за део набавке који се извршава преко тог подизвођача;</p>
				<p>8) обавештење о томе да је саставни део заједничке понуде споразум којим се понуђачи из групе међусобно и према наручиоцу обавезују на извршење јавне набавке, као и податке о обавезној садржини тог споразума;</p>
				<p>9) захтеве у погледу траженог начина и услова плаћања, гарантног рока, као и евентуалних других околности од којих зависи прихватљивост понуде;</p>
				<p>10) валуту и начин на који треба да буде наведена и изражена цена у понуди;</p>
				<p>11) податке о врсти, садржини, начину подношења, висини и роковима обезбеђења финансијског испуњења обавеза понуђача, уколико исто наручилац захтева;</p>
				<p>12) дефинисање посебних захтева, уколико исти постоје, у погледу заштите поверљивости података које наручилац ставља понуђачима на располагање, укључујући и њихове подизвођаче;</p>
				<p>13) обавештење о начину преузимања техничке документације и планова, односно појединих њених делова, ако због обима и техничких разлога исту није могуће објавити;</p>
				<p>14) обавештење да понуђач може у писаном облику тражити додатне информације или појашњења у вези са припремањем понуде, као и да може да укаже наручиоцу и на евентуално уочене недостатке и неправилности у конкурсној документацији, уз напомену да се комуникација у поступку јавне набавке врши на начин одређен чланом 20. Закона;</p>
				<p>15) обавештење о начину на који се могу захтевати додатна објашњења од понуђача после отварања понуда и вршити контрола код понуђача односно његовог подизвођача;</p>
				<p>16) oбaвeштeњe дa нaкнaду зa кoришћeњe пaтeнaтa, кao и oдгoвoрнoст зa пoврeду зaштићeних прaвa интeлeктуaлнe свojинe трeћих лицa снoси пoнуђaч;</p>
				<p>17) обавештење о роковима и начину подношења захтева за 
				заштиту права, са детаљним упутством о садржини потпуног захтева 
				за заштиту права у складу са чланом 151. став 1. тач. 1)–7) 
				Закона, као и износом таксе из члана 156. став 1. тач. 1)–3) 
				Закона и детаљним упутством о потврди из члана 151. став 1. 
				тачка 6) Закона којом се потврђује да је уплата таксе извршена, 
				а која се прилаже уз захтев за заштиту права приликом подношења 
				захтева наручиоцу, како би се захтев сматрао потпуним<span class="v2-clan-left-1">;</span></p>
				<p class="v2-clan-left-1">18) обавештење да приликом сачињавања 
				понуде употреба печата није обавезна.</p>
				<p class="hide-change">*Службени гласник РС, број 41/2019</p>
				<p class="bold">9. Образац понуде</p>
				<p class="clan">Члан 10.</p>
				<p>Образац понуде припрема се тако да попуњен од стране понуђача садржи:</p>
				<p>1) опште податке о понуђачу, односно сваком понуђачу из групе понуђача, као и подизвођачима (пословно име или скраћени назив из одговарајућег регистра, адреса седишта, матични број и порески идентификациони број, контакт и др.);</p>
				<p>2) рок важења понуде изражен у броју дана од дана отварања понуда, који не може бити краћи од 30 дана;</p>
				<p>3) предмет, цену и остале податке које наручилац сматра релевантним за закључење уговора;</p>
				<p>4) податке о проценту укупне вредности набавке који ће поверити подизвођачу.</p>
				<p class="bold">10. Услови за учешће у поступку јавне набавке из чл. 75. и 76. Закона и упутство како се доказује испуњеност тих услова</p>
				<p class="clan">Члан 11.</p>
				<p>Конкурсна документација садржи услове које понуђач мора да испуни да би могао да учествује у поступку јавне набавке, као и доказе којима се доказује њихова испуњеност.</p>
				<p>Конкурсна документација садржи и додатне услове за учешће у поступку јавне набавке у погледу финансијског, пословног, техничког и кадровског капацитета, ако је испуњавање тих услова неопходно за оцену способности понуђача или подносиоца пријаве, за извршење одређеног уговора о јавној набавци. </p>
				<p>У конкурсној документацији наводе се:</p>
				<p>1) обавезни услови за учешће у поступку јавне набавке из члана 75. Закона;</p>
				<p>2) додатни услови за учешће у поступку јавне набавке из члана 76. Закона уколико их је наручилац одредио;</p>
				<p>3) услови које мора да испуни подизвођач у складу са чланом 80. Закона;</p>
				<p>4) услови које мора да испуни сваки од понуђача из групе понуђача у складу са чланом 81. Закона.</p>
				<p>Упутство како се доказује испуњеност услова из чл. 75. и 76. Закона садржи:</p>
				<p>1) прецизно навођење једног или више доказа одређених Законом и овим правилником за сваки од предвиђених услова за учешће у поступку јавне набавке и органа надлежног за њихово издавање;</p>
				<p>2) навођење да се испуњеност услова доказује изјавом из члана 77. став 4. Закона, уколико се наручилац за ту могућност определио;</p>
				<p>3) прецизно навођење доказа у случају доказивања испуњености услова на начин прописан чланом 77. став 5. Закона;</p>
				<p>4) обавештење да понуђач није дужан да доставља доказе који су јавно доступни на интернет страницама надлежних органа и да наведе који су то докази;</p>
				<p>5) обавештење да ће наручилац у случају када се испуњеност услова доказује изјавом из члана 77. став 4. Закона, поступити у складу са чланом 79. ст. 2. и 3. Закона.</p>
				<p class="bold">11. Образац структуре цене са упутством како да се попуни</p>
				<p class="clan">Члан 12.</p>
				<p>У обрасцу структуре цене по потреби наводе се основни елементи понуђене цене:</p>
				<p>1) цена (јединична и укупна) са и без ПДВ-а;</p>
				<p>2) процентуално учешће одређене врсте трошкова у случају када је наведени податак неопходан ради усклађивања цене током периода трајања уговора, односно оквирног споразума (учешће трошкова материјала, рада, енергената и др.). </p>
				<p>Сматраће се да је сачињен образац структуре цене, уколико су основни елементи понуђене цене садржани у обрасцу понуде.</p>
				<p class="bold">12. Средства обезбеђења</p>
				<p class="clan">Члан 13.</p>
				<p>У конкурсној документацији може да се наведе средство финансијског обезбеђења којим понуђачи обезбеђују испуњење својих обавеза у поступку јавне набавке, као и испуњење својих уговорних обавеза, односно за повраћај авансног плаћања.</p>
				<p>Средство обезбеђења за озбиљност понуде, односно за извршење уговорне обавезе, наручилац може да тражи у износу не већем од 10% од вредности понуде без ПДВ-а, односно уговора, осим у случају обезбеђења за авансно плаћање. </p>
				<p>Средство обезбеђења може бити:</p>
				<p>1) банкарска гаранција;</p>
				<p>2) хипотека;</p>
				<p>3) јемство другог правног лица са одговарајућим бонитетом;</p>
				<p>4) један од облика ручне залоге хартија од вредности или других покретних ствари;</p>
				<p>5) меница;</p>
				<p>6) полиса осигурања и др.</p>
				<p class="clan">Члан 14.</p>
				<p>Средство обезбеђења траје најмање онолико колико траје рок за испуњење обавезе понуђача која је предмет обезбеђења.</p>
				<p>Средство обезбеђења не може се вратити понуђачу пре истека рока трајања, осим ако је понуђач у целости испунио своју обезбеђену обавезу.</p>
				<p>У случају договореног авансног плаћања наручилац не може да исплати ниједан износ пре него што прими тражено средство обезбеђења за повраћај авансног плаћања.</p>
				<p class="bold">13. Образац трошкова припреме понуде</p>
				<p class="clan">Члан 15.</p>
				<p>У обрасцу трошкова припреме понуде могу бити приказани трошкови израде узорка или модела, ако су израђени у складу са техничким спецификацијама наручиоца и трошкови прибављања средства обезбеђења.</p>
				<p class="bold">14. Изјава о независној понуди</p>
				<p class="clan">Члан 16.</p>
				<p>Изјавом о независној понуди понуђач под пуном материјалном и кривичном одговорношћу потврђује да је понуду поднео независно, без договора са другим понуђачима или заинтересованим лицима.</p>
				<p class="clan">III. ДОКАЗИВАЊЕ ИСПУЊЕНОСТИ УСЛОВА ЗА УЧЕШЋЕ У ПОСТУПКУ ЈАВНЕ НАБАВКЕ</p>
				<p class="bold">1. Доказивање испуњености обавезних услова из члана 75. Закона за правна лица као понуђаче или подносиоце пријава</p>
				<p class="clan">Члан 17.</p>
				<p>Испуњеност обавезних услова за учешће у поступку јавне набавке, правно лице као понуђач или подносилац пријаве, доказује достављањем следећих доказа:</p>
				<p>1) извода из регистра Агенције за привредне регистре, односно извода из регистра надлежног привредног суда;</p>
				<p>2) извода из казнене евиденције, односно уверења надлежног суда и надлежне полицијске управе Министарства унутрашњих послова да оно и његов законски заступник није осуђиван за неко од кривичних дела као члан организоване криминалне групе, да није осуђиван за неко од кривичних дела против привреде, кривична дела против животне средине, кривично дело примања или давања мита, кривично дело преваре;</p>
				<p>3) уверења Пореске управе Министарства финансија да је измирио доспеле порезе и доприносе и уверења надлежне управе локалне самоуправе да је измирио обавезе по основу изворних локалних јавних прихода;</p>
				<p>4) важеће дозволе за обављање одговарајуће делатности, издате од стране надлежног органа, ако је таква дозвола предвиђена посебним прописом;</p>
				<p>5) изјаве о поштовању обавеза које произлазе из важећих прописа о заштити на раду, запошљавању и условима рада, заштити животне средине, као и да нема забрану обављања делатности која је на снази у време подношења понуде. </p>
				<p class="bold">2. Доказивање испуњености обавезних услова из члана 75. Закона за предузетнике као понуђаче или подносиоце пријава</p>
				<p class="clan">Члан 18.</p>
				<p>Испуњеност обавезних услова за учешће у поступку јавне набавке, предузетник као понуђач, или подносилац пријаве, доказује достављањем следећих доказа:</p>
				<p>1) извода из регистра Агенције за привредне регистре, односно извода из одговарајућег регистра;</p>
				<p>2) извода из казнене евиденције, односно уверења надлежне полицијске управе Министарства унутрашњих послова да није осуђиван за неко од кривичних дела као члан организоване криминалне групе, да није осуђиван за кривична дела против привреде, кривична дела против животне средине, кривично дело примања или давања мита, кривично дело преваре;</p>
				<p>3) уверења Пореске управе Министарства финансија да је измирио доспеле порезе и доприносе и уверења надлежне управе локалне самоуправе да је измирио обавезе по основу изворних локалних јавних прихода;</p>
				<p>4) важеће дозволе за обављање одговарајуће делатности, издате од стране надлежног органа, ако је таква дозвола предвиђена посебним прописом;</p>
				<p>5) изјаве о поштовању обавеза које произлазе из важећих прописа о заштити на раду, запошљавању и условима рада, заштити животне средине, као и да нема забрану обављања делатности која је на снази у време подношења понуде. </p>
				<p class="bold">3. Доказивање испуњености обавезних услова из члана 75. Закона за физичка лица као понуђаче или подносиоце пријава</p>
				<p class="clan">Члан 19.</p>
				<p>Испуњеност обавезних услова за учешће у поступку јавне набавке, физичко лице као понуђач или подносилац пријаве, доказује достављањем следећих доказа:</p>
				<p>1) извода из казнене евиденције, односно уверења надлежне полицијске управе Министарства унутрашњих послова да није осуђиван за неко од кривичних дела као члан организоване криминалне групе, да није осуђиван за кривична дела против привреде, кривична дела против животне средине, кривично дело примања или давања мита, кривично дело преваре;</p>
				<p>2) уверења Пореске управе Министарства финансија да је измирио доспеле порезе и доприносе и уверења надлежне управе локалне самоуправе да је измирио обавезе по основу изворних локалних јавних прихода;</p>
				<p>3) важеће дозволе за обављање одговарајуће делатности, издате од стране надлежног органа, ако је таква дозвола предвиђена посебним прописом;</p>
				<p>4) изјаве о поштовању обавеза које произлазе из важећих прописа о заштити на раду, запошљавању и условима рада, заштити животне средине, као и да нема забрану обављања делатности која је на снази у време подношења понуде. </p>
				<p class="bold">4. Доказивање испуњености услова из члана 76. Закона</p>
				<p class="clan">Члан 20.</p>
				<p>Испуњеност додатних услова из члана 76. Закона доказује се путем јавних исправа, као и на други начин у складу са Законом.</p>
				<p class="clan">IV. ЗАВРШНЕ ОДРЕДБЕ</p>
				<p class="bold">1. Престанак важења ранијег прописа</p>
				<p class="clan">Члан 21. </p>
				<p>Даном ступања на снагу овог правилника, престаје да важи Правилник о обавезним елементима конкурсне документације у поступцима јавних набавки и начину доказивања испуњености услова (,,Службени гласник РС”, бр. 29/13 и 104/13).</p>
				<p class="bold">2. Ступање на снагу</p>
				<p class="clan">Члан 22.</p>
				<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
				<p class="potpis">Број 110-00-20/2015</p>
				<p class="potpis">У Београду, 12. октобра 2015. године</p>
				<p class="potpis">Директор,</p>
				<p class="potpis">др <span class="bold">Предраг Јовановић, </span>с.р.</p>
	</div>

