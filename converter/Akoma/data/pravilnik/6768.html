


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 31. став 13. Закона о заштити становништва од заразних болести („Службени гласник РС’’, број 15/16), </p>
				<p>Министар здравља доноси</p>
				<p>&nbsp; &nbsp;</p>
				<p class="odluka-zakon">ПРАВИЛНИК</p>
				<p class="odluka-zakon">о ближим условима и начину спровођења мера карантина и условима које морају испуњавати објекти за ту намену</p>
				<p class="centar">"Службени гласник РС", број 90 од 4. новембра 
				2016.</p>
				<p>&nbsp; &nbsp;</p>
				<p class="bold">1. Предмет Правилника</p>
				<p class="clan">Члан 1.</p>
				<p>Овим правилником се уређују ближи услови и начин спровођења мера карантина, дужина трајања као и услови које морају испуњавати објекти за ту намену.</p>
				<p class="bold">2. Услови и начин одређивања мере карантина</p>
				<p class="clan">Члан 2.</p>
				<p>Карантин је мера којом се ограничава слобода кретања и утврђују обавезни здравствени прегледи здравим лицима која су била или за која постоји сумња да су била у контакту са лицима оболелим или са лицем за које постоји сумња да је оболело од: куге, великих богиња и вирусних хеморагијских грозница (изузев хеморагијске грознице са бубрежним синдромом), САРС-а, током периода заразности, уз ограничење слободе кретања, у складу са законом.</p>
				<p>У случају појаве друге заразне болести, за коју министар надлежан за послове здравља (у даљем тексту: министар), у сарадњи са Републичком стручном комисијом за заштиту становништва од заразних болести у (даљем тексту: Комисија), утврди да представља опасност по здравље становништва Републике Србије, такође се одређује и спроводи мера карантина, у складу са законом.</p>
				<p>Мера карантина има за циљ да се током периода инкубације спречи ширење болести са лица која су била или за која се сумња да су била у директном контакту са оболелим лицем или са лицем за које постоји сумња да је оболело од заразне болести из става 1. овог члана, током периода заразности.</p>
				<p class="clan">Члан 3.</p>
				<p>Транспорт, односно превоз лица до објекта одређеног за потребе карантина, обезбеђује се санитетским возилом.</p>
				<p>О броју лица која су стављена у карантин, обавештава се институт, односно завод за јавно здравље, према месту боравка тих лица, односно Завод за јавно здравље основан за територију Републике (у даљем тексту: Завод).</p>
				<p>Лица којима је наређена мера карантина дужна су да се придржавају наређења под претњом принудног стављања у карантин, у складу са законом.</p>
				<p class="clan">Члан 4.</p>
				<p>Мера карантина спроводи се у објектима који испуњавају прописане санитарно-хигијенске и епидемиолошке услове, као и услове брзе и сталне комуникације (телефон, факс, електронска комуникација, доступност саобраћајницама). </p>
				<p>Санитарно-хигијенски и епидемиолошки услови из става 1. овог члана, подразумевају снабдевеност здравствено исправном водом за пиће и хигијенске потребе, хигијенски начин диспозиције чврстог и течног отпада, могућност природне и вештачке вентилације и потребна температура ваздуха, постојање више улаза у објекат ради избегавања укрштања путева чисто–прљаво.</p>
				<p>Објекат за спровођење мера карантина из става 1. овог члана, мора да садржи:</p>
				<p>1) пријемни део са санитарним пропусником;</p>
				<p>2) простор за боравак лица у карантину са засебним санитарним чвором;</p>
				<p>3) простор за боравак медицинског особља са засебним санитарним чвором;</p>
				<p>4) простор за изолацију лица са сумњом на појаву болести до организовања транспорта у здравствену установу за болничко лечење лица оболелих од заразних болести;</p>
				<p>5) простор за боравак лица задужених за обезбеђење објекта изван просторија за боравак лица под појачаним здравственим надзором;</p>
				<p>6) приручну апотеку;</p>
				<p>7) амбуланту са неопходном опремом и лековима; </p>
				<p>8) приручну лабораторију;</p>
				<p>9) просторију приручне кухиње са простором за одлагање и паковање употребљеног кухињског посуђа и прибора за једнократну употребу;</p>
				<p>10) просторију за тријажу и одлагање прљавог веша;</p>
				<p>11) просторију за одлагање чистог веша;</p>
				<p>12) просторију за смештај заштитне опреме и дезинфекционих средстава;</p>
				<p>13) просторију за безбедно одлагање инфективног отпада; </p>
				<p>14) просторију за лица на одржавању хигијене са посебним санитарним чвором и одвојеним простором за смештај средстава, опреме и прибора за хигијену. </p>
				<p>Испуњеност санитарно-хигијенских и епидемиолошких услова објекта за карантин, утврђује санитарни инспектор, у сладу са законом.</p>
				<p class="clan">Члан 5.</p>
				<p>Здравствени надзор над лицима у карантину врши надлежни завод односно институт за јавно здравље, као и медицински тим који борави у карантину.</p>
				<p>Потребан број и састав медицинског тима и опреме зависи од броја лица којима је наређена мера карантина.</p>
				<p>Медицински тим и лица на одржавању хигијене који бораве у карантину, као и опрема обезбеђује се из здравствене установе из Плана мреже у којој се обавља здравствена делатност, на територију општине на којој се налази објекат који је Влада својим актом одредила за спровођење мера карантина.</p>
				<p>Координацију рада и надзор над карантином врши епидемиолошка служба завода, односно института за јавно здравље на територији за коју су основани.</p>
				<p class="bold">3. Услови и начин стављања лица под здравствени надзор</p>
				<p class="clan">Члан 6.</p>
				<p>Здравствени надзор представља меру која се спроводи у циљу праћења здравственог стања лица која долазе из земаља у којима има колере, куге, великих богиња, жуте грознице, вирусних хеморагијских грозница (изузев хеморагијске грознице са бубрежним синдромом) маларије и/или других обољења која представљају претњу по међународно јавно здравље или постоји епидемија и ризик од обољевања од заразних болести које се могу унети у земљу и које могу угрозити здравље становништва Републике Србије.</p>
				<p>Здравствени надзор се спроводи над лицима која долазе директно, или преко других земаља, из земаља у којима има заразних болести из става 1. овог члана, ради уочавања првих симптома болести и предузимања здравствених мера у циљу спречавања ширења заразних болести.</p>
				<p class="clan">Члан 7.</p>
				<p>Здрaвствeни нaдзoр мoжe сe, у склaду сa зaкoнoм и у склaду сa oдрeдбaмa Meђунaрoднoг здрaвствeнoг прaвилникa, oдрeдити и зa лицa која долазе из земаља у којима се организују скупови који су од стране Светске здравствене организације процењени као скупови високог епидемиолошког ризика.</p>
				<p class="clan">Члан 8.</p>
				<p>Лице под здравственим надзором мора пружити истините и потпуне податке о свом здравственом стању и придржавати се налога доктора медицине.</p>
				<p class="clan">Члан 9.</p>
				<p>Дужину трајања мера здравственог надзора, одређује Завод на основу мишљења Комисије, а спроводи се у трајању максималне инкубације одређене заразне болести, наведене у члану 6. став 1. овог правилника.</p>
				<p class="bold">4. Завршне одредбе</p>
				<p class="clan">Члан 10.</p>
				<p>Даном ступања на снагу овог правилника престаје да важи Прaвилник o ближим услoвимa и нaчину oдрeђивaњa мeрe кaрaнтинa, oднoснo стaвљaњa лицa пoд здрaвствeни нaдзoр („Службени гласник РС’’, број 18/15).</p>
				<p class="clan">Члан 11.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије’’.</p>
				<p class="potpis">Број 110-00-364/2016-10</p>
				<p class="potpis">У Београду, 24. октобра 2016. године</p>
				<p class="potpis">Министар,</p>
				<p class="potpis">асс. др <span class="bold">Златибор Лончар, </span>с.р.</p>
	</div>

