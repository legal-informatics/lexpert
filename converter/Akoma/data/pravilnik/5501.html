


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>На основу члана 56. Закона о заштити природе („Службени гласник РС”, бр. 36/09, 88/09 и 91/10 – исправка) и члана 10. Уредбе о заштити Специјалног резервата природе „Багремара” („Службени гласник РС”, број 12/07), </p>
				<p>Управни одбор Јавног предузећа „Војводинашуме”, на XXXVI седници одржаној 27. јуна 2013. године, доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о унутрашњем реду и чуварској служби Специјалног резервата природе „Багремара”</p>
				<p class="auto-style1">"Службени гласник РС", број 10 од 8. фебруара 
				2016.</p>
				<p class="naslov">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Багремара” (у даљем тексту: Резерват), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Резервата спроводе режими заштите утврђени чланом 35. Закона и чл. 4, 5. и 6. Уредбе о заштити Специјалног резервата природе „Багремара” (у даљем тексту: Уредба). </p>
				<p class="clan">Члан 2.</p>
				<p>Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: корисник), односно на лица која имају пребивалиште или боравиште на подручју Резервата, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Резервата, као и на посетиоце Резервата. </p>
				<p>Посетилац Резервата је лице које из научних, образовних, рекреативних, туристичких, спортских и културних потреба и разлога борави на подручју Резервата краће од 15 дана, као и лице у транзиту кроз подручје Резервата (у даљем тексту: посетилац).</p>
				<p class="clan">Члан 3.</p>
				<p>Управљање Резерватом Уредбом је поверено Јавном предузећу за газдовање шумама „Војводинашуме”, Петроварадин.</p>
				<p>Послове управљања непосредно врши Шумско газдинство „Нови Сад”, Нови Сад (у даљем тексту: управљач).</p>
				<p class="clan">Члан 4.</p>
				<p>Корисници и посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Резервата (у даљем тексту: чувар) и других овлашћених лица управљача. </p>
				<p>У планирању и предузимању радова и активности на подручју Резервата, корисници и посетиоци дужни су да поштују закон, Уредбу и План управљања Резерватом.</p>
				<p class="clan">Члан 5.</p>
				<p>За коришћење Резервата и услуга управљача, корисник и посетилац плаћају накнаду управљачу, сходно члану 70. Закона.</p>
				<p>Висину, начин обрачуна и наплате накнаде управљач прописује посебним актом, уз сагласност надлежног министарства (у даљем тексту: министарство).</p>
				<p class="clan">Члан 6.</p>
				<p>Унутрашњи ред Резервата управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 7.</p>
				<p>Улазак, кретање и боравак посетилаца је дозвољен уз најаву и пратњу овлашћеног лица – чувара. Лице или групе лица се пре уласка у Резерват морају јавити чувару или другом одређеном лицу на приступним местима, која буду одређена и означена. </p>
				<p>Улазак у Резерват моторним возилом је ограничен и контролисан постављеном рампом на делу пута који води у заштићено подручје у складу са чланом 68. ст. 3, 4. и 5. Закона. </p>
				<p>Забрањено је дуже задржавање моторних возила и паркирање на шумским путевима који пролазе кроз Резерват.</p>
				<p class="clan">Члан 8.</p>
				<p>Боравак на подручју Резервата је ограничен на местима, у време и на начин утврђеним овим правилником.</p>
				<p>Забрањен је улазак односно приступ без одобрења управљача и пратње чувара на површине на којима је Уредбом утврђен режим заштите I степена, као и на места и објекте за које је Планом управљања Резервата одређен такав режим посете, због потребе очувања биљне врсте <span class="italik">Eranthis hyemalis</span> (L.) која је заштићена као строго заштићена дивља биљна врста Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11) (у даљем тексту: Правилник о дивљим врстама). </p>
				<p>Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из овог члана не мора се прибавити односно обезбедити, већ се те активности пријављују управљачу.</p>
				<p class="clan">Члан 9.</p>
				<p>Површине и места из члана 8. овог правилника су нарочито:</p>
				<p>1) површине на којима је Уредбом утврђен режим заштите I степена ради очувања јединог станишта биљне врсте <span class="italik">Eranthis hyemalis</span> (L.) као основне темељне вредности Резервата;</p>
				<p>2) површине на којима је Уредбом утврђен режим заштите II степена на којима је ова заштићена биљна врста присутна у великом броју;</p>
				<p>3) површине, места и објекти за реинтродукцију биљних и животињских врста и прихрану птица, посебно врста <span class="italik">Pernis apivorus</span> (осичар),<span class="italik"> Milvus migrans</span> (црна луња), <span class="italik">Buteo buteo</span> (мишар) и других врста;</p>
				<p>4) простор око стабала дрвећа на којима се налазе гнезда значајних врста птица полупречника 50 метара, где се забрањује приступ у репродукционом периоду;</p>
				<p>Површине, места и објекте из става 1. овог члана управљач ће означити на видљив и јасан начин.</p>
				<p class="clan">Члан 10.</p>
				<p>Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Резервата могу се, на основу договора са управљачима тих путева и органом надлежним за безбедност саобраћаја на путевима, регулисати односно забранити или ограничити за све или одређене категорије учесника у саобраћају.</p>
				<p>О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Резервату на којима није дозвољено кретање, заустављање или паркирање моторних возила видно се обележавају.</p>
				<p>Забрањена је употреба возила на путевима супротно обавештењу и ознакама из става 2. овог члана.</p>
				<p class="clan">Члан 11.</p>
				<p>Камповање и логоровање допуштено је једино у заштитној зони Резервата на местима посебно одређеним Планом управљања или просторним планом уз пратњу чувара или одобрење управљача у кратком трајању, за мањи број лица и за потребе истраживачког рада и екотуризма. </p>
				<p>Ложење ватре на отвореном огњишту, изван места одређених за камповање и логоровање допуштено је само на посебно уређеним и обележеним ложиштима, уз пријаву чуварској служби Резервата.</p>
				<p>Забрањено је камповање, логоровање и ложење ватре супротно одредбама ст. 1. и 2. овог члана.</p>
				<p class="clan">Члан 12.</p>
				<p>Власници и корисници земљишта и других непокретности дужни су да допусте приступ и пролаз чуварима и другим овлашћеним лицима управљача у вршењу службених радњи, као и лицима која са одобрењем управљача обављају истраживачке и друге активности у Резервату.</p>
				<p>Забрањено је спречавање или ометање чувара и других овлашћених лица у вршењу радњи и активности из става 1. овог члана. </p>
				<p class="clan">III. ЗАШТИТА ПРИРОДНИХ ВРЕДНОСТИ </p>
				<p class="clan">Члан 13.</p>
				<p>Корисници и посетиоци дужни су да примењују мере заштите природних и других вредности у складу са законом, Уредбом и овим правилником, меродавним законима и прописима донетим на основу тих закона.</p>
				<p class="clan">Члан 14.</p>
				<p>Биљке и гљиве које живе у слободној природи на подручју Резервата а којима је Правилником о дивљим врстама утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње које живе, повремено или сезонски бораве у слободној природи на подручју Резервата, а којима је Правилником о дивљим врстама, утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Резервата нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу управљача. </p>
				<p>Лице из става 3. овог члана и управљач могу се договорити да управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и министарство, о чему управљач саставља записник и води евиденцију. </p>
				<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
				<p class="clan">Члан 15.</p>
				<p>Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05 – исправка, 22/07, 38/08, 9/10 и 69/11) могу се сакупљати на подручју Резервата на начин и под условима утврђеним претходно споменутим прописом и Уредбом.</p>
				<p>Лица која врше сакупљање дивље флоре и фауне из става 1. овог члана на подручју Резервата дужна су да чувару Резервата или другом овлашћеном лицу управљача пријаве дневне количине и врсте сакупљене флоре и фауне.</p>
				<p>Сакупљање дивље флоре и фауне из става 1. овог члана није дозвољено на површинама на којима је Уредбом утврђен режим заштите I и II степена. </p>
				<p>Одобрење за сакупљање дивље флоре и фауне на подручју Резервата може се привремено ускратити или ограничити због потребе очувања флоре и фауне.</p>
				<p>Забрањено је сакупљање дивље флоре и фауне супротно одредбама ст. 1, 2, 3. и 4. овог члана.</p>
				<p class="clan">Члан 16.</p>
				<p>Врсте дивље флоре и фауне чије је коришћење и заштита регулисано прописима из области шумарства, пољопривреде и ловства могу се на подручју Резервата користити на начин и под условима из тих прописа.</p>
				<p>За приступ и боравак на местима у Резервату која су утврђена чланом 9. тач. 2), 3) и 4) овог правилника, ради коришћења дивље флоре и фауне у оквиру допуштених активности шумарства, пољопривреде и лова, потребно је прибавити одобрење управљача.</p>
				<p>Лов, односно приступ и боравак ловаца са оружјем и псима на местима из става 2. овог члана није дозвољен.</p>
				<p class="clan">Члан 17.</p>
				<p>Забрањено је без одобрења управљача остављати угинуле, заклане и убијене животиње и њихове делове, кланички отпад и месне прерађевине на површинама у заштитној зони Резервата. </p>
				<p class="clan">Члан 18.</p>
				<p>На подручју Резервата је забрањено уносити алохтоне и инвазивне биљне и животињске врсте. </p>
				<p>На подручју Резервата обавезни су контрола и сузбијање врста биљака и животиња које је надлежно министарство прогласило за инвазивне. </p>
				<p>Забрањено је поступање са алохтоним и инвазивним врстама биљака и животиња супротно одредбама ст. 1. и 2. овог члана.</p>
				<p class="clan">Члан 19.</p>
				<p>Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из чл. 14, 15. и 16. са информацијама од значаја за њихово препознавање, заштиту и режим коришћења.</p>
				<p class="clan">Члан 20.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет.</p>
				<p>У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински завод за заштиту природе (у даљем тексту: Завод).</p>
				<p>Носилац пројекта дужан је да планиране радове и активности из става 2. овог члана писмено пријави управљачу.</p>
				<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 21.</p>
				<p>На подручју Резервата није дозвољена употреба хемијских и других средстава у пољопривреди како је регулисано Законом о средствима за заштиту биља и Законом о здрављу биља („Службени гласник РС”, број 41/09) и другим меродавним прописима из области пољопривреде, вода и хемикалија.</p>
				<p class="clan">Члан 22.</p>
				<p>Гајење, заштита и коришћење шума врши се у складу са Законом о шумама, прописима донетим на основу тог закона, чл. 18. и 35. Закона, Уредбом и овим правилником.</p>
				<p>Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима. </p>
				<p>На подручју Резервата, управљач је корисник шума у државној својини којима газдује преко Шумског газдинства „Нови Сад”, Нови Сад, Шумске Управе „Бачка Паланка”, Бачка Паланка и Г.Ј. „Багремара”. </p>
				<p>Управљач обавештава Завод о донетим годишњим плановима газдовања шумама и пружа основне податке о обиму, динамици и просторној расподели планираних радова. </p>
				<p class="clan">Члан 23.</p>
				<p>На површинама на којима је утврђен режим заштите II степена и на површинама у заштитној зони Резервата, врши се одрживо газдовање шумама као добром од општег интереса у складу са Законом о шумама и посебном основом газдовања шумама за Газдинску јединицу „Багремара” који подразумева – еколошку ревитализацију природне шуме у дугорочном периоду и превођење културе багрема у полуприродну тј. природну шуму, зимску сечу без котличања уз премазивање пањева ради сузбијања багремових изданака, чисту сечу на мањим површинама (до 10 hа), обнову шуме садњом садница на мањим површинама без преоравања и уништавања шумског земљишта, редовне мере неге и обнове шумских састојина, забрану коришћења хемијских средстава, очување појединачних стабала шумских воћкарица и аутохтоног дрвећа и грмља, сузбијање и уништавање агресивних врста – <span class="italik">Acer negundo, Amorpha fruticosa, Ailanthus glandulosa</span> и др., уништавање зељастих инвазивних врста – <span class="italik">Solidago serotina, Asclepias syriaca</span> и др. радови у шуми се обустављају од 15. фебруара до краја маја, осим у случају појаве елементарне непогоде (пожари, ветрови, олује, најезда шумских штеточина и сл.), а забрана се односи и на садњу инвазивних врста дрвећа, вађење пањева и преоравање шумског земљишта.</p>
				<p class="clan">Члан 24.</p>
				<p>На подручју Резервата није дозвољено изводити земљане и друге радове којима би се могао нарушити екосистем и стабилност популације кукурјака. </p>
				<p class="clan">V. ЛОВ И РИБОЛОВ</p>
				<p class="clan">Члан 25.</p>
				<p>Активности лова на подручју Резервата обављају се у складу Законом о дивљачи и ловству („Службени гласник РС”, број 18/10), прописима донетим на основу тог закона, законом, Уредбом и овим правилником. </p>
				<p>На делу подручју Резервата, установљено је ловиште „Паланачки рит” чији је корисник Ловачко удружење општине Бачка Паланка. </p>
				<p>Газдовање ловиштем на подручју Резервата врши се на основу програма развоја ловног подручја, ловне основе и годишњег програма газдовања ловиштем са основним циљем заштите, гајења, лова, уређења и одржања биолошке равнотеже уз посебне циљеве побољшања услова станишта, заштите ретких и проређених врста (<span class="italik">Buteo buteo, Streptopelia decaocto, Cuculus canorus, Lanius collurio</span> и др.) и праћења стања у ловишту. </p>
				<p>Управљач, односно корисник ловишта обавештавају Завод о донетим годишњим плановима газдовања ловиштем и пружају основне податке о планираним ловним активностима. </p>
				<p>На површинама на којима су утврђени режими заштите I и II степена забрањен је лов, осим контролисаних активности на гајењу дивљачи на подручју режима заштите II степена. У заштитној зони Резервата лов је дозвољен у складу са законом.</p>
				<p>управљач може наплатити накнаду ловачком удружењу за обављање активности лова на подручју Резервата у складу са посебним актом који доноси.</p>
				<p class="clan">VI. СПОРТ, РЕКРЕАЦИЈА И ТУРИЗАМ </p>
				<p class="clan">Члан 26.</p>
				<p>На подручју Резервата на површинама под режимом I степена заштите није дозвољено спровођење спортских, рекреативних и туристичких активности. </p>
				<p>На површинама под режимом II степена заштите и у заштитној зони Резервата дозвољена је посета уз пратњу стручног водича или чувара у складу са капацитетом подручја, вожња бициклом по едукативној стази и шумским путевима као и организовано посматрање птица. </p>
				<p>Ове активности обустављају се у периоду фебруар–мај због цветања и плодоношења Кукурјака. </p>
				<p class="clan">Члан 27.</p>
				<p>Мање туристичке групе (20–30 особа) и појединци могу у пратњи чувара или другог овлашћеног лица управљача посећивати и разгледати локалитете и површине на којима је утврђен режим заштите II степена и у заштитној зони Резервата из образовних, рекреативних и општекултурних разлога и потреба.</p>
				<p>Намераване посете односно обилазак из става 1. овог члана пријављују се управљачу најмање три дана раније.</p>
				<p>управљач ће израдити и донети програм презентације Резервата којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Резервата и упознавање његових вредности, а посебно начин презентације вредности у оквиру активности екотуризма.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 28.</p>
				<p>На подручју Резервата забрањена је изградња индустријских, стамбених, викенд и других објеката, осим реконструкције постојећих објеката у заштитној зони Резервата. </p>
				<p>Уређење простора на подручју Резервата врши се у складу са законом, Уредбом, Планом и програмом управљања Резервата као и овим правилником.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 29.</p>
				<p>Одржавање чистоће и управљање отпадом на подручју Резервата врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником.</p>
				<p>На подручју Резервата Уредбом је забрањено: складиштење или депоновање дрвених или других материјала, депоновање чврстог и течног отпада, упуштање отпадних вода и отпадних материја, неконтролисана употреба хемијских средстава.</p>
				<p class="clan">Члан 30.</p>
				<p>Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Резервата. </p>
				<p>Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у заштитној зони Резервата.</p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 31.</p>
				<p>Управљач у року утврђеном Уредбом и на начин прописан одговарајућим подзаконским актом обележава Резерват као заштићено подручје таблама прописаног изгледа и садржаја које поставља на местима где јавни путеви улазе у Резерват, а границе Резервата обележава прописаним ознакама.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле односно друге ознаке са информацијама о правилима унутрашњег реда.</p>
				<p>Управљач поставља и друге табле и ознаке од значаја за спровођење режима заштите и презентацију вредности Резервата, као што су панои, билборди, места за камповање и логоровање, хранилишта, места за отпатке и др.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
				<p class="clan">Члан 32.</p>
				<p>На подручју Резервата није допуштено постављање информативних табли са називима правних и физичких лица и рекламних и других паноа без одобрења управљача.</p>
				<p>За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење управљача.</p>
				<p>За постављање и држање табли и паноа из става 1. овог члана управљач може наплатити накнаду у складу са посебним актом.</p>
				<p class="clan">Члан 33.</p>
				<p>Фотографисање и снимање тонских и видео записа и филмова на подручју Резервата је дозвољено.</p>
				<p>За радње из става 1. овог члана које се врше у комерцијалне сврхе потребно је прибавити сагласност управљача и за њих се плаћа накнада на основу посебног акта који доноси управљач.</p>
				<p>Ради прибављања сагласности из става 2. овог члана, организатор снимања односно заинтересовано лице пријављује планиране активности снимања управљачу који је дужан да сагласност изда у року не дужем од 15 дана.</p>
				<p>За активности фотографисања и снимања заинтересовано лице ће према потреби и обавештењу управљача прибавити акт о условима заштите природе које издаје Завод.</p>
				<p>Управљач може привремено или трајно ускратити сагласност уколико је индикован значајан неповољан утицај на природне вредности. </p>
				<p>Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави управљачу.</p>
				<p class="clan">X. ИСТРАЖИВАЧКИ И ОБРАЗОВНИ РАД </p>
				<p class="clan">Члан 34.</p>
				<p>На подручју Резервата могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.</p>
				<p>Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.</p>
				<p class="clan">Члан 35.</p>
				<p>За истраживања која могу имати утицај на вредности и обележја Резервата и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност управљача.</p>
				<p>Да би прибавио сагласност из став 1. овог члана, носилац истраживања пријављује управљачу планиране истраживачке радове и активности. </p>
				<p>Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од управљача.</p>
				<p>Уз пријаву истраживања прилаже се акт о условима заштите природе. </p>
				<p>Уз пријаву истраживања, за чије извођење је прописана обавеза прибављања дозволе, прилаже се и дозвола надлежног министарства у складу са законом.</p>
				<p>Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
				<p>Забрањено је истраживања из става 1. овог члана започети или изводити без прибављене сагласности управљача.</p>
				<p class="clan">Члан 36.</p>
				<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
				<p>Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
				<p class="clan">Члан 37.</p>
				<p>О истраживањима у области шумарства, пољопривреде и педологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност управљача, потребно је да носилац истраживања благовремено писмено обавести управљача.</p>
				<p>Обавештење садржи исту врсту података као и пријава истраживања. </p>
				<p>Управљач ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.</p>
				<p>Забрањено је истраживања из става 1. овог члана започети или изводити уколико се о њима не обавести управљач.</p>
				<p class="clan">Члан 38.</p>
				<p>Образовне активности на подручју Резервата, као што су школа у природи, теренска настава и семинари и стручне екскурзије потребно је благовремено писмено пријавити управљачу.</p>
				<p>Активности из става 1. овог члана не могу започети пре него што управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од управљача.</p>
				<p>Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
				<p class="clan">Члан 39.</p>
				<p>У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да управљачу достави кратак извештај о току и главним резултатима спроведених истраживања и образовних активности.</p>
				<p>О завршетку елабората односно публиковању резултата о извршеним истраживањима носилац истраживања дужан ја да обавести управљача у року од 15 дана као и да тај елаборат или публиковани рад достави управљачу.</p>
				<p>Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, управљач може ускратити сагласност за наредна истраживања односно обавештење и услуге за обављање образовних активности.</p>
				<p class="clan">XI. ЧУВАРСКА СЛУЖБА </p>
				<p class="clan">Члан 40.</p>
				<p>Спровођење правила унутрашњег реда обезбеђује и непосредни надзор на подручју Резервата врши чуварска служба.</p>
				<p>Чуварска служба има седиште у Шумској управи „Бачка Паланка” у Бачкој Паланци у оквиру Шумског газдинства „Нови Сад”, Нови Сад. Координацију послова чуварске службе врши шеф Шумске управе „Бачка Паланка” (у даљем тексту: управник).</p>
				<p>Чуварску службу чине односно послове чуварске службе у својству лица са законским овлашћењима и обавезама непосредно обављају чувари и руководиоци организационих делова (у даљем тексту: Руководилац). </p>
				<p>Чувар може истовремено обављати и послове чувара шума или ловочувара, а руководилац и друге послове у оквиру радног места и стручне спреме којом располаже.</p>
				<p>Чувар је за свој посао у чуварској служби непосредно одговоран руководиоцу, а руководилац је за свој посао у чуварској служби непосредно одговоран управнику. </p>
				<p>Број чувара утврђује ЈП „Војводинашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.</p>
				<p class="clan">Члан 41.</p>
				<p>За време службе, чувар носи службену одећу на којој је знак Резервата, знак заштите природе и знак ЈП „Војводинашуме”. </p>
				<p>До доношења акта из члана 110. став 8. Закона којим надлежан министар прописује јединствену униформу чувара националних паркова и заштићених подручја проглашених актом Владе, чувар ће носити униформу ЈП „Војводинашуме”.</p>
				<p class="clan">Члан 42.</p>
				<p>Чувар за време службе, уколико обавља и послове чувара шума или ловочувара, наоружан је службеним оружјем у складу са Законом о шумама и прописом којим се уређује држање и ношење оружја.</p>
				<p>Врсту, услове и правила ношења и употребе и начин чувања оружја утврђује управљач у складу са законом.</p>
				<p class="clan">Члан 43.</p>
				<p>Чувар поседују службену легитимацију којом доказује идентитет, статус службеног лица и овлашћења у складу са законом.</p>
				<p>чувар је дужан да у вршењу одговарајућих службених радњи претходно покаже службену легитимацију. </p>
				<p>Службену легитимацију чувару издаје управљач на обрасцу који прописује надлежни министар.</p>
				<p>О издатим легитимацијама управљач води евиденцију.</p>
				<p>чувар који је престао да врши чуварску службу, дужан је да службену легитимацију у року од три дана од дана престанка службе врати управљачу, коју ће управљач одмах поништити и ту чињеницу унети у евиденцију из става 4. овог члана.</p>
				<p>У случају губитка или нестанка службене легитимације чувар је дужан да о овоме одмах обавести управљача.</p>
				<p>Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.</p>
				<p class="clan">Члан 44.</p>
				<p>Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.</p>
				<p>Чуварски рејон у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.</p>
				<p>Чувар је одговоран за унутрашњи ред у рејону за који је задужен и свакодневно врши обилазак делова рејона или рејон у целости. чувар има право и обавезу да изврши потребну службену радњу у било ком чуварском рејону на подручју Резервата.</p>
				<p>Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.</p>
				<p>Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом.</p>
				<p class="clan">Члан 45.</p>
				<p>У вршењу чуварске службе, дужност чувара је да:</p>
				<p>1) прати односно надгледа кретање и активности посетилаца и других корисника, посебно:</p>
				<p>– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,</p>
				<p>– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,</p>
				<p>– лов, гајење и коришћење дивљачи, </p>
				<p>– употребу моторних возила, </p>
				<p>– улазак у зоне, места и објекте у којима је посета забрањена или ограничена, </p>
				<p>– камповање, логоровање, </p>
				<p>– ложење ватре на отвореном и примену правила и мера заштите од пожара, </p>
				<p>– одлагање отпада;</p>
				<p>2) прати стање биљних и животињских врста и других вредности Резервата и води евиденцију о њима;</p>
				<p>3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
				<p>4) пружа податке, помоћ и услуге посетиоцима при обиласку и разгледању Резервата;</p>
				<p>5) прати и пружа друге потребне услуге организаторима и учесницима научних и других истраживања и образовних активности;</p>
				<p>6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;</p>
				<p>7) сарађује са надлежним инспектором, обавештава га о стварима из његове надлежности;</p>
				<p>8) сарађује се органом унутрашњих послова и према указаној потреби тражи његову помоћ;</p>
				<p>9) саставља записник, обавештава руководиоца и управника Резервата и обавља друге овде неспоменуте послове, у складу са законом и актом управљача;</p>
				<p>10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
				<p class="clan">Члан 46.</p>
				<p>Када чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
				<p>1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; </p>
				<p>2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља;</p>
				<p>3) изврши преглед свих врста возила и товара; </p>
				<p>4) изврши сваки преглед, осим станова и других просторија за чији је преглед потребан судски налог, а посебно преглед:</p>
				<p>– пртљага и личних ствари,</p>
				<p>– улова и средстава за лов,</p>
				<p>– алата и средстава за сакупљање биљака и животиња;</p>
				<p>5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;</p>
				<p>6) затражи успостављање претходног стања, односно нареди мере за спречавање и уклањање штетних последица, а посебно:</p>
				<p>– привремено забрани радове и активности које се обављају без прописаних сагласности или одобрења, као што су научна и друга истраживања,</p>
				<p>– забрани на лицу места радове и активности које се обављају противно одредбама овог правилника и правилима противпожарне заштите,</p>
				<p>– нареди пуштање на слободу односно враћање у природу здравих и неповређених примерака животиња уколико је то за њих безбедно. </p>
				<p class="clan">Члан 47.</p>
				<p>Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уносе:</p>
				<p>– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;</p>
				<p>– начин и време извршења радње, средства и алати којима је радња извршена;</p>
				<p>– подаци о сведоцима и другим расположивим доказима ако постоје;</p>
				<p>– настала штета, документована што прецизнијим подацима и по могућству фотографијом;</p>
				<p>– подаци о одузетим предметима и средствима из тачке 5) члана 47. </p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p>управљач ће прописати образац записника из овог члана. </p>
				<p class="clan">Члан 48.</p>
				<p>О привремено одузетим предметима из члана 47. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста укључујући њихово збрињавање док се поступак не реши.</p>
				<p>О привремено одузетим предметима управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 49.</p>
				<p>Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу управљача.</p>
				<p>Чувар води дневник, односно евиденцију дневних активности, чији садржај прописује управљач.</p>
				<p class="clan">Члан 50.</p>
				<p>Чувар полаже стручни испит у складу са програмом који прописује надлежни министар.</p>
				<p>Управљач сам организује или на други начин обезбеђује обуку, стручно усавршавање и проверу знања и вештина чувара.</p>
				<p class="clan">Члан 51.</p>
				<p>Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом управљача.</p>
				<p class="clan">Члан 52.</p>
				<p>На основу записника и обавештења чувара о учињеној забрањеној односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 53.</p>
				<p>На подручју Резервата планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), Законом о шумама и прописима донетим на основу тих закона, планом управљања Резервата и плановима заштите од пожара.</p>
				<p>Управљач доноси план заштите од пожара за подручје Резервата сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
				<p>ЈП „Војводинашуме” у складу са Законом о шумама доноси планове заштите шума од пожара за Јужнобачко подручје којима припада подручје Резервата.</p>
				<p>Планом и програмом управљања Резервата утврђују се приоритетни односно годишњи оперативни задаци противпожарне заштите.</p>
				<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 54.</p>
				<p>Надзор над применом овог правилника врши надлежно министарство. </p>
				<p class="clan">Члан 55.</p>
				<p>Управљач ће најкасније у року од шест месеци од дана ступања на снагу овог правилника донети акта предвиђена овим правилником.</p>
				<p class="clan">Члан 56.</p>
				<p>Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима, објектима ЈП „Војводинашуме” и на другим местима бројнијег окупљања и чешћег проласка посетилаца и корисника. </p>
				<p class="clan">Члан 57.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног министарства.</p>
				<p>&nbsp;</p>
				<p class="potpis">Председник Управног одбора,</p>
				<p class="auto-style2"><span class="bold">Ненад Чанак, </span>с.р.</p>
	</div>

