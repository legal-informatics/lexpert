

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 168. став 7. Закона о патентима („Службени гласник РС”, бр. 99/11, 113/17 – др. закон, 95/18 и 66/19),</p>
			<p class="Basic-Paragraph">Директор Завода за интелектуалну својину доноси </p>
			<p class="odluka-zakon">ПРАВИЛНИК</p>
			<p class="odluka-zakon">о програму и начину полагања стручног испита за лица која се баве заступањем у области индустријске својине</p>
			<p class="centar">"Службени гласник РС", број 78 од 1. новембра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се програм и начин полагања стручног испита за лица која се баве заступањем у области индустријске својине (у даљем тексту: стручни испит).</p>
			<p class="clan">Члан 2.</p>
			<p class="Basic-Paragraph">Програм стручног испита дат је у Прилогу – Програм стручног испита за лица која се баве заступањем у области права индустријске својине (у даљем тексту: Програм), који је одштампан уз овај правилник и чини његов саставни део.</p>
			<p class="clan">Члан 3.</p>
			<p class="Basic-Paragraph">Кандидат може полагати стручни испит за заступника за заштиту проналазака (у даљем тексту: патентни заступник) или стручни испит за заступника за знаке разликовања, или оба испита.</p>
			<p class="Basic-Paragraph">Стручним испитом за патентног заступника проверава се знање кандидата из области заштите проналазака и топографија полупроводничких производа, (посебан део стручног испита за патентног заступника), као и опште знање кандидата из области права индустријске својине (општи део стручног испита).</p>
			<p class="Basic-Paragraph">Стручним испитом за заступника за знаке разликовања проверава се знање кандидата из области заштите жигова, индустријског дизајна и ознака географског порекла (посебaн део стручног испита за заступника за знаке разликовања), као и опште знање кандидата из области права индустријске својине (општи део стручног испита).</p>
			<p class="clan">Члан 4.</p>
			<p class="Basic-Paragraph">Стручни испит се полаже пред испитном комисијом (у даљем тексту: Комисија).</p>
			<p class="Basic-Paragraph">Комисија за проверу знања кандидата за патентног заступника и Комисија за проверу знања кандидата за заступника за знаке разликовања образује се решењем.</p>
			<p class="Basic-Paragraph">Решењем из става 2. овог члана именује се председник Комисије, чланови Комисије и секретар Комисије.</p>
			<p class="Basic-Paragraph">Комисија се састоји од председника, два члана и секретара.</p>
			<p class="clan">Члан 5.</p>
			<p class="Basic-Paragraph">Председник, чланови и секретар Комисије именују се за период од четири године.</p>
			<p class="Basic-Paragraph">У случају оставке или привремене спречености председника, члана или секретара Комисије именују се њихови заменици до истека периода на који је именован председник или члан Комисије или до престанка њихове спречености.</p>
			<p class="clan">Члан 6.</p>
			<p class="Basic-Paragraph">Комисија саставља испитна питања на основу Програма, спроводи испит и одлучује о томе да ли је кандидат положио испит.</p>
			<p class="clan">Члан 7.</p>
			<p class="Basic-Paragraph">Стручне и административне послове за потребе Комисије обавља секретар Комисије.</p>
			<p class="Basic-Paragraph">Надлежни орган обезбеђује вршење стручних, административних и других послова у вези са стручним испитом.</p>
			<p class="clan">Члан 8.</p>
			<p class="Basic-Paragraph">Датум, време и место полагања стручног испита објављују се на интернет страници и огласној табли надлежног органа, месец дана пре датума полагања стручног испита.</p>
			<p class="Basic-Paragraph">Објава из става 1. овог члана садржи датум до кога се може поднети пријава за полагање испита.</p>
			<p class="Basic-Paragraph">Полагање стручног испита обавља се два пута годишње.</p>
			<p class="clan">Члан 9.</p>
			<p class="Basic-Paragraph">Пријава за полагање стручног испита садржи:</p>
			<p class="Basic-Paragraph">1) лично име, занимање и пребивалиште кандидата;</p>
			<p class="Basic-Paragraph">2) доказ о завршеном факултету;</p>
			<p class="Basic-Paragraph">3) доказ о радном искуству на пословима индустријске својине и о периоду у ком је кандидат био распоређен на тим пословима, ако је кандидат адвокат потврда да је уписан у именик адвоката адвокатске коморе;</p>
			<p class="Basic-Paragraph">4) доказ о познавању једног светског језика;</p>
			<p class="Basic-Paragraph">5) фотокопија личне карте или друге личне исправе ради утврђивања идентитета и држављанства кандидата;</p>
			<p class="Basic-Paragraph">6) доказ о уплати републичке административне таксе за полагање стручног испита.</p>
			<p class="clan">Члан 10.</p>
			<p class="Basic-Paragraph">Општи део стручног испита обухвата основе права индустријске својине, уређење послова заступања у области права индустријске својине, познавање управног поступка и управног спора, делокруг надлежних органа у области заштите и спровођења права индустријске својине и надлежности судова у поступцима за заштиту права индустријске својине. </p>
			<p class="Basic-Paragraph">Општи део стручног испита не полажу кандидати који су положили правосудни или државни стручни испит у Републици Србији, као и лица која су већ уписана у Регистар заступника.</p>
			<p class="Basic-Paragraph">Посебан део стручног испита за патентног заступника обухвата два предмета, и то: патентно право и право топографија полупроводничких производа. </p>
			<p class="Basic-Paragraph">Посебан део стручног испита за заступника за знаке разликовања обухвата три предмета, и то: жиговно право, право индустријског дизајна и право ознака географског порекла.</p>
			<p class="clan">Члан 11.</p>
			<p class="Basic-Paragraph">Стручни испит је јаван и састоји се из писменог и усменог дела.</p>
			<p class="Basic-Paragraph">Писмени део испита може трајати најдуже четири сата.</p>
			<p class="Basic-Paragraph">О току стручног испита води се записник.</p>
			<p class="Basic-Paragraph">Записник потписују председник, чланови и секретар Комисије. </p>
			<p class="clan">Члан 12.</p>
			<p class="Basic-Paragraph">Писмени део стручног испита за заступника за патенте садржи питања из општег дела и предмета патентно право а усмени део испита садржи питања из предмета који су обухваћени посебним делом стручног испита за патентне заступнике. </p>
			<p class="Basic-Paragraph">Писмени део испита за заступника за знаке разликовања садржи питања из општег дела и предмета жиговно право а усмени део садржи питања из предмета који су обухваћени посебним делом стручног испита за заступнике за знаке разликовања.</p>
			<p class="Basic-Paragraph">Знање које је кандидат показао на писменом делу испита оцењује се описном оценом „положио” или „није положиоˮ.</p>
			<p class="clan">Члан 13. </p>
			<p class="Basic-Paragraph">Усмени део стручног испита полаже се после писменог дела и то најкасније у року од десет дана од дана полагања писменог дела стручног испита. </p>
			<p class="Basic-Paragraph">Кандидат који није положио писмени део испита не може полагати усмени испит.</p>
			<p class="Basic-Paragraph">На усменом делу испита оцењује се знање које је кандидат показао из сваког предмета посебно описном оценом „положиоˮ или „није положиоˮ.</p>
			<p class="Basic-Paragraph">На основу оцена писменог и усменог дела стручног испита Комисија оцењује укупан успех кандидата на испиту описном оценом „положиоˮ или „није положиоˮ.</p>
			<p class="Basic-Paragraph">Испит је положио кандидат који је из свих предмета оцењен оценом „положиоˮ.</p>
			<p class="Basic-Paragraph">Оцена се даје већином гласова чланова Комисије.</p>
			<p class="clan">Члан 14.</p>
			<p class="Basic-Paragraph">Кандидат који је из једног предмета добио оцену „није положио” упућује се на поправни испит из тог предмета.</p>
			<p class="Basic-Paragraph">Поправни испит се полаже у року који одреди Комисија, а који не може бити краћи од месец дана ни дужи од три месеца од дана полагања усменог дела испита.</p>
			<p class="Basic-Paragraph">Поправни испит је могуће полагати једном.</p>
			<p class="clan">Члан 15.</p>
			<p class="Basic-Paragraph">Полагање стручног испита може се због болести кандидата или из других оправданих разлога одложити најдуже за шест месеци.</p>
			<p class="Basic-Paragraph">О одлагању стручног испита одлучује Комисија.</p>
			<p class="clan">Члан 16.</p>
			<p class="Basic-Paragraph">Даном ступања на снагу овог правилника престаје да важи Правилник о начину полагања посебног стручног испита за лица која се баве заступањем у поступку заштите проналазака, жигова, модела, узорака и географских ознака порекла („Службени лист СРЈˮ, број 48/95).</p>
			<p class="bold">Завршна одредба</p>
			<p class="clan">Члан 17.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 021-6034/2019-01</p>
			<p class="potpis">У Београду,  25. октобра 2019. године</p>
			<p class="potpis">Директор,</p>
			<p class="potpis"><span class="bold">Владимир Марић, </span>с.р.</p>
			<p class="clan">ПРОГРАМ<br>СТРУЧНОГ ИСПИТА ЗА ЛИЦА КОЈА СЕ БАВЕ ЗАСТУПАЊЕМ У ОБЛАСТИ ПРАВА ИНДУСТРИЈСКЕ СВОЈИНЕ</p>
			<p class="bold">I. Општи део стручног испита</p>
			<p class="Basic-Paragraph">– за основе права индустријске својине:</p>
			<p class="Basic-Paragraph">Уредба о ратификацији Конвенције о оснивању Светске организације за интелектуалну својину („Службени лист СФРЈ – Међународни уговори и други споразумиˮ, број 31/72 и „Службени лист СФРЈ – Међународни уговориˮ, број 4/86 – др. уредба);</p>
			<p class="Basic-Paragraph">Уредба о ратификацији амандмана на текст Конвенције о оснивању Светске организације за интелектуалну својину („Службени лист СФРЈ – Међународни уговориˮ, број 4/86);</p>
			<p class="Basic-Paragraph">Уредба о ратификацији Париске конвенције за заштиту индустријске својине („Службени лист СФРЈ – Међународни уговори и други споразумиˮ, број 5/74 и „Службени лист СФРЈ – Међународни уговориˮ, број 7/86 – др. уредба);</p>
			<p class="Basic-Paragraph">Споразум о трговинским аспектима права интелектуалне својине (TRIPS споразум) </p>
			<p class="Basic-Paragraph">– уређење послова заступања у области права индустријске својине:</p>
			<p class="Basic-Paragraph">Закон о патентима („Службени гласник РС”, број 99/11, 113/17 – др. закон, 95/18 и 66/19);</p>
			<p class="Basic-Paragraph">– за познавање управног поступка и управног спора:</p>
			<p class="Basic-Paragraph">Закон о управним споровима („Службени гласник РСˮ, број 111/09);</p>
			<p class="Basic-Paragraph">Закон о општем управном поступку („Службени гласник РСˮ, бр. 18/16 и 95/18 – аутентично тумачење);</p>
			<p class="Basic-Paragraph">– за делокруг надлежних органа у области заштите и спровођења права индустријске својине:</p>
			<p class="Basic-Paragraph">Закон о министарствима („Службени гласник РСˮ, бр. 44/14, 14/15, 54/15, 96/15 – др. закон и 62/17);</p>
			<p class="Basic-Paragraph">Закон о посебним овлашћењима ради ефикасне заштите права интелектуалне својине („Службени гласник РСˮ, бр. 46/06 и 104/09);</p>
			<p class="Basic-Paragraph">– за надлежност судова у поступцима за заштиту права индустријске својине:</p>
			<p class="Basic-Paragraph">Закон о уређењу судова („Службени гласник РС”, бр. 116/08, 104/09, 101/10, 31/11 – др. закон, 78/11 – др. закон, 101/11, 101/13, 106/15, 40/15 – др. закон, 13/16, 108/16, 113/17, 65/18 – УС, 87/18 и 88/18 – УС).</p>
			<p class="bold">II. Посебан део стручног испита за патентног заступника</p>
			<p class="Basic-Paragraph">Закон о патентима („Службени гласник РС”, бр. 99/11, 113/17 – др. закон, 95/18 и 66/19);</p>
			<p class="Basic-Paragraph">Правилник о садржини јавних регистара, потврда, пријава и захтева у поступку заштите проналазака, као и о врстама података, начину подношења пријаве и објављивања проналазака („Службени гласник РС”, број 113/12);</p>
			<p class="Basic-Paragraph">Закон о потврђивању Будимпештанског споразума о међународном признању депозита микроорганизама ради поступка патентирања („Службени лист СРЈ – Међународни уговори”, број 3/93); </p>
			<p class="Basic-Paragraph">Закон о потврђивању Уговора о сарадњи у области патената, са правилником за спровођење уговора о сарадњи у области патента – PCT („Службени лист СРЈ – Међународни уговори”, број 3/96);</p>
			<p class="Basic-Paragraph">Закон о ратификацији Споразума између Савезне владе СРЈ и ЕПО о сарадњи у области патената – Споразум о сарадњи и проширењу („Службени лист СЦГ – Међународни уговориˮ, број 14/04);</p>
			<p class="Basic-Paragraph">Закон о потврђивању Стразбуршког споразума о међународној класификацији патената од 24. марта 1971. године са изменама од 28. септембра 1979. године („Службени гласник РС – Међународни уговориˮ, број 42/09);</p>
			<p class="Basic-Paragraph">Закон о потврђивању Уговора о патентном праву („Службени гласник РС – Међународни уговори”, број 19/10);</p>
			<p class="Basic-Paragraph">Закон о потврђивању Конвенције о признавању европских патената – Конвенција о европском патенту од 5. октобра 1973, са изменама члана 63. Конвенције о европском патенту од 17. децембра 1991. године и изменама од 29. новембра 2000. године („Службени гласник РС – Међународни уговори”, број 5/10); </p>
			<p class="Basic-Paragraph">Закон о заштити топографија полупроводничких производа („Службени гласник РС”, бр. 55/13 и 66/19); </p>
			<p class="Basic-Paragraph">Правилник о садржини регистара, пријава и захтева у поступку заштите топографија полупроводничких производа, као и о врстама података, начину подношења пријаве и објављивања топографија („Службени гласник РС”, број 8/14).</p>
			<p class="bold">III. Посебан део стручног испита за заступника за знаке разликовања</p>
			<p class="Basic-Paragraph">Закон о жиговима („Службени гласник РСˮ, бр. 104/09, 10/13 и 44/18);</p>
			<p class="Basic-Paragraph">Уредба о садржини регистра пријава и регистра жигова, садржини захтева и предлога који се подносе у поступку за признање и заштиту жига, и подацима који се објављују у службеном гласилу надлежног органа („Службени гласник РСˮ, број 43/10);</p>
			<p class="Basic-Paragraph">Уредба о ратификацији Мадридског аранжмана о међународном регистровању жигова од 14. априла 1891. године, ревидираног у Бриселу 14. децембра 1900. године, у Вашингтону 2. јуна 1911. године, у Хагу 6. новембра 1925. године, у Лондону 2. јуна 1934. године, у Ници 15. јуна 1957. године и у Стокхолму 14. јула 1967. године („Службени лист СФРЈ – Међународни уговори и други споразумиˮ, број 2/74);</p>
			<p class="Basic-Paragraph">Закон о потврђивању Протокола који се односи на Мадридски аранжман о међународном регистровању жигова („Службени лист СРЈ – Међународни уговориˮ, број 2/97);</p>
			<p class="Basic-Paragraph">Закон о потврђивању Најробијског уговора о заштити олимпијског симбола, са анексом („Службени лист СРЈ – Међународни уговориˮ, број 1/99);</p>
			<p class="Basic-Paragraph">Закон о потврђивању уговора о жиговном праву („Службени лист СРЈ – Међународни уговориˮ, број 4/98);</p>
			<p class="Basic-Paragraph">Закон о потврђивању Споразума о установљењу међународне класификације фигуративних елемената жигова сачињеног у Бечу 12. јуна 1973. године, са изменама од 1. октобра 1985. године („Службени гласник РС – Међународни уговориˮ, број 42/09);</p>
			<p class="Basic-Paragraph">Закон о потврђивању Ничанског споразума о међународној класификацији роба и услуга ради регистровања жигова од 15. јуна 1957. године, ревидираног у Стокхолму 14. јула 1967. године и Женеви 13. маја 1977. године и измењеног 28. септембра 1979. године („Службени гласник РС – Међународни уговориˮ, број 19/10);</p>
			<p class="Basic-Paragraph">Закон о потврђивању Сингапурског уговора о жиговном праву, Правилника за спровођење сингапурског уговора о жиговном праву и резолуције дипломатске конференције којом се допуњују Сингапурски уговор о жиговном праву и правилник за спровођење сингапурског уговора о жиговном праву („Службени гласник РС – Међународни уговориˮ, број 5/10);</p>
			<p class="Basic-Paragraph">Методологија поступања Завода за интелектуалну својину у поступку за признање жига и у поступцима по регистрованим жиговима; </p>
			<p class="Basic-Paragraph">Закон о правној заштити индустријског дизајна („Службени гласник РСˮ, бр. 104/09 и 45/15);</p>
			<p class="Basic-Paragraph">Уредба о садржини регистра пријава и регистра индустријског дизајна, садржини захтева који се подносе у поступку за признање и заштиту права на индустријски дизајн, и подацима који се објављују у службеном гласилу надлежног органа („Службени гласник РСˮ, број 43/10);</p>
			<p class="Basic-Paragraph">Закон о потврђивању Хашког споразума о међународном пријављивању индустријских узорака и модела (Хашког документа) и допунског акта из Стокхолма („Службени лист СРЈ – Међународни уговориˮ, број 3/93);</p>
			<p class="Basic-Paragraph">Уредба о ратификацији Локарнског аранжмана о установљењу међународне класификације за индустријске узорке и моделе („Службени лист СФРЈ – Међународни уговориˮ, број 51/74);</p>
			<p class="Basic-Paragraph">Закон о потврђивању Женевског акта Хашког споразума о међународној регистрацији индустријског дизајна усвојеног на дипломатској конференцији од 2.  јула 1999. године („Службени гласник РС – Међународни уговориˮ, број 42/09);</p>
			<p class="Basic-Paragraph">Методологија поступања Завода за интелектуалну својину у поступку за признање права на индустријски дизајн и у поступцима по регистрованим индустријским дизајнима;</p>
			<p class="Basic-Paragraph">Закон о ознакама географског порекла („Службени гласник РСˮ, број 18/10);</p>
			<p class="Basic-Paragraph">Правилник о садржини захтева за регистровање ознака географског порекла и садржини захтева за признање статуса овлашћеног корисника ознаке географског порекла („Службени гласник РСˮ, број 93/10);</p>
			<p class="Basic-Paragraph">Закон о потврђивању Лисабонског аранжмана о заштити ознака порекла и њиховом међународном регистровању („Службени лист СРЈ – Међународни уговориˮ, број 6/98);</p>
			<p class="Basic-Paragraph">Закон о потврђивању Мадридског споразума о сузбијању лажних и преварних ознака порекла на производима („Службени лист СРЈ – Међународни уговориˮ, број 1/99).</p>
	</div>

