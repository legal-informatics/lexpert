


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 5. став 2. Закона о признавању сорти пољопривредног биља („Службени гласник РС”, број 30/10),</p>
				<p>Министар пољопривредe и заштите животне средине доноси</p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК</p>
				<p class="naslov">о методама испитивања сорти крмног сирка <span class="italik">(Sorghum bicolor (L.) Moench.)</span> и суданске траве <span class="italik">(Sorghum sudanense Stapf.) </span>ради признавања сортe</p>
				<p class="naslov"><span style="font-weight: 400">"Службени 
				гласник РС", број 145 од 29. децембра 2014.</span></p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником прописују се методе испитивања сорти крмног сирка (<span class="italik">Sorghum bicolor (L.) Moench</span>.) и суданске траве (<span class="italik">Sorghum sudanense Stapf.</span>) (у даљем тексту: сорта) на огледном пољу и у лабораторији, ради признавања сорте. </p>
				<p>Методама из става 1. овог члана испитују се одређене битне особине сорте, ради утврђивања:</p>
				<p>1) различитости, униформности и стабилности сорте (DUS тест);</p>
				<p>2) боље производне и употребне вредности сорте (VCU тест).</p>
				<p>Методе испитивања сорте су скуп поступака и података које предузима, односно прикупља правно лице, предузетник или физичко лице којe испуњава услове прописане законом којим се уређује признавање сорти пољопривредног биља за вршење испитивања сорте (у даљем тексту: извођач огледа).</p>
				<p class="clan">Члан 2.</p>
				<p>Производна и употребна вредност сорте утврђује се на основу резултата испитивања одређених битних особина сорте које се односе на:</p>
				<p>1) принос зелене масе;</p>
				<p>2) принос суве материје;</p>
				<p>3) квалитет биомасе (садржај сирових протеина, садржај целулозе, садржај неутралних – NDF влакна и садржај киселих – ADF влакна).</p>
				<p>Сорта се испитује тако што се битне особине из става 1. овог члана сорте која се испитује упоређују са битним особинама једне или више сорти стандард, у складу са законом којим се уређује признавање сорти пољопривредног биља.</p>
				<p class="clan">Члан 3.</p>
				<p>Сорта се испитује у више одвојених огледа на огледном пољу. Оглед чине елементарне парцеле на којима се врши испитивање. </p>
				<p>Огледи из става 1. овог члана се изводе по плану „потпуно случајног блок система” у четири понављања, а рандомизација, односно план огледа је исти за све локалитете.</p>
				<p>Сорта се испитује на најмање три локалитета који чине мрежу огледа.</p>
				<p class="clan">Члан 4.</p>
				<p>Сорта се испитује на огледном пољу у складу са захтевом за признавање сорте у коме власник сорте, односно његов овлашћени заступник предлаже да се сорта ради испитивања разврста у одговарајући оглед према врсти (крмни сирак, суданска трава) или намени код крмног сирка (за биомасу, биогас). </p>
				<p>Сорта разврстана на начин из става 1. овог члана, ради испитивања сеје се са сортом стандард у одређени оглед.</p>
				<p>Као сорта стандард одређује се сорта која по својим биолошким и производним особинама има највећу вредност за намену за коју се врши испитивање.</p>
				<p>За испитивање на огледном пољу доставља се семе сорте које је испитано на квалитет, здравствено исправно и нетретирано.</p>
				<p class="clan">Члан 5.</p>
				<p>Предусеви на целој површини огледног поља на коме се врши испитивање морају бити одговарајући усеви попут озима жита, махунарке и шећерне репе.</p>
				<p>Сорта се гаји у плодореду, на површини где нема дивљег сирка.</p>
				<p>Испитивање сорте врши се на земљишту без депресија, добре структуре и плодности, које је пре сетве испитано на присутност земљишних штеточина, а по потреби, изводи се и предсетвено третирање инсектицидима.</p>
				<p>Количине минералних ђубрива, време и начин њихове примене, као и остале агротехничке мере примењују се приликом испитивања сорте на огледном пољу тако да буду у складу са највишим нивоом технологије гајења сорте.</p>
				<p class="clan">Члан 6.</p>
				<p>Сорта која се испитује сеје се на површини од 10 m2 а чине је четири реда од по 5 m дужине са размаком између редова од 50 cm, размаком биљака у реду од 10 cm (када се сеје суданска трава), односно до 12,5 cm (када се сеје крмни сирак), размаком између парцела 50 cm и размаком између блокова 1 m.</p>
				<p>Семе се сеје на дубини од 3 до 5 cm, зависно од особина земљишта, његове влажности и крупноће семена.</p>
				<p class="clan">Члан 7.</p>
				<p>У току вегетације сорте која се испитује, евидентирају се:</p>
				<p>1) датум сетве и датум ницања (преко 50% изниклих биљака);</p>
				<p>2) датум метличења (преко 50% цветалих биљака);</p>
				<p>3) датум кошења (први откос почетком метличења, а други шест недеља касније);</p>
				<p>4) висина биљке (cm) – (мери се од основе до врха стабљике узетих из средњег реда непосредно пред косидбу);</p>
				<p>5) полегање биљака.</p>
				<p>Отпорност сорте на полегање утврђује се тако што се прати полегање биљака од метличења до косидбе и приказује се одговарајућом оценом од један (1) до девет (9), и то: </p>
				<p>1) оцена 1 – значи да има од 75% до 100% полеглих биљака;</p>
				<p>2) оцена 3 – значи да има од 50% до 75% полеглих биљака;</p>
				<p>3) оцена 5 – значи да има од 25% до 50% полеглих биљака;</p>
				<p>4) оцена 7 – значи да има до 25% полеглих биљака;</p>
				<p>5) оцена 9 – значи да нема полеглих биљака.</p>
				<p class="clan">Члан 8.</p>
				<p>У току испитивања сорте у огледном пољу у односу на стандардну сорту утврђује се степен присуства болести и штеточина, с тим што извођачи огледа сами евидентирају врсту и степен присуства болести.</p>
				<p>Оцењивање отпорности сорте која се испитује према болестима и штеточинама врши се одговарајућом оценом од један (1) до девет (9), и то:</p>
				<p>1) оцена 1 – значи да има 75–100% оболелих биљака;</p>
				<p>2) оцена 3 – значи да има 50–75% оболелих биљака;</p>
				<p>3) оцена 5 – значи да има 25–50% оболелих биљака;</p>
				<p>4) оцена 7 – значи да има до 25% оболелих биљака;</p>
				<p>5) оцена 9 – значи да нема оболелих биљака.</p>
				<p class="clan">Члан 9.</p>
				<p>У току производне године извођач огледа по косидби сваке сорте у огледном пољу мерењем утврђује:</p>
				<p>1) принос зелене масе (kg/парцели) за свако понављање;</p>
				<p>2) принос суве материје (kg/парцели) за свако понављање.</p>
				<p>На основу ових резултата израчунава се принос изражен у kg/парцели и kg/hа за све сорте у огледу.</p>
				<p class="clan">Члан 10.</p>
				<p>Сорта се испитује у лабораторији тако што се испитује хемијски састав зелене масе, односно садржај сирових протеина, сирове целулозе, суве материје, масти, пепела, БЕМ, влакана.</p>
				<p>За утврђивање хемијског састава зелене масе из става 1. овог члана узима се просечан узорак величине 0,5 kg непосредно после косидбе, из покошене масе са сваке парцеле, односно са сваког понављања, у другој години испитивања.</p>
				<p>Узети узорци из свих понављања се измешају и из добијене масе узимају се два узорка величине по 1 kg за хемијске анализе и утврђивање суве материје.</p>
				<p class="clan">Члан 11.</p>
				<p>Извођач огледа по завршеном испитивању сорте на огледном пољу евидентира: назив извођача огледа; име и презиме лица одговорног за извођење огледа; локалитет на коме се изводи оглед; тип земљишта и садржај храњивих материја у земљишту на коме се налази огледно поље; предусев; обављене агротехничке мере; податке из чл. 7, 8. и 9. овог правилника, као и друге податке који утичу на принос испитиване сорте (оштећења од штеточина, природних непогода и друго).</p>
				<p>Извођач огледа по завршеном испитивању сорте у лабораторији евидентира податке из члана 10. став 1. овог правилника, као и назив извођача огледа, одговорно лице за извођење огледа и локалитет на коме се оглед изводи.</p>
				<p>Подаци из става 1. и 2. овог члана саставни су део годишњих и коначних резултата испитивања.</p>
				<p class="clan">Члан 12. </p>
				<p>Различитост, униформност и стабилност сорте испитује се методом одређеном техничким упутством за тестирање различитости, униформности и стабилности сорте.</p>
				<p class="clan">Члан 13.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis" style="margin-top: 0">Број 110-00-00186/2014-09</p>
				<p class="potpis" style="margin-top: 0">У Београду, 23. децембра 2014. год.</p>
				<p class="potpis" style="margin-top: 0">Министар,</p>
				<p class="potpis" style="margin-top: 0">проф. др <span class="bold">Снежана Богосављевић Бошковић, </span>с.р.</p>
	</div>

