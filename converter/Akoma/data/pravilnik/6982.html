


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 7. став 1. тачка 2) Закона о супстанцама које се користе у недозвољеној производњи опојних дрога и психотропних супстанци („Службени гласник РС”, број 107/05),</p>
				<p>Министар здравља доноси</p>
				<p class="odluka-zakon">ПРАВИЛНИК </p>
				<p class="odluka-zakon">о посебним условима за производњу, односно промет прекурсора прве категорије</p>
				<p class="centar">"Службени глсник РС", број 21 од 10. марта 
				2017.</p>
				<p class="centar">&nbsp;</p>
				<p class="bold">Садржај Правилника</p>
				<p class="clan">Члан 1.</p>
				<p>Овим правилником прописују се посебни услови у погледу просторија, опреме, кадрова и транспорта које морају да испуњавају правна лица која обављају производњу, односно промет прекурсора прве категорије.</p>
				<p class="bold">Услови у погледу просторија</p>
				<p class="clan">Члан 2.</p>
				<p>Просторије за производњу и промет прекурсора прве категорије, у смислу овог правилника, јесу:</p>
				<p>1) просторије у којима се обавља процес производње и други радни процеси везани за прекурсоре прве категорије (у даљем тексту: производне просторије);</p>
				<p>2) просторије у којима се складиште прекурсори прве категорије (у даљем тексту: магацинске просторије).</p>
				<p class="bold">Производне просторије</p>
				<p class="clan">Члан 3.</p>
				<p>Број, величина и распоред производних просторија у објектима одговара технолошком процесу који се у њима одвија.</p>
				<p>За производњу прекурсора прве категорије морају да буду обезбеђене посебне производне просторије физички одвојене од просторија у којима се врши производња осталих супстанци.</p>
				<p>У производним просторијама обезбеђује се довољно слободног простора потребног за несметан транспорт и манипулацију, пролаз запослених и опслуживање, односно одржавање опреме.</p>
				<p class="clan">Члан 4.</p>
				<p>Прекурсори прве категорије у производним просторијама морају да буду заштићени од оштећења, губитака, крађе и злоупотребе.</p>
				<p>Производне просторије морају да буду под видео или физичким надзором 24 часа.</p>
				<p class="bold">Магацинске просторије</p>
				<p class="clan">Члан 5.</p>
				<p>За складиштење прекурсора прве категорије морају да буду обезбеђене посебне магацинске просторије физички одвојене од просторија у којима се врши складиштење осталих супстанци.</p>
				<p>Број и величина магацинских просторија зависи од врсте и количине прекурсора прве категорије који се складиште у њима.</p>
				<p>Прекурсори прве категорије различите врсте који захтевају исте услове складиштења могу да се складиште у једној магацинској просторији уколико једна врста прекурсора прве категорије не утиче штетно на квалитет других врста прекурсора прве категорије.</p>
				<p>Различите врсте прекурсора прве категорије у истој магацинској просторији слажу се одвојено, према врсти.</p>
				<p>У магацинским просторијама намењеним за складиштење и чување прекурсора прве категорије не смеју да се складиште: амбалажа, репроматеријал и полупроизводи.</p>
				<p class="clan">Члан 6.</p>
				<p>Прекурсори прве категорије у магацинским просторијама морају да буду заштићени од оштећења, губитка, крађе и злоупотребе.</p>
				<p>Магацинске просторије обезбеђују се механичким средствима (мрежа на прозорима, решетка на сливницима, метална маска на доњем делу врата и сл.) и морају да буду под видео или физичким надзором 24 часа.</p>
				<p>Уколико се прекурсор прве категорије у течном стању складишти у цистернама, простор око цистерне мора да буде ограђен на удаљености од најмање 3m, а цистерна мора да се налази под видео или физичким надзором 24 часа.</p>
				<p>Кључеви од магацинских просторија, цистерни и простора где су смештене цистерне поверавају се лицу одговорном за производњу, односно промет прекурсора.</p>
				<p class="clan">Члан 7.</p>
				<p>Прекурсори прве категорије складиште се и чувају на подметачима, полицама или палетама.</p>
				<p>Подметачи, полице и палете постављају се у односу на зид на таквој удаљености која омогућава несметан пролаз и чишћење. Прекурсори прве категорије складиштени на непокретним подметачима, полицама или палетама издижу се од подне површине најмање 30 cm.</p>
				<p class="bold">Услови у погледу опреме</p>
				<p class="clan">Члан 8.</p>
				<p>Опрема која се користи у производњи и промету прекурсора прве категорије одговара технолошком процесу производње у објекту и израђује се од материјала отпорног на корозију, који не ступа у реакцију са прекурсорима прве категорије или средством за прање и дезинфекцију опреме.</p>
				<p>Површина опреме која долази у додир са прекурсорима прве категорије не сме имати ивице, скривене углове, удубљења, пукотине, неравнине или било каква оштећења, а сва заварена места морају да буду равна и глатка.</p>
				<p class="bold">Услови у погледу кадрова</p>
				<p class="clan">Члан 9.</p>
				<p>Правно лице које обавља производњу, односно промет прекурсора прве категорије мора да има у радном односу, са пуним радним временом на неодређено време, одговорно лице са високом стручном спремом из области хемије, физичке хемије, биохемије или фармације.</p>
				<p class="bold">Услови у погледу транспорта</p>
				<p class="clan">Члан 10.</p>
				<p>Транспорт прекурсора прве категорије обавља се искључиво у затвореном превозном средству.</p>
				<p>Током транспорта, прекурсори прве категорије морају да буду под физичким обезбеђењем.</p>
				<p class="bold">Завршна одредба</p>
				<p class="clan">Члан 11.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 011-00-00411/2016-12</p>
				<p class="potpis">У Београду, 8. фебруара 2017. године</p>
				<p class="potpis">Министар,</p>
				<p class="potpis">асс др <span class="bold">Златибор Лончар,</span> с.р.</p>
	</div>

