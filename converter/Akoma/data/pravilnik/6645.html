


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 25. став 2. Закона о старој и реткој библиотечкој грађи („Службени гласник РС”, број 52/11),</p>
	<p>Министар културе и информисања доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ПРАВИЛНИК</p>
	<p class="naslov" style="margin-top: 0">о мерама техничке заштите старе и ретке библиотечке грађе</p>
	<p class="naslov" style="margin-top: 0"><span style="font-weight: 400">
	"Службени гласник РС", број 22 од 8. марта 2013.</span></p>
	<p class="naslov">&nbsp;</p>
	<p class="bold">Садржина Правилника</p>
	<p class="clan">Члан 1.</p>
	<p>Овим правилником ближе се уређују мере техничке заштите старе и ретке библиотечке грађе.</p>
	<p class="bold">Мере техничке заштите</p>
	<p class="clan">Члан 2.</p>
	<p>Мере техничке заштите старе и ретке библиотечке грађе су превентивна заштита, микрофилмовање, дигитализација, конзервација и рестаурација.</p>
	<p>Превентивна заштита обухвата анализу и контролу свих фактора ризика који могу довести до оштећења или уништења грађе, услове и поступке за чување старе и ретке библиотечке грађе с циљем да штетне физичке, хемијске и биолошке утицаје сведу на најмању меру или да их у целости искључе.</p>
	<p>Микрофилмовање и дигитализација представљају процес преформатирања старе и ретке библиотечке грађе, у складу са законом.</p>
	<p>Конзервација и рестаурација старе и ретке библиотечке грађе су куративне мере које се спроводе искључиво у овлашћеним конзерваторским лабораторијама и радионицама.</p>
	<p class="bold">Објекти и околина у којима се чува и користи стара и ретка библиотечка грађа</p>
	<p class="clan">Члан 3.</p>
	<p>Објекти у којима се чува и користи стара и ретка библиотечка грађа као и простор који их окружује морају бити одговарајуће уређени, одржавани и опремљени.</p>
	<p>У ванредним околностима (поплава, пожар, крађа или провала, елементарне непогоде, ратна разарања и сл.) предузимају се потребне мере заштите старе и ретке библиотечке грађе, у складу са законом.</p>
	<p class="bold">Просторије у којима се чува и користи стара и ретка библиотечка грађа</p>
	<p class="clan">Члан 4.</p>
	<p>Стара и ретка библиотечка грађа чува се у просторијама које су заштићене од штетних физичких утицаја (прекомерне количине природног или вештачког светла, топлоте или другог зрачења), хемијских утицаја (атмосферских нечистоћа или нечистоћа које се налазе у самој грађи) и биолошких утицаја (бактерија, плесни, инсеката, глодара и др.).</p>
	<p class="bold">Одржавање просторија у којима се чува и користи стараи ретка библиотечка грађа</p>
	<p class="clan">Члан 5.</p>
	<p>Просторије у којима се чува стара и ретка библиотечка грађа чисте се свакодневно усисавањем и брисањем прашине меком четком или благо влажним крпама.</p>
	<p>Усисивач је снабдевен одговарајућим филтерима како не би избацивао патогене микроорганизме у ваздух.</p>
	<p>Једном годишње спроводи се дезинфекција, а према потреби и дезинсекција и дератизација.</p>
	<p class="clan">Члан 6.</p>
	<p>Просторије у којима је смештена стара и ретка библиотечка грађа чисте су и приступачне, изоловане од извора влаге и без штеточина, снабдевене инертним материјалима за смештај и опремом за контролу климе и других фактора ризика.</p>
	<p>У случају појаве штеточина према врсти штеточине и штете коју изазивају, заражена грађа изолује се, одређује се и спроводи одговарајући третман за санирање настале штете, као и мере превентивне заштите.</p>
	<p class="clan">Члан 7.</p>
	<p>Инсталације у просторијама где је смештена или где се користи стара и ретка библиотечка грађа (електричне, водоводне, канализационе и инсталације грејања) редовно се контролишу и одржавају.</p>
	<p>Депои, односно магацинске просторије обезбеђују се од продирања подземних вода.</p>
	<p>Ако се зграда библиотеке налази на терену подложном поплавама, библиотечка грађа не сме се чувати у сутеренским просторијама. Најниже полице у приземљу удаљене су најмање 30 cm од пода.</p>
	<p class="clan">Члан 8.</p>
	<p>За чување старе и ретке библиотечке грађе обезбеђују се оптимални услови у погледу температуре и влажности, без наглих промена, као и мерни инструменти за њихово континуирано праћење.</p>
	<p>Стара и ретка библиотечка грађа чува се на температури 16 – 20°С при релативној влажности 45 – 60%.</p>
	<p>Микрооблици, фотодокумента, филмови, ПВЦ плоче, записи на магнетном или оптичком медију, електронске форме и сл. чувају се у заштитним омотима израђеним од одговарајућих материјала, сложени у полицама једни до других на температури 16 – 18°С и у условима релативне влажности ваздуха 40 – 50%.</p>
	<p class="clan">Члан 9.</p>
	<p>Одржавање потребних микроклиматских услова постиже се:</p>
	<p>1) изолацијом објеката у којима се чува и користи стара и ретка библиотечка грађа; 
	</p>
	<p>2) коришћењем клима уређаја који истовремено одржавају потребну температуру, влажност и пречишћавање ваздуха и обезбеђују његову циркулацију;</p>
	<p>3) проветравањем (уз лагану промају) по сувом сунчаном дану од 9,00 до 14,00 часова;</p>
	<p>4) загревањем или хлађењем просторија;</p>
	<p>5) употребом дехидратационих средстава (силикагела, калцијумхлорида или калцијумхидроксида и др.) у случају када се упркос правилном режиму проветравања влажност не може смањити.</p>
	<p class="clan">Члан 10.</p>
	<p>За осветљење просторија у којима се чува стара и ретка библиотечка грађа користе се светлосни извори који немају хемијско, фотохемијско или биолошко дејство на стару и ретку библиотечку грађу.</p>
	<p>Просторије у којима се користи стара и ретка библиотечка грађа имају дневно и одговарајуће вештачко осветљење.</p>
	<p>Заштита старе и ретке библиотечке грађе од сунчеве светлости постиже се застакљивањем прозора опремљених ултравиолетним филтерима, стављањем ролетни, платнених завеса, премазивањем стакла одговарајућим бојама итд.</p>
	<p class="clan">Члан 11.</p>
	<p>Стара и ретка библиотечка грађа смешта се на полице израђене од хемијски стабилних материјала (од нерђајућег челика, лакираног, обојеног или елоксираног метала и др.).</p>
	<p>Први и последњи ред књига одвојени су од пода, односно од таванице и зидова 15 до 20 cm, због слободне циркулације ваздуха и спречавања оштећења од кондезације на најхладнијим местима.</p>
	<p>У ормарима у којима се налази стара и ретка библиотечка грађа осигурана је циркулација ваздуха отворима на страницама или се циркулација остварује недељним проветравањем.</p>
	<p class="clan">Члан 12.</p>
	<p>Стара и ретка библиотечка грађа чува се у зависности од врсте грађе (књиге, новине, часописи, плакати, мапе итд.) и од врсте медија на којима се налазе (микрофилм, оптички или дигитални медиј и др.), а у складу са важећим стандардима и препорукама.</p>
	<p class="bold">Означавање оригиналних публикација</p>
	<p class="clan">Члан 13.</p>
	<p>Све врсте означавања оригиналних публикација не смеју да нарушавају њихов физички, естетски или културни интегритет.</p>
	<p>Дозвољена је употреба искључиво меке графитне оловке и трајних мастила.</p>
	<p>Налепнице са ознакама израђене су у складу са важећим стандардима о трајности (од трајног папира, стабилне у води нерастворне боје, са водорастворљивим везивом и сл.). 
	</p>
	<p class="bold">Преформатирање старе и ретке библиотечке грађе</p>
	<p class="clan">Члан 14.</p>
	<p>Ради заштите оригиналног примерка и коришћења старе и ретке библиотечке грађе, грађа се може преносити на други медиј, односно преформатирати.</p>
	<p>Преформатирање старе и ретке библиотечке грађе врши се искључиво одговарајућим поступцима микрофилмовања и дигитализације.</p>
	<p>Спровођење поступка преформатирања старе и ретке библиотечке грађе обавља се уз стручни надзор конзерватора из овлашћене конзерваторске лабораторије.</p>
	<p class="bold">Излагање старе и ретке библиотечке грађе</p>
	<p class="clan">Члан 15.</p>
	<p>Начин излагања старе и ретке библиотечке грађе прилагођава се врсти, облику, величини и стању очуваности грађе.</p>
	<p>Стара и ретка библиотечка грађа излаже се само ако су осигурани оптимални услови (температура 18 – 22°С и релативна влажност ваздуха 40 – 50%, светлост до 50 лукса и др.).</p>
	<p>Стара и ретка библиотечка грађа излаже се уз стручни надзор конзерватора из овлашћене конзерваторске лабораторије.</p>
	<p class="bold">Конзервација старе и ретке библиотечке грађе</p>
	<p class="clan">Члан 16. </p>
	<p>Конзервација старе и ретке библиотечке грађе подразумева мере изведене на старој и реткој библиотечкој грађи које се предузимају ради санирања механичких, физичко-хемијских и биолошких оштећења, а које продужавају век трајања грађе, успоравају природно старење и обезбеђују грађу од разних врста оштећења: стерилизација, механичко чишћење, прање, бељење, уклањање флека, неутрализација и ојачавање.</p>
	<p class="clan">Члан 17.</p>
	<p>Рестаурација старе и ретке библиотечке грађе подразумева мере које се предузимају на старој и реткој библиотечкој грађи како би се вратио њен оригинални изглед, односно првобитно стање: ручна или машинска рестаурација. 
	</p>
	<p class="bold">Мере противпожарне заштите</p>
	<p class="clan">Члан 18.</p>
	<p>Мере противпожарне заштите старе и ретке библиотечке грађе спроводе се у складу са одговарајућим прописима из области заштите од пожара.</p>
	<p class="bold">Ступање на снагу </p>
	<p class="clan">Члан 19.</p>
	<p>Овај правилник ступа на снагу осмог дана од дана објављивања у ,,Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">Број 110-00-00003/2013-02</p>
	<p class="potpis" style="margin-top: 0">У Београду, 1. марта 2013. године</p>
	<p class="potpis" style="margin-top: 0">Министар,</p>
	<p class="potpis" style="margin-top: 0"><span class="bold">Братислав Петковић,</span> с.р.</p>

