


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 225. став 3. Закона о полицији („Службени гласник РС”, бр. 6/16 и 24/18), </p>
			<p class="Basic-Paragraph">Министар унутрашњих послова доноси</p>
			<p class="odluka-zakon">ПРАВИЛНИК</p>
			<p class="odluka-zakon">о начину вршења унутрашње контроле</p>
			<p class="centar">"Службени гласник РС", број 39 од 25. маја 2018.</p>
			<p class="bold">1. Предмет правилника</p>
			<p class="clan">Члан 1.</p>
			<p class="Basic-Paragraph">Овим правилником уређује се начин вршења унутрашње контроле полицијских службеника и других запослених у Министарству унутрашњих послова (у даљем тексту: Министарство) од стране полицијских службеника Сектора унутрашње контроле овлашћених за вршење унутрашње контроле (у даљем тексту: полицијски службеници унутрашње контроле).</p>
			<p class="bold">2. Сазнања о потреби вршења унутрашње контроле</p>
			<p class="clan">Члан 2.</p>
			<p class="Basic-Paragraph">До почетних сазнања о кривичним делима и другим видовима незаконитог поступања полицијских службеника и других запослених у Министарству, полицијски службеници унутрашње контроле долазe:</p>
			<p class="Basic-Paragraph">1) прикупљањем података оперативним радом;</p>
			<p class="Basic-Paragraph">2) на основу захтева надлежног јавног тужиоца;</p>
			<p class="Basic-Paragraph">3) прикупљањем сазнања и обавештења на основу података добијених од организационих јединица Министарства и других органа и организација;</p>
			<p class="Basic-Paragraph">4) путем поднетих притужби и других поднесака физичких и правних лица у којима има елемената кривичног дела извршеног на раду или у вези са радом полицијског службеника или другог запосленог у Министарству;</p>
			<p class="Basic-Paragraph">5) путем обраћања полицијских службеника и других запослених у Министарству, грађана и правних лица у случајевима који нису предвиђени одредбама којима се уређује притужбени и скраћени поступак или одредбама других закона, анонимних пријава, информација објављених у средствима  јавног информисања, дојава путем телефона и других средстава комуникације и на други начин.</p>
			<p class="bold">3. Оперативне мере и радње Сектора</p>
			<p class="clan">Члан 3.</p>
			<p class="Basic-Paragraph">Када постоје основи сумње да је извршено кривично дело, односно други вид незаконитог поступања од стране полицијских службеника и других запослених у Министарству, полицијски службеници унутрашње контроле предузимају мере и радње, у складу са законом којим се уређује кривични поступак, на откривању и сузбијању кривичних дела корупције и других облика коруптивног понашања, као и других кривичних дела полицијских службеника и других запослених у Министарству, извршених на раду или у вези са радом.</p>
			<p class="Basic-Paragraph">Током примене посебних доказних радњи полицијски службеници унутрашње контроле могу примењивати овлашћења, мере и радње прописане Законом о кривичном поступку, Законом о прекршајима и другим законима (легендирана документа, техничка средства и средства за посебне оперативне потребе).</p>
			<p class="clan">Члан 4.</p>
			<p class="Basic-Paragraph">Када Сектор поднесе кривичну пријаву против полицијског службеника или другог запосленог у Министарству због извршеног кривичног дела на раду или у вези са радом, о томе ће обавестити организациону јединицу у којој ради полицијски службеник или други запослени у Министарству против кога је поднета кривична пријава.</p>
			<p class="Basic-Paragraph">Уколико полицијски службеници унутрашње контроле приликом предузимања мера и радњи из свог делокруга рада, утврде постојање повреде службене дужности полицијског службеника или другог запосленог у Министарству, Сектор налаже руководиоцу организационе јединице у којој запослени ради, отклањање утврђених незаконитости и реализацију мера одговорности у складу са законом и другим прописима донетима на основу закона.</p>
			<p class="bold">4. Превентивне активности Сектора</p>
			<p class="clan">Члан 5.</p>
			<p class="Basic-Paragraph">У циљу превенције корупције Сектор врши превентивну контролну свих организационих јединица у Министарству,  спроводи тест интегритета, анализу ризика од корупције и води евиденцију имовног стања и врши контролу пријаве и промене имовног стања, у складу са законом којим се уређују евиденције и обрада података у области унутрашњих послова.</p>
			<p class="clan">Члан 6.</p>
			<p class="Basic-Paragraph">Сектор врши превентивну контролу рада и обављања полицијских и других унутрашњих послова у организационим јединицама Министарства у којима су уочене одређене незаконитости и пропусти у раду, посебно на радним местима и линијама рада ризичним за корупцију, а на које указују у својим обраћањима запослени у Министарству, грађани и правна лица или на основу сазнања којима располаже Сектор.</p>
			<p class="Basic-Paragraph">Сектор сачињава План превентивне контроле који садржи податке о разлозима за вршење превентивне контроле, циљевима вршења контроле, мерама  и радњама које ће се предузети у вршењу контроле, областима рада и поступања полицијских службеника и других запослених у Министарству које ће бити предмет контроле, спровођењу процене ризика од корупције за појединачна радна места као и организациону јединицу у целини, времену вршења контроле и задацима током вршења контроле. Саставни део Плана превентивне контроле је и обављање разговора са полицијским службеницима и другим запосленима у Министарству по линији рада која је предмет контроле.  </p>
			<p class="Basic-Paragraph">План превентивне контроле одобрава овлашћени руководилац Сектора.</p>
			<p class="clan">Члан 7.</p>
			<p class="Basic-Paragraph">Након извршене контроле сачињава се Извештај о извршеној контроли (у даљем тексту: Извештај) који садржи податке о:</p>
			<p class="Basic-Paragraph">1) временском периоду у коме је спроведен поступак контроле;</p>
			<p class="Basic-Paragraph">2) полицијским службеницима унутрашње контроле који су извршили контролу и руководиоцима контролисане организационе јединице који су присуствовали контроли;</p>
			<p class="Basic-Paragraph">3) предузетим мерама и радњама као и о прикупљеним доказима у поступку контроле;</p>
			<p class="Basic-Paragraph">4) утврђеним незаконитостима и пропустима у раду и подацима о запосленима који су исте извршили;</p>
			<p class="Basic-Paragraph">5) наложеним мерама за отклањање утврђених незаконитости и реализацију мера одговорности у складу са законом; </p>
			<p class="Basic-Paragraph">6) уоченим ризицима од корупције;</p>
			<p class="Basic-Paragraph">7) препорукама за отклањање утврђених неправилности у раду;</p>
			<p class="Basic-Paragraph">8) примерима добре праксе у поступању, као позитивним  решењима за друге организационе јединице.</p>
			<p class="Basic-Paragraph">Начелник Сектора унутрашње контроле доставља Извештај министру унутрашњих послова, директору полиције, начелнику Сектора и руководиоцу контролисане организационе јединице.</p>
			<p class="bold">5. Поступање по обраћањима достављеним Сектору</p>
			<p class="clan">Члан 8.</p>
			<p class="Basic-Paragraph">Уколико обраћања која су достављена Сектору по својој садржини представљају притужбу, полицијски службеници унутрашње контроле поступају са њима на начин прописан Законом о полицији и правилником којим се уређује притужбени поступак у Министарству.</p>
			<p class="Basic-Paragraph">Обраћања која немају карактер притужбе као и анонимни поднесци, проверавају се непосредно од стране полицијских службеника унутрашње контроле. </p>
			<p class="Basic-Paragraph">Изузетно, када наводи из обраћања указују да се у конкретном случају ради о повредама важећих прописа које представљају повреде службене дужности, Сектор може одредити да проверу изврши руководилац организационе јединице, у којој је запослено лице на које се обраћање односи. Руководилац организационе јединице у којој запослени ради доставља Сектору извештај са оценом основаности навода из обраћања. </p>
			<p class="Basic-Paragraph">Уколико достављени извештај не садржи оцену основаности свих навода изнетих у обраћању или је провера извршена непотпуно или непрофесионално, Сектор може вратити извештај ради допуне, уз јасно дате смернице за вршење допунских провера или може одлучити да провере навода из обраћања непосредно изврше полицијски службеници унутрашње контроле. </p>
			<p class="Basic-Paragraph">Када се Сектору достави обраћање које садржи исте наводе по којима је Сектор претходно поступао,  неће се вршити поновна провера навода.</p>
			<p class="Basic-Paragraph">Извештаји о извршеним проверама навода из анонимних обраћања и пријава достављених Сектору којима није утврђена њихова основаност, архивирају се у евиденцијама Сектора након одобрења надлежног руководиоца у складу са прописом којим се уређују евиденције и обрада података у области унутрашњих послова. </p>
			<p class="Basic-Paragraph">Сектор не поступа по анонимним обраћањима која не садрже конкретне податке неопходне за поступање Сектора, већ се она одлажу у евиденције Сектора, а у зависности од одлуке надлежног руководиоца Сектора достављају се надлежној организационој јединици.</p>
			<p class="Basic-Paragraph">Обраћања који се не односе на делокруг рада Сектора, по пријему и евидентирању, уступају се надлежној организационој јединици Министарства или надлежном државном органу, о чему се писаним путем обавештава подносилац. </p>
			<p class="Basic-Paragraph">Када се Сектору непосредно достави писано обраћање или други поднесак, а за које је Сектор проверама утврдио да садрже неосноване наводе, подносиоцу се доставља одговор о утврђеном чињеничном стању и разлозима неоснованости.</p>
			<p class="Basic-Paragraph">Када се Сектору непосредно достави писано обраћање или други поднесак, за које је Сектор проверама утврдио да су наводи истих основани, подносиоцу се доставља одговор о утврђеном чињеничном стању и разлозима основаности, а Кабинету министра доставља се извештај са предлогом мера, уз констатацију да је достављен одговор подносиоцу.</p>
			<p class="Basic-Paragraph">У вези обраћања који су насловљени на министра унутрашњих послова, а потом прослеђени на поступање Сектору, по извршеним проверама, полицијски службеници унутрашње контроле сачињавају извештај за Кабинет министра. Уз извештај се доставља и предлог одговора за подносиоца.</p>
			<p class="Basic-Paragraph">Одговор подносиоцу обраћања или другог поднеска по коме је поступао Сектор, након извршених провера, потписује овлашћени руководилац Сектора.</p>
			<p class="Basic-Paragraph">У писаном одговору се наводе све релевантне чињенице и околности које су разматране у спроведеном поступку, као и разлози због којих је заузет одређени став у односу на наводе из обраћања.</p>
			<p class="bold">6. Ступање на снагу</p>
			<p class="clan">Члан 9.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">01 број 3758/17-7</p>
			<p class="potpis">У Београду, 18. маја 2018. године</p>
			<p class="potpis">Министар,</p>
			<p class="potpis">др <span class="bold">Небојша Стефановић, </span>с.р.</p>
	</div>

