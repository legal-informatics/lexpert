

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 8. став 5. Закона о дуалном образовању („Службени гласник РС”, број 101/17),</p>
			<p class="Basic-Paragraph">Министар просвете, науке и технолошког развоја доноси</p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима, начину рада, активностима и саставу Тима за каријерно вођење и саветовање у средњој школи која реализује образовне профиле у дуалном образовању</p>
			<p class="centar">"Службени гласник РС", број 2 од 16. јануара 2019.</p>
			<p class="bold">Предмет Правилника</p>
			<p class="clan">Члан 1.</p>
			<p class="Basic-Paragraph">Овим правилником утврђују се ближи услови о начину рада, активностима и саставу Tима за каријерно вођење и саветовање (у даљем тексту: Тим за КВиС) у средњој школи која реализује образовне профиле у дуалном образовању.</p>
			<p class="bold">Образовање Тима за КВиС</p>
			<p class="clan">Члан 2.</p>
			<p class="Basic-Paragraph">Директор средње школе (у даљем тексту: школа) образује Тим за КВиС, који чине представници запослених у школи, струковних удружења, јединице локалне самоуправе и послодаваца.</p>
			<p class="Basic-Paragraph">Координатор Тима за КВиС (у даљем тексту: Координатор тима) је представник школе.</p>
			<p class="clan">Члан 3.</p>
			<p class="Basic-Paragraph">Представници запослених у школи у Тиму за КВиС су стручни сарадници, наставници стручних предмета из подручја рада образовног профила у дуалном образовању, координатор учења кроз рад и други наставници.</p>
			<p class="Basic-Paragraph">Представнике струковних удружења у Тиму за КВиС предлажу одговарајућа струковна удружења која делују на територији јединице локалне самоуправе у којој је седиште  школе. </p>
			<p class="Basic-Paragraph">Представнике јединице локалне самоуправе у Тиму за КВиС предлаже надлежни орган јединице локалне самоуправе у којој је седиште  школе. </p>
			<p class="Basic-Paragraph">Представници послодаваца у Тиму за КВиС су лица запослена код послодаваца код којих се реализује учење кроз рад, а уколико је то од интереса за реализацију активности каријерног вођења и саветовања, чланови Тима за КВиС могу бити и представници других послодаваца и удружења послодаваца. </p>
			<p class="Basic-Paragraph">У раду Тима за КВиС могу учествовати представници Националне службе за запошљавање, локалних канцеларија за младе, омладинских организација и организација цивилног друштва које се баве каријерним вођењем и саветовањем и високошколских установа.</p>
			<p class="Basic-Paragraph">Школа, у складу са Стандардима каријерног вођења и саветовања донетим на основу закона који уређује национални оквир квалификација (у даљем тексту: Стандарди), планира и организује усавршавање чланова Тима за КВиС.</p>
			<p class="bold">Активности Тима за КВиС</p>
			<p class="clan">Члан 4.</p>
			<p class="Basic-Paragraph">Тим за КВиС:</p>
			<p class="Basic-Paragraph">1) учествује у припреми дела Школског програма и дела Годишњег плана рада школе који се односи на активности каријерног вођења и саветовања и прати њихово остваривање;</p>
			<p class="Basic-Paragraph">2) организује и спроводи активности саветовања, информисања и обучавања за вештине управљања каријером у складу са Стандардима и кроз међупредметно повезивање исхода и садржаја различитих предмета;</p>
			<p class="Basic-Paragraph">3) обавља активности ради распоређивања ученика за учење кроз рад, у складу са правилником којим се уређује распоређивање ученика за учење кроз рад;</p>
			<p class="Basic-Paragraph">4) континуирано прати задовољство и мотивацију ученика и послодаваца током учења кроз рад;</p>
			<p class="Basic-Paragraph">5) оснажује и подржава ученика у идентификовању и документовању (у даљем тексту: портфолио) искуства и користи од учења кроз рад као и посебних постигнућа и успеха, и подстиче ученика да на основу искуства учења кроз рад планира и поставља даље циљеве каријерног развоја;</p>
			<p class="Basic-Paragraph">6) процењује и вреднује програм каријерног вођења на основу остварености исхода вештина управљања каријером, у складу са Стандардима;</p>
			<p class="Basic-Paragraph">7) остварује сарадњу са другим тимовима у школи, Привредном комором, Националном службом за запошљавање, привредним субјектима и  високошколским установама у процесу планирања активности каријерног вођења и саветовања и развија мрежу спољних сарадника и организација, ради усмеравања ученика према индивидуалним потребама и у њиховом најбољем интересу;</p>
			<p class="Basic-Paragraph">8) сарађује са тимом за професионалну орјентацију основне школе ради успостављања континуитета пружања услуга каријерног вођења и саветовања и  информисања  ученика и њихових родитеља o могућностима школовања на образовним профилима у дуалном образовању, условима и контексту у којем се реализује учење кроз рад код послодавца.</p>
			<p class="Basic-Paragraph">Активности из става 1. овог члана обављају се у складу са Стандардима.</p>
			<p class="bold">Годишњи план рада Тима за КВиС</p>
			<p class="clan">Члан 5.</p>
			<p class="Basic-Paragraph">Годишњи план рада Тима за КВиС садржи: назив и опис активности и задатка, циљну групу, циљеве активности, исходе активности, носиоце активности и сараднике у реализацији, динамику и трајање активности, ресурсе и начин праћења активности. </p>
			<p class="Basic-Paragraph">Годишњим планом рада школе, у делу који се односи на самовредновање, планирају се активности у функцији самовредновања и унапређивања рада Тима за КВиС.</p>
			<p class="Basic-Paragraph">Годишњи план рада Тима за КВиС саставни је део Годишњег плана рада школе.</p>
			<p class="bold">Начин рада Тима за КВиС</p>
			<p class="clan">Члан 6.</p>
			<p class="Basic-Paragraph">Ради реализације активности из члана 4. овог правилника Тим за КВиС одржава састанке и то најмање једном у току сваког полугодишта, а по потреби и чешће.</p>
			<p class="Basic-Paragraph">Координатор Тима за КВиС сазива и председава састанцима, и води евиденцију о одржаним састанцима.</p>
			<p class="Basic-Paragraph">Одлуке на састанцима Тима за КВиС доносе се већином гласова присутних чланова, уз обавезно присуство чланова Тима за КВиС представника школе.</p>
			<p class="Basic-Paragraph">За реализацију специфичних задатака у оквиру активности из члана 4. овог правилника, Координатор Тима може да повери обављање тих задатака једном или више чланова Тима за КВиС у складу са њиховим компетенцијама.</p>
			<p class="Basic-Paragraph">Састанцима Тима за КВиС могу да присуствују и представници родитеља, односно других законских заступника ученика и ученичког парламента.</p>
			<p class="Basic-Paragraph">Пружање подршке ученицима и њиховим родитељима Тим за КВиС организује у складу са специфичним потребама ученика, уз континуирано и заједничко усаглашавање циљева и тема активности.</p>
			<p class="Basic-Paragraph">Тим за КВиС реализује саветодавне активности са сваким учеником школе  најмање у трајању од једног сата у току школске године. </p>
			<p class="bold">Вођење евиденције о активностима каријерног вођења и саветовања</p>
			<p class="clan">Члан 7.</p>
			<p class="Basic-Paragraph">Тим за КВиС води евиденцију о активностима каријерног вођења и саветовања из члана 4. став 1. овог правилника.</p>
			<p class="Basic-Paragraph">Податке о личности ученика потребне за вођење евиденције о активностима каријерног вођења и саветовања, Тим за КВиС користи из евиденције коју води школа, у складу са законом који уређује основе система образовања и васпитања.</p>
			<p class="Basic-Paragraph">Приступ и увид у податке о личности ученика које може обрађивати само школа, имају искључиво чланови Тима за КВиС запослени у школи, у складу са законом који уређује основе система образовања и васпитања и законом који уређује средње образовање и васпитање.</p>
			<p class="Basic-Paragraph">У прикупљању података који су потребни за израду портфолиа, података од значаја за каријерни развој ученика и података из дневника рада који се води у складу са планом и програмом наставе и учења, ученику помаже Тим за КВиС у оквиру активности из члана 4. став 1. тачка 5) овог правилника.</p>
			<p class="bold">Ступање на снагу</p>
			<p class="clan">Члан 8.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">Број 110-00-00744/2018-18</p>
			<p class="potpis">У Београду, 9. јануара 2019. године</p>
			<p class="potpis">Министар,</p>
			<p class="potpis"><span class="bold">Младен Шарчевић, </span>с.р.</p>
	</div>

