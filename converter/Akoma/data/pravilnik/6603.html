


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 85. став 3. Закона о ученичком и студентском стандарду („Службени гласник РС”, бр. 85/10 и 55/13), </p>
				<p>Министар просвете, науке и технолошког развоја доноси</p>
				<p class="odluka-zakon">ПРАВИЛНИК </p>
				<p class="odluka-zakon">о условима и начину утврђивања цене услуга у установама ученичког и студентског стандарда</p>
				<p class="centar">"Службени гласник РС", број 108 од 29. 
				децембра 2016.</p>
				<p class="centar">&nbsp; &nbsp;</p>
				<p class="clan">Члан 1.</p>
				<p>Овим правилником утврђују се услови и начин утврђивања цена услуга у установама ученичког и студентског стандарда.</p>
				<p class="clan">Члан 2.</p>
				<p>Кроз цену услуга обезбеђују се средства за материјалне трошкове и припадајуће зависне трошкове установа у којима се обезбеђује смештај, исхрана, одмор и опоравак ученика, односно студената, у складу са законом.</p>
				<p>Зараде и друга припадајућа давања опредељују се, у складу са важећим прописима и колективним уговорима, из буџета Републике Србије.</p>
				<p class="clan">Члан 3.</p>
				<p>Кроз цену услуга обезбеђују се средства за:</p>
				<p>1) смештај, исхрану и васпитни рад у установама ученичког стандарда;</p>
				<p>2) смештај и исхрану у установама студентског стандарда; </p>
				<p>3) смештај и исхрану у установама за одмор и опоравак ученика и студената.</p>
				<p>Кроз цену услуга обезбеђују се средстава за материјалне и програмске трошкове ученичких и студентских културних центара.</p>
				<p class="clan">Члан 4.</p>
				<p>Цене услуга које пружају установе ученичког и студентског стандарда наведене у члану 3. утврђују се полазећи од текућих расхода:</p>
				<p>1) сталних трошкова: </p>
				<p>(1) трошкова платног промета и банкарских услуга,</p>
				<p>(2) енергетских услуга (електрична енергија, природни гас и трошкови грејања),</p>
				<p>(3) комуналних услуга (водовод и канализација, услуге редовног одржавања и старања и остале комуналне услуге),</p>
				<p>(4) услуга комуникација (телефони, интернет, кабловска и услуге поште и доставе),</p>
				<p>(5) трошкова осигурања имовине и запослених,</p>
				<p>(6) закупа имовине и опреме,</p>
				<p>(7) осталих сталних трошкова;</p>
				<p>2) трошкова путовања (осим путовања туристичког карактера);</p>
				<p>3) услуга по уговору:</p>
				<p>(1) административних услуга,</p>
				<p>(2) компјутерских услуга,</p>
				<p>(3) услуга образовања и усавршавања запослених,</p>
				<p>(4) услуга информисања,</p>
				<p>(5) стручних услуга (остале стручне услуге у оквиру текућег одржавања објеката и опреме),</p>
				<p>(6) услуге за домаћинство и угоститељство (хемијско чишћење и прање),</p>
				<p>(7) осталих општих услуга;</p>
				<p>4) специјализованих услуга: </p>
				<p>(1) пољопривредне услуге,</p>
				<p>(2) услуге образовања, културе и спорта,</p>
				<p>(3) медицинских услуга и услуге јавног здравља (законом прописани контролни прегледи радника и контрола узорака намирница и јела),</p>
				<p>(4) услуга очувања животне средине, науке и геодетских услуга,</p>
				<p>(5) осталих специјализованих услуга;</p>
				<p>5) трошкова материјала:</p>
				<p>(1) материјала за припрему оброка (према нормативима) и остали материјал, </p>
				<p>(2) материјала за одржавање хигијене,</p>
				<p>(3) административни материјал (канцеларијски материјал, одећа, обућа и униформе, ХТЗ опреме, биодекорација и остали административни материјал),</p>
				<p>(4) материјал за пољопривреду,</p>
				<p>(5) материјала за образовање и усавршавање запослених,</p>
				<p>(6) материјала за саобраћај (бензин, дизел гориво, уља и мазива и остали материјал за превозна средства),</p>
				<p>(7) материјал за образовање, културу и спорт,</p>
				<p>(8) медицински материјал (приручне апотеке и сл.),</p>
				<p>(9) материјала за посебне намене (потрошни материјал, резервни делови, алат и инвентар и остали материјал);</p>
				<p>6) порези и обавезне таксе;</p>
				<p>7) трошкова интервенција и поправки на објектима (електро-инсталација, водоводних инсталација,инсталација за грејање, молерско-фарбарски радови, столарски радови), као и трошкова интервенција и поправки на опреми;</p>
				<p>8) хитне замене дотрајале и неисправне опреме и ситног инвентара до висине обрачунате амортизације некретнина и опреме.</p>
				<p class="clan">Члан 5.</p>
				<p>Трошкови електричне енергије утврђују се на основу количине и цене електричне енергије.</p>
				<p>Трошкови воде утврђују се у зависности од намене, количине и цене воде у одређеном периоду.</p>
				<p>Трошкови грејања утврђују се на основу количине горива, површине простора који се греје, дужине грејне сезоне и цене горива.</p>
				<p>Трошкови за одржавање хигијене у установи утврђују се на основу потребне количине материјала и цена.</p>
				<p>Трошкови изношења смећа одређују се зависно од величине установе, учесталости пражњења контејнера за смеће и цене услуга комуналне организације која врши изношење смећа.</p>
				<p>Трошкови за текуће и инвестиционо одржавање основних и других средстава рада опредељују се зависно од старости средстава, износа годишње амортизације и потребе одржавања.</p>
				<p>Материјални и други трошкови рада у установи утврђују се у зависности од врсте, намене и цене материјала и услуга.</p>
				<p class="clan">Члан 6.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-446/2015-05</p>
				<p class="potpis">У Београду, 20. децембра 2016. године.</p>
				<p class="potpis">Министар,</p>
				<p class="potpis"><span class="bold">Младен Шарчевић, </span>с.р. </p>
	</div>

