


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 121. став 4. Закона о запосленима у аутономним покрајинама и јединицама локалне самоуправе („Службени гласник РС”, број 21/16),</p>
				<p>Министар државне управе и локалне самоуправе доноси</p>
				<p class="odluka-zakon">ПРАВИЛНИК</p>
				<p class="odluka-zakon">о утврђивању обавезних елемената програма општег и посебног стручног усавршавања службеника у јединицама локалне самоуправе </p>
				<p class="centar">"Службени гласник РС", број 49 од 22. маја 
				2017.</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником утврђују се обавезни елементи програма општег и посебног стручног усавршавања службеника у јединицама локалне самоуправе, органима градских општина, као и у службама и организацијама које оснива надлежни орган јединице локалне самоуправе и градске општине, према посебном закону (у даљем тексту: службеници у јединицама локалне самоуправе). </p>
				<p class="bold">Обавезни елементи програма стручног усавршавања</p>
				<p class="clan">Члан 2.</p>
				<p>Обавезни елементи општих и посебних програма стручног усавршавања службеника у јединицама локалне самоуправе обезбеђују методолошку целовитост програма, планиране ефекте реализације програма, актуелност програма у односу на прописе, утврђују планирани број, структуру корисника програма и неопходне кадровске и техничке услове за реализацију програма. </p>
				<p class="bold">Методолошка целовитост програма </p>
				<p class="clan">Члан 3.</p>
				<p>Методолошка целовитост програма обезбеђује се:</p>
				<p>1) навођењем циља спровођења програма који садржи основне разлоге за доношење програма, а заснован је на анализи потреба за стручним усавршавањем службеника у јединицама локалних самоуправа;</p>
				<p>2) навођењем области стручног усавршавања на коју се програм односи (надлежност локалне самоуправе, поверени посао или врста личних вештина која захтева стручно усавршавање);</p>
				<p>3) приказом садржинске целовитости програма, којим се потврђује да су програмом стручног усавршавања обрађена сва питања од значаја за постизање планираних резултата и да је одабран адекватан облик спровођења стручног усавршавања (обука, обука на даљину, семинар, студијска посета, саветовање, научно-стручни скуп, округли сто, менторство, коучинг и друго) и да планирани број корисника одговара циљу спровођења програма.</p>
				<p class="bold">Планирани ефекти реализације програма </p>
				<p class="clan">Члан 4.</p>
				<p>Планирани ефекти реализације програма доказују се:</p>
				<p>1) успостављањем показатеља успешности спровођења програма (оцена степена задовољства полазника кроз евалуационе упитнике, начин процене степена применљивости усвојених знања и вештина);</p>
				<p>2) описом начина праћења спровођења програма;</p>
				<p>3) описом начина регистровања и обраде података о планираном и спроведеном програму интерпретације резултата спровођења програма. </p>
				<p class="bold">Актуелност програма у односу на прописе </p>
				<p class="clan">Члан 5.</p>
				<p>Актуелност програма у односу на прописе обезбеђује се:</p>
				<p>1) навођењем чињеница, које доказују потребу организовања програма а односе се на планиране или усвојене нове прописе или измене постојећих прописа, који захтевају да службеници у јединицама локалне самоуправе стекну нова стручна знања о начину примене тих прописа; </p>
				<p>2) навођењем незадовољавајућих резултата инспекцијског надзора, управне или судске контроле законитости аката, које доноси орган локалне самоуправе или податка о неизвршавању односно кашњењу органа локалне самоуправе са извршавањем утврђених обавеза или поступањем у утврђеним роковима, који захтевају да службеници у јединицама локалне самоуправе унапреде постојећа стручна знања и вештине. </p>
				<p class="bold">Број и структура корисника програма </p>
				<p class="clan">Члан 6.</p>
				<p>У програму се обавезно наводи:</p>
				<p>1) професионална структура корисника програма (звања, радна места, искуство, квалификације или врста послова, које будући полазници обављају);</p>
				<p>2) очекивани број полазника, за који је планиран програм и за који су обезбеђена средства за спровођење;</p>
				<p>3) највећи и најмањи број пријављених полазника за програм;</p>
				<p>4) обезбеђена средства која се утврђују за сваки програм.</p>
				<p class="bold">Кадровски и технички услови за реализацију програма</p>
				<p class="clan">Члан 7.</p>
				<p>Кадровски и технички услови за реализацију програма морају да буду у вези са садржином и предметом програма као и са предвиђеним обликом стручног усавршавања.</p>
				<p>Кадровски услови за реализацију програма подразумевају одређивање неопходног броја лица, која ће бити задужена за стручно-техничку припрему и спровођење програма (ментора, тренера, предавача, коуча) као и навођење њихових компетенција и стручног искуства. </p>
				<p>Технички услови у погледу реализације односе се на:</p>
				<p>1) величину и захтевану техничку опремљеност простора намењеног програмским садржајима;</p>
				<p>2) техничке и информационо-комуникационе критеријуме за спровођење обука на даљину;</p>
				<p>3) посебне техничке услове за програмске садржаје намењене специфичним врстама корисника. </p>
				<p class="bold">Ступање на снагу</p>
				<p class="clan">Члан 8.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00091/2017-13</p>
				<p class="potpis">У Београду, 18. маја 2017. године</p>
				<p class="potpis">Министар, </p>
				<p class="potpis"><span class="bold">Ана Брнабић, </span>с.р.</p>
	</div>

