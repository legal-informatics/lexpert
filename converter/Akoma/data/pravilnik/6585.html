


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 36. став 3. Закона о основном образовању и васпитању („Службени гласник РС”, брoj 55/13), </p>
				<p>Министар просвете, науке и технолошког развоја доноси</p>
				<p class="naslov">ПРАВИЛНИК</p>
				<p class="naslov" style="margin-top: 0">о ближим условима организовања целодневне наставе и продуженог боравка</p>
				<p class="clan" style="margin-top: 0">"Службени гласник РС", 
				број 77 од 24. јула 2014.</p>
				<p class="naslov">&nbsp;</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником утврђују се ближи услови за организовање целодневне наставе и продуженог боравка и то: организација образовно-васпитног рада, време остваривања, начин остваривања, место остваривања и услови и поступак за формирање група и одељења продуженог боравка и целодневне наставе. </p>
				<p>Основна школа (у даљем тексту: школа), уз сагласност министарства надлежног за послове образовања, организује продужени боравак и целодневну наставу као посебне облике образовно-васпитног рада, ради остваривања одређених социјално-педагошких циљева и задатака.</p>
				<p class="clan">Члан 2.</p>
				<p>Продужени боравак је посебан облик образовно-васпитног рада са ученицима који се реализује у школи после или пре часова редовне наставе и у оквиру кога ученици имају самосталан рад и низ различитих облика слободних активности и један оброк. </p>
				<p>Целодневна настава је посебан облик образовно-васпитног рада у коме се смењују часови редовне наставе и различити облици слободних активности и у оквиру кога ученици имају један оброк и час самосталног рада. </p>
				<p>У зависности од потреба и услова школа се опредељује за групе продуженог боравка или одељења целодневне наставе, а може да има и оба облика организовања. </p>
				<p class="clan">Члан 3.</p>
				<p>Продужени боравак и целодневна настава може да се организује у првом циклусу основног образовања и васпитања. Обухват ученика у продуженом боравку и целодневној настави усклађује се са исказаним потребама родитеља, односно старатеља и могућностима школе.</p>
				<p>Продужени боравак и целодневна настава у школи за ученике са сметњама у развоју може да се организује и у другом циклусу основног образовања и васпитања.</p>
				<p class="clan">Члан 4.</p>
				<p>Продужени боравак и целодневну наставу реализују наставници који испуњавају прописане услове у погледу степена и врсте образовања наставника и стручних сарадника у основној школи.</p>
				<p>Приликом остваривања продуженог боравка и целодневне наставе наставник нарочито води рачуна, и то: о васпитању и образовању ученика, предузимању превентивних мера ради очувања здравља ученика, помагању у учењу и раду, подстицању ученика на самостални рад и стицање радних навика, развоју социјалних и комуникацијских вештина, аналитичко-истраживачком раду за потребе вредновања квалитета рада, сарадњи са родитељима, сарадњи са локалном заједницом, сарадњи са установама културе, као и са свим другим релевантним установама које се индиректно или директно укључују у рад школе.</p>
				<p class="bold">Услови за формирање група продуженог боравка и одељења целодневне наставе</p>
				<p class="clan">Члан 5.</p>
				<p>За добијање сагласности за формирање група продуженог боравка и одељења целодневне наставе потребно је да школа испуњава кадровске, просторне и материјално-техничке услове, у складу са правилником који регулише нормативе простора, опреме и наставних средстава у школи.</p>
				<p>Групе продуженог боравка могу да буду хомогене (формиране од ученика једног одељења, као и од ученика из одељења истог разреда) и хетерогене (формиране од ученика различитих разреда).</p>
				<p>Одељења целодневне наставе организују се за ученике једног одељења.</p>
				<p>Број ученика у одељењу целодневне наставе и групи продуженог боравка одређује се у складу са законом. </p>
				<p class="clan">Члан 6.</p>
				<p>Ради добијања сагласности за отварање одељења целодневне наставе и групе продуженог боравка, школа подноси захтев министарству надлежном за послове образовања (у даљем тексту: Министарство), преко надлежне школске управе.</p>
				<p>Уз захтев из става 1. школа прилаже следећу документацију, и то: иницијативу савета родитеља, сагласност наставничког већа, одлуку школског одбора и елаборат о образовно-васпитном раду целодневне наставе, односно продуженог боравка. </p>
				<p class="bold">Организација рада у продуженом боравку и целодневној настави</p>
				<p class="clan">Члан 7.</p>
				<p>Сви облици и видови образовно-васпитног рада са ученицима у продуженом боравку и целодневној настави остварују се у складу са наставним планом и програмом, школским програмом, развојним планом школе и годишњим планом рада школе. </p>
				<p>Образовно-васпитни рад у продуженом боравку се организује у школи пре или после часова редовне наставе, у оквиру кога ученици имају један оброк, самосталан рад и низ различитих облика слободних активности.</p>
				<p>Образовно-васпитни рад у целодневној настави се остварује кроз: редовну наставу, самостални рад ученика и активности у слободном времену.</p>
				<p>Редовна настава се реализује из предмета прописаних наставним планом и програмом.</p>
				<p>Самосталан рад ученика се остварује са најмање једним школским часом дневно.</p>
				<p>Активности у слободном времену се остварују са најмање три школска часа дневно.</p>
				<p class="clan">Члан 8.</p>
				<p>Реализацију, односно структуру смене наставних активности, самосталног рада и слободних активности у оквиру продуженог боравка и целодневне наставе школа ближе уређује у школском програму и развојном плану школе.</p>
				<p>Структура активности у целодневној настави садржи: организовани прихват деце, редовну наставу, самостални рад ученика, више различитих активности у слободном времену и период дежурства. </p>
				<p>С обзиром на време које деца проведу у школи планирањем дневног распореда треба да се води рачуна о оптерећењу ученика и смени обавезних и слободних активности, периода рада и периода организованог одмора за ученике.</p>
				<p>У току школске године сваки разред, једном у току тромесечја у оквиру отвореног дана за заинтересоване учеснике образовно-васпитног рада у школи и родитеље приказује резултате рада настале у оквиру слободних активности путем тематског уређења школског простора, јавних часова, приредби и слично.</p>
				<p class="clan">Члан 9.</p>
				<p>Ради унапређивања физичког, интелектуалног и емоционалног развоја ученика и заштите њиховог здравља школа треба да омогући:</p>
				<p>– педагошки и психолошки ритмички распоред часова којим се уважава сложеност садржаја програма и потреба за смењивањем мировања и кретања;</p>
				<p>– истовремено организовање слободних активности са групама ученика;</p>
				<p>– обезбеђивање корелације у свим областима рада;</p>
				<p>– свакодневно организовање паузе у трајању по два-три минута, и то на свим часовима када се осети замор ученика уз музику и спортске активности;</p>
				<p>– подстицање ученика на самоорганизовање, самопослуживање и самопроверавање;</p>
				<p>– ангажовање родитеља и осталих ученика и других сарадника у остваривању одређених програмских и других одабраних задатака у животу и раду школе;</p>
				<p>– стално настојање да више од половине времена проведеног у школи буде испуњено активностима и начинима рада који обезбеђују кретање и комуникацију.</p>
				<p class="clan">Члан 10.</p>
				<p>Код организације продуженог боравка и целодневне наставе школа омогућава:</p>
				<p>– правилну и ефикасну поделу послова на оба наставника који раде у одељењу целодневне наставе, што подразумева подједнак број часова у свим видовима рада са ученицима;</p>
				<p>– правилну и ефикасну смену часова редовне наставе и различитих облика слободних активности. </p>
				<p>Наставници који раде у групама продуженог боравка и у одељењима целодневне наставе организују се на нивоу школе и шире, ради стручно-педагошког усавршавања и размене искустава и учествују у раду седница одељењских већа, наставничког већа, стручних већа и тимова школе.</p>
				<p class="bold">Самостални рад ученика</p>
				<p class="clan">Члан 11.</p>
				<p>У оквиру самосталног рада ученика у продуженом боравку и целодневној настави, ученици организовано и плански, уз стручно-педагошку помоћ и сарадњу са наставником утврђују, продубљују, примењују и усвајају нова знања, умења и навике.</p>
				<p>У продуженом боравку се у оквиру активности самосталног рада реализују активности које би иначе ученик радио у виду домаћих задатака.</p>
				<p>На часовима самосталног рада, ученику се могу задавати следеће активности: читање обавезне школске и домаће лектире, читање листова и часописа за децу, коришћење правописа, лексикона, енциклопедија, као и савремених, електронских и мултимедијалних наставних средстава као извора информација, извођење и израда различитих практичних радова, рад на пројектима и друго.</p>
				<p>У целодневној настави и продуженом боравку самостални рад ученика реализује се у складу са наставним планом и програмом. </p>
				<p>Код самосталног рада ученика, превасходни задатак наставника је да их уводи у различите методе и технике учења које одговарају индивидуалним карактеристикама и потенцијалима сваког појединог ученика.</p>
				<p>Задаци урађени на часовима самосталног рада се анализирају, исправљају и вреднују, али се не оцењују. </p>
				<p class="bold">Активности у слободно време</p>
				<p class="clan">Члан 12.</p>
				<p>Активности у слободном времену ученика имају првенствено рекреативно-забавни и стваралачки карактер и оне могу бити: едукативне, радне, културно-уметничке и спортске и организују се на принципу потпуне слободе избора, добровољности, самоорганизованости ученика у оквиру различитих група и колектива, како би омогућиле да у њима ученици стварају, откривају, представљају, увежбавају, одмеравају, изражавају речима, звуцима, покретима, бојама и другим разноврсним облицима и средствима. </p>
				<p>У активностима из става 1. овог члана, ученици учествују без обзира на узраст, а у зависности од интересовања за садржаје који се организовано и плански нуде. </p>
				<p>Активности из става 1. овог члана, планирају се и програмирају Годишњим планом рада школе, а у њиховој реализацији могу учествовати и сарадници који су директно или индиректно укључени у образовно-васпитни процес (ученици који не похађају целодневну наставу, односно продужени боравак, родитељи, студенти, будући наставници и васпитачи, представници организација које се баве децом и бригом о деци и други).</p>
				<p>Активности у слободном времену организују се на начин да ученици на креативан и забаван начин проводе време и задовољавају своја интересовања, а истовремено и предахну и одморе се.</p>
				<p>Активности у слободном времену могу да се организују у учионици (одељењу или разреду), а могу да се организују ван учионице, ако то школа може да обезбеди. </p>
				<p>Могуће је организовати више активности истовремено, у групама, а ученици се укључују у те активности према афинитетима.</p>
				<p>Активности у слободном времену се организују тако да омогућавају активно ангажовање ученика и кретање, а могу бити: </p>
				<p>– спортске активности – могу се реализовати у простору фискултурне сале, свечане сале, школског дворишта и паркова у близини школе. Наставник може да организује спортска такмичења на нивоу од првог до четвртог разреда, кросеве као и такмичења у оквиру сарадње на нивоу општине и града;</p>
				<p>– дружење у оквиру разреда – учитељи са ученицима истог разреда планирају активности сходно интересовању ученика и могу се реализовати у простору учионице, свечане сале, мале сале, школског дворишта и паркова у близини школе;</p>
				<p>– креативне радионице – које се организују на нивоу школе, могу бити из различитих области: музика, ликовна уметност, сценски приказ и драма, рецитовање, ритмика, литерарне активности, екологија, неговање народне традиције, школска радио и телевизијска станица, школске новине и друго, у складу са личним интересовањем ученика, као и на основу посебних способности појединих ученика;</p>
				<p>– друштвене активности – организују се у оквиру сваког одељења, већа и на нивоу од првог до четвртог разреда. Реализација друштвених активности се одвија у просторијама школе, културним установама (позоришта, музеји, биоскопи, библиотеке), и просторима на којима се одвијају културне манифестације током школске године. У оквиру друштвених активности које се организују у школи ученици могу да играју друштвене игре (домине, шах, слагалице, монопол, танграм и друге друштвене игре);</p>
				<p>– културне активности – наставник планира посете различитим културним установама, историјским објектима и слично, у складу са могућностима које пружа локална заједница;</p>
				<p>– гледање позоришних и филмских представа, односно телевизијских емисија;</p>
				<p>– праћење изложби и учествовање у манифестацијама;</p>
				<p>– учествовање у хуманитарним акцијама;</p>
				<p>– учествовање у еколошким акцијама;</p>
				<p>– припремање културно-уметничких програма;</p>
				<p>– уређење учионице у складу са могућностима и жељама ученика;</p>
				<p>– обележавање празника и тематских дана; </p>
				<p>– израда тематских паноа;</p>
				<p>– активности које ће омогућити интердисциплинарни приступ и обезбедити корелацију наставних садржаја, а у складу са узрастом ученика;</p>
				<p>– друге активности у складу са интересовањима ученика.</p>
				<p class="clan">Члан 13.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00077/2014-02 </p>
				<p class="auto-style1">У Београду, 14. јула 2014. године</p>
				<p class="auto-style1">Министар,</p>
				<p class="auto-style1">др <span class="bold">Срђан Вербић, </span>с.р.</p>
	</div>

