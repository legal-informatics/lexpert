

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 89. став 10. и члана 92. став 7. Закона о путевима (,,Службени гласник РС”, бр. 41/18 и 95/18 – др. закон), </p>
			<p class="Basic-Paragraph">Министар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК </p>
			<p class="odluka-zakon">о начину  спровођењa  ревизије и провере и саставу стручног тима за спровођење ревизије и провере</p>
			<p class="centar">"Службени гласник РС", број 52 од 22. јула 2019.</p>
			<p class="clan">I. УВОДНА ОДРЕДБА</p>
			<p class="clan">Члан 1.</p>
			<p class="Basic-Paragraph">Овим правилником се уређују начин спровођења ревизије пројеката пута са аспекта безбедносних карактеристика пута (у даљем тексту: ревизија) и провере безбедности саобраћаја на путу (у даљем тексту: провера), садржај извештаја о ревизији и извештаја о провери, састав стручног тима и услове које испуњавају чланови стручног тима за спровођење ревизије и провере.</p>
			<p class="clan">II. НАЧИН СПРОВОЂЕЊА РЕВИЗИЈЕ </p>
			<p class="clan">Члан 2. </p>
			<p class="Basic-Paragraph">Наручилац ревизије је управљач пута или инвеститор инфраструктурног пројекта који спроводи набавку пројеката изградње новог пута или пројеката реконструкције постојећег пута. </p>
			<p class="Basic-Paragraph">Наручилац ревизије покреће и реализује набавку избора стручног тима за ревизију.</p>
			<p class="Basic-Paragraph">Наручилац ревизије обавештава пројектанта о изабраном стручном тиму за ревизију.</p>
			<p class="clan">Члан 3.</p>
			<p class="Basic-Paragraph">Ревизија се спроводи за све пројекте изградње новог пута и за пројекте реконструкције постојећег пута, у свим фазама пројектовања, и то за:</p>
			<p class="Basic-Paragraph">1) Идејни пројекат;</p>
			<p class="Basic-Paragraph">2) Пројекат за грађевинску дозволу;</p>
			<p class="Basic-Paragraph">3) Пројекат за извођење и</p>
			<p class="Basic-Paragraph">4) Пројекат изведеног објекта – непосредно пре пуштања у експлоатацију и после пуштања у експлоатацију.</p>
			<p class="Basic-Paragraph">Ревизија се спроводи пре техничке контроле пројеката за грађевинску дозволу, односно пре стручне контроле идејних пројеката од стране Републичке ревизионе комисије. Извештај о ревизији чини саставни део документације за техничку контролу пројеката за грађевинску дозволу, односно стручну контролу идејних пројеката.</p>
			<p class="Basic-Paragraph">За ревизију пројеката за извођење и пројеката изведеног објекта се именује исти стручни тим. </p>
			<p class="Basic-Paragraph">Саставни део извештаја о ревизији након пуштања пута у експлоатацију је и детаљна анализа саобраћајних незгода које су се догодиле после пуштања пута у експлоатацију.</p>
			<p class="Basic-Paragraph">Комуникација између стручног тима за ревизију и пројектанта се остварује преко наручиоца. </p>
			<p class="clan">Члан 4.</p>
			<p class="Basic-Paragraph">Уколико у претходној фази пројекта није вршена ревизија, врши се комбинована ревизија за тренутну и претходну фазу пројектовања. </p>
			<p class="Basic-Paragraph">Комбинована ревизија се изводи у тренутној фази пројектовања, а пре давања сагласности наручиоца на предложено пројектно решење. </p>
			<p class="Basic-Paragraph">За потребе комбиноване ревизије, поред извештаја о ревизији, сачињава се и међуизвештај о ревизији.</p>
			<p class="Basic-Paragraph">Међуизвештај о ревизији садржи све делове као и извештај о ревизији и служи као основа за усвајање коначног пројектног решења у тренутној фази пројектовања.</p>
			<p class="clan">Члан 5.</p>
			<p class="Basic-Paragraph">Ревизија у фази пројектовања се понавља у целости, уколико је дошло до значајних измена пројекта у односу на претходну техничку документацију на коју је урађена ревизија, односно уколико више мањих измена могу угрозити безбедност саобраћаја. </p>
			<p class="Basic-Paragraph">Наручилац ревизије може проширити обим ревизије како би детаљније сагледао проблеме безбедности саобраћаја. </p>
			<p class="Basic-Paragraph">Мање измене техничке документације захтевају ревизије пројекта само на елементима на којима су вршене измене. </p>
			<p class="clan">Члан 6.</p>
			<p class="Basic-Paragraph">У случају да је наручилац ревизије инвеститор инфраструктурног објекта, стручни тим за ревизију одобрава управљач јавног пута.</p>
			<p class="clan">Члан 7.</p>
			<p class="Basic-Paragraph">Наручилац ревизије обезбеђује стручном тиму за ревизију техничку документацију, укључујући и извештаје о ранијим проверама или ревизијама који су значајни за предметну ревизију и према потреби, организује састанак са руководиоцем стручног тима за ревизију, пре почетка ревизије.</p>
			<p class="Basic-Paragraph">Након спроведене ревизије од стране стручног тима, наручилац ревизије из става 1. овог члана прегледа извештај о ревизији, а посебно препоруке стручног тима за ревизију и:</p>
			<p class="Basic-Paragraph">1) доставља пројектанту (ако се ради о ревизији пројекта), односно пројектанту и извођачу радова на путу (ако се ревизија врши непосредно пре пуштања у експлоатацију или непосредно после пуштања у експлоатацију), извештај о ревизији и тражи од пројектанта/извођача радова да се изјасни о препорукама стручног тима за ревизију;</p>
			<p class="Basic-Paragraph">2) по потреби, организује састанак са стручним тимом за ревизију или састанак са пројектантом и стручним тимом за ревизију, ради појашњења препорука и изјашњења;</p>
			<p class="Basic-Paragraph">3) одлучује о прихватању, делимичном прихватању или неприхватању препорука стручног тима за ревизију и образлаже своје одлуке о делимичном прихватању или неприхватању препорука;</p>
			<p class="Basic-Paragraph">4) доставља надлежном органу за саобраћај извештај о ревизији, препорукама и изјашњењима и тражи коначну одлуку о препорукама које наручилац ревизије није прихватио;</p>
			<p class="Basic-Paragraph">5) доставља стручном тиму за ревизију изјашњења о препорукама и</p>
			<p class="Basic-Paragraph">6) покреће процедуру за отклањање недостатака по прихваћеним препорукама из извештаја о ревизији, до следеће фазе пројектовања.</p>
			<p class="Basic-Paragraph">За ревизије пројеката јавних путева у којима је наручилац инвеститор инфраструктурног пројекта из члана 2. овог правилника, извештај о ревизији, као и коначна одлука инвеститора се шаље управљачу јавног пута на сагласност. Управљач пута доноси мишљење на коначну одлуку инвеститора. Инвеститор је обавезан да прихвати мишљење управљача јавног пута.</p>
			<p class="Basic-Paragraph">Управљач пута прати спровођење препорука и ефекте спроведених мера. </p>
			<p class="clan">Члан 8.</p>
			<p class="Basic-Paragraph">Стручни тим за ревизију је дужан да:</p>
			<p class="Basic-Paragraph">1) стручно, савесно и детаљно изврши ревизију, у складу са законом, овим правилником, стеченим знањем, искуством и најбољом праксом безбедности саобраћаја;</p>
			<p class="Basic-Paragraph">2) анализира све делове пројектне документације са аспекта свих учесника у саобраћају (путничка возила, теретна возила, аутобуси, мотоциклисти, пешаци, бициклисти, јахачи, тераоци стоке). Посебну пажњу стручни тим ће посветити рањивим учесницима као што су млади, стари и особе са посебним потребама;</p>
			<p class="Basic-Paragraph">3) састави извештај о ревизији и достави га наручиоцу ревизије; </p>
			<p class="Basic-Paragraph">4) провери, да ли су и како су биле узете у обзир препоруке стручног тима ревизора у претходним фазама пројектовања;</p>
			<p class="Basic-Paragraph">5) идентификује неправилности у пројекту пута које могу допринети настанку саобраћајних незгода или увећати последице саобраћајних незгода на путу;</p>
			<p class="Basic-Paragraph">6) за установљене неправилности, предложи мере унапређења (препоруке) и </p>
			<p class="Basic-Paragraph">7) процени цену коштања спровођења препорука и очекиване ефекте спроведених мера.</p>
			<p class="Basic-Paragraph">Сви чланови стручног тима посећују објекат који је предмет ревизије и заједно врше преглед објекта. Наручилац ревизије може захтевати преглед објекта у дневним и ноћним условима, као и у специфичним условима за објекат ревизије (саобраћајни услови, снег, магла, итд.). </p>
			<p class="Basic-Paragraph">Према потреби, наручилац ревизије може захтевати од стручног тима за ревизију да одрже састанке са представницима наручиоца, пројектаната, саобраћајне полиције, одржавања, локалне самоуправе и другим заинтересованим субјектима у безбедности саобраћаја. Руководилац стручног тима за ревизију сачињава записнике са одржаних састанака и доставља их наручиоцу ревизије.</p>
			<p class="Basic-Paragraph">Приликом давања мера унапређења, стручни тим сагледава врсту и фазу пројекта, стратешке одлуке везане за пројекат, одступање од стандарда и остале битне чињенице које могу утицати на ревизију.</p>
			<p class="Basic-Paragraph">Извештај о ревизији потписују сви чланови стручног тима за ревизију.</p>
			<p class="Basic-Paragraph">Руководилац стручног тима за ревизију присуствује састанку који организује наручилац ревизије и образлаже извештај о ревизији или поједине делове извештаја.</p>
			<p class="clan">Члан 9.</p>
			<p class="Basic-Paragraph">На захтев наручиоца ревизије, пројектант се изјашњава о предложеним мерама унапређења са аспекта могућности извођења.</p>
			<p class="Basic-Paragraph">Пројектант се изјашњава у фази идејног пројекта, пројекта за грађевинску дозволу и пројекта за извођење.</p>
			<p class="Basic-Paragraph">Изјашњење о предлозима за унапређење пројектант шаље наручиоцу ревизије на разматрање. </p>
			<p class="Basic-Paragraph">Уколико се наручилац ревизије сложи са садржајем изјашњења пројектанта, такав став се уноси у образац повратних информација и доставља стручном тиму за ревизију. Уколико процени да је то потребно, наручилац ће организовати састанак са стручним тимом за ревизију и пројектантом, ради појашњења и усаглашавања ставова. </p>
			<p class="clan">III. НАЧИН СПРОВОЂЕЊА ПРОВЕРЕ </p>
			<p class="clan">Члан 10.</p>
			<p class="Basic-Paragraph">Провера се односи на путеве и улице у експлоатацији и спроводе се са циљем провере елемената постојећег пута са аспекта безбедности саобраћаја на путу, могућег утицаја радова на путевима на безбедност саобраћаја, као и спречавања саобраћајних незгода и њихових последица.</p>
			<p class="Basic-Paragraph">Провере могу бити:</p>
			<p class="Basic-Paragraph">1) периодичне провере и</p>
			<p class="Basic-Paragraph">2) циљане провере.</p>
			<p class="Basic-Paragraph">На мрежи државних путева I реда спроводе се периодичне провере најмање једном у периоду од пет година.</p>
			<p class="Basic-Paragraph">Циљане провере се спроводе за делове јавних путева и улица на којима је забележено нагомилавање саобраћајних незгода, односно забележен већи ризик страдања.</p>
			<p class="Basic-Paragraph">Провера се спроводи у складу са Законом о путевима и овим правилником. </p>
			<p class="Basic-Paragraph">На проласку државног пута кроз насеље проверу обезбеђује управљач државног пута, а покретање процедуре за отклањање недостатака по прихваћеним препорукама из извештаја о провери  које се односе на мере одржавања, спроводе управљач државног пута односно управљач улице, у складу са надлежностима прописаним Законом о путевима.</p>
			<p class="clan">Члан 11.</p>
			<p class="Basic-Paragraph">Наручилац провере покреће и реализује набавку избора стручног тима за проверу. </p>
			<p class="clan">Члан 12.</p>
			<p class="Basic-Paragraph">Наручилац провере је управљач јавног пута или инвеститор инфраструктурног објекта за чију изградњу је јавни пут коришћен.</p>
			<p class="Basic-Paragraph">Наручилац провере ће обезбедити да се приоритетно примене нискобуџетне и високо ефикасне мере на путевима са ниским нивоом безбедности саобраћаја.</p>
			<p class="clan">Члан 13.</p>
			<p class="Basic-Paragraph">Стручни тим за проверу анализира идентификоване опасности и даје препоруке за унапређење које се, првенствено односе на одржавање пута, у циљу смањивања ризика саобраћајних незгода, односно смањивања њихових последица.</p>
			<p class="clan">Члан 14.</p>
			<p class="Basic-Paragraph">Уколико поседује, наручилац провере обезбеђује стручном тиму за проверу извештаје о претходним ревизијама и проверама који су значајни за предметну проверу и према потреби, организује састанак са руководиоцем стручног тима за проверу, пре почетка провере. Поред техничке документације управљач јавног пута ће доставити све релевантне резултате истраживања у области безбедности саобраћаја везано за предметну деоницу са којима располаже.</p>
			<p class="Basic-Paragraph">Након спроведене провере од стране стручног тима, Наручилац провере из става 1. овог члана прегледа извештај о провери, а посебно препоруке стручног тима за проверу безбедности саобраћаја на путу и: </p>
			<p class="Basic-Paragraph">1) изјашњава се о препорукама из извештаја о провери;</p>
			<p class="Basic-Paragraph">2) доставља стручном тиму за проверу изјашњења о препорукама;</p>
			<p class="Basic-Paragraph">3) по потреби, организује састанак са стручним тимом за проверу, после завршене провере;</p>
			<p class="Basic-Paragraph">4) у року од 90 дана од дана добијања извештаја, покреће процедуру за отклањање недостатака по прихваћеним препорукама из извештаја о провери; </p>
			<p class="Basic-Paragraph">5) у случају немогућности поступања по препорукама из извештаја, у року од 30 дана од добијања извештаја, доставља образложење надлежном органу за послове саобраћаја;</p>
			<p class="Basic-Paragraph">6) поступа по коначном мишљењу надлежног органа за послове саобраћаја у вези са препорукама из извештаја о провери безбедности саобраћаја и о томе извештава надлежни орган за саобраћај;</p>
			<p class="Basic-Paragraph">7) прати спровођење препорука из извештаја о провери безбедности саобраћаја и прати ефекте спроведених мера.</p>
			<p class="clan">Члан 15.</p>
			<p class="Basic-Paragraph">Стручни тим за проверу је дужан да:</p>
			<p class="Basic-Paragraph">1) стручно, савесно и детаљно изврши проверу, у складу са законом, овим правилником, стеченим знањем, искуством и најбољом праксом безбедности саобраћаја;</p>
			<p class="Basic-Paragraph">2) састави извештај о провери и достави га наручиоцу провере; </p>
			<p class="Basic-Paragraph">3) у извештају о провери наведе и опише све установљене неправилности, потенцијалне проблеме безбедности саобраћаја и могуће опасности (ризике по учеснике у саобраћају);</p>
			<p class="Basic-Paragraph">4) предложи и образложи препоруке – мере за отклањање или умањивање потенцијалних ризика у саобраћају, односно ублажавање последица установљених опасности, а посебно мере које се односе на одржавање;</p>
			<p class="Basic-Paragraph">5) посебно наведе мере које су неопходне да се хитно изврше за потребе отклањања непосредне опасности; </p>
			<p class="Basic-Paragraph">6) процени цену и очекиване ефекте предложених мера.</p>
			<p class="Basic-Paragraph">Сви чланови стручног тима за проверу врше посету предметном путу и врше преглед у дневним и ноћним условима, као и у специфичним условима за предметни пут односно деоницу (саобраћајни услови, снег, магла, итд.).</p>
			<p class="Basic-Paragraph">Према потреби, наручилац провере може захтевати од стручног тима за проверу да одрже састанке са представницима наручиоца, саобраћајне полиције, одржавања, локалне самоуправе и другим заинтересованим субјектима у безбедности саобраћаја. Руководилац стручног тима за проверу сачињава записнике са одржаних састанака и доставља их наручиоцу провере.</p>
			<p class="Basic-Paragraph">Руководилац стручног тима за проверу, на захтев наручиоца, долази на састанак и образлаже Извештај о провери или поједине делове извештаја.</p>
			<p class="Basic-Paragraph">Сви чланови стручног тима за проверу потписују Извештај о провери.</p>
			<p class="clan">IV. ИЗВЕШТАЈ О РЕВИЗИЈИ </p>
			<p class="clan">Члан 16.</p>
			<p class="Basic-Paragraph">Стручни тим за ревизију припрема и предаје наручиоцу писани извештај о ревизији који садржи и препоруке – мере које се односе на безбедност саобраћаја. Извештај се пише у форми проблем/предлог. </p>
			<p class="Basic-Paragraph">Извештај о ревизији треба да садржи најмање следеће делове:</p>
			<p class="Basic-Paragraph">1) насловна страна са подацима о пројекту, наручиоцу и стручном тиму за ревизију, фази у којој се ради ревизија, јединствени број документа, као и статус извештаја (радна верзија/коначна верзија);</p>
			<p class="Basic-Paragraph">2) белешке о изменама и допунама извештаја; </p>
			<p class="Basic-Paragraph">3) садржај извештаја;</p>
			<p class="Basic-Paragraph">4) увод са кратким описом пројекта;</p>
			<p class="Basic-Paragraph">5) опис локације предметног пута; </p>
			<p class="Basic-Paragraph">6) кратке податке о ревизији пројекта: ко је наручилац ревизије, начин набавке услуге, изабрани стручни тим за ревизију, датуми (покретања набавке, достављања техничке документације на ревизију, датум предаје извештаја ревизије);</p>
			<p class="Basic-Paragraph">7) податке о руководиоцу и члановима стручног тима за ревизију, као и податке о придруженим члановима;</p>
			<p class="Basic-Paragraph">8) податке о присутнима на обиласку терена, датум и време обиласка, време проведено на терену, услови током посете терена (временске прилике, саобраћајни услови, итд.);</p>
			<p class="Basic-Paragraph">9) опис и образложење потенцијалних проблема безбедности саобраћаја које је стручни тим уочио у техничкој документацији; </p>
			<p class="Basic-Paragraph">10) извод из пројекта којим се показује уочени проблем и за који се даје предлог за отклањање, а по могућности и фотографију са терена која представља описани проблем; </p>
			<p class="Basic-Paragraph">11) предлоге за отклањање или смањење негативних утицаја уочених проблема (опис предлога, а по могућности и фотографију или скицу);</p>
			<p class="Basic-Paragraph">12) уочене проблеме који се односе на безбедност саобраћаја, али нису у домену предметног пројекта, са наведеним описом проблема и предлогом мера за отклањање узрока или умањење последица;</p>
			<p class="Basic-Paragraph">13) изјаве чланова стручног тима за ревизију о вршењу независне, стручне и систематске ревизије пројекта пута са аспекта безбедносних карактеристика пута;</p>
			<p class="Basic-Paragraph">14) попуњен образац повратних информација са проблемима који се односе на техничку документацију пројекта;</p>
			<p class="Basic-Paragraph">15) попис прегледаних докумената и цртежа техничке документације коришћених за потребе ревизије и</p>
			<p class="Basic-Paragraph">16) прилоге у оквиру извештаја. </p>
			<p class="Basic-Paragraph">Специфични проблеми безбедности саобраћаја треба да обухвате најмање проблеме који се односе на следеће елементе:</p>
			<p class="Basic-Paragraph">1) функција пута; </p>
			<p class="Basic-Paragraph">2) попречни профил; </p>
			<p class="Basic-Paragraph">3) пружање пута; </p>
			<p class="Basic-Paragraph">4) раскрснице;</p>
			<p class="Basic-Paragraph">5) приступ јавним и приватним објектима/садржајима;</p>
			<p class="Basic-Paragraph">6) рањиви учесници у саобраћају; </p>
			<p class="Basic-Paragraph">7) саобраћајна сигнализација и осветљење и </p>
			<p class="Basic-Paragraph">8) опрема пута и елементи пасивне безбедности. </p>
			<p class="clan">V. ИЗВЕШТАЈ О ПРОВЕРИ </p>
			<p class="clan">Члан 17.</p>
			<p class="Basic-Paragraph">Стручни тим за проверу најважније налазе провере систематизује у писани извештај о провери који доставља наручиоцу. </p>
			<p class="Basic-Paragraph">Извештај о провери треба да садржи најмање следеће делове: </p>
			<p class="Basic-Paragraph">1) насловна страна са подацима о путу, управљачу пута, стручном тиму за проверу, јединствени број документа, као и статус извештаја (радна верзија/коначна верзија);</p>
			<p class="Basic-Paragraph">2) белешке о изменама и допунама; </p>
			<p class="Basic-Paragraph">3) адржај извештаја;</p>
			<p class="Basic-Paragraph">4) увод са кратким описом предметног пута/деонице;</p>
			<p class="Basic-Paragraph">5) кратке податке о набавци провере; </p>
			<p class="Basic-Paragraph">6)  начин набавке услуге, изабрани стручни тим за проверу; </p>
			<p class="Basic-Paragraph">7) датуми покретања набавке и предаје извештаја о провери;</p>
			<p class="Basic-Paragraph">8) податке о руководиоцу и члановима стручног тима за проверу, као и податке о придруженим члановима;</p>
			<p class="Basic-Paragraph">9) специфичне проблеме безбедности саобраћаја;</p>
			<p class="Basic-Paragraph">10) податке о присутнима на обиласку терена, датум и време обиласка, време проведено на терену, услови током посете терена (временске прилике, саобраћајни услови, итд.); </p>
			<p class="Basic-Paragraph">11) конкретне потенцијалне проблеме безбедности саобраћаја, а посебно проблеме који су у вези са одржавањем пута (опис и образложење проблема);</p>
			<p class="Basic-Paragraph">12) предлоге за отклањање или смањивање негативних утицаја уочених проблема (опис предлога, фотографију или скицу примера решења);</p>
			<p class="Basic-Paragraph">13) изјаве чланова стручног тима за проверу о вршењу независне, стручне и систематске провере;</p>
			<p class="Basic-Paragraph">14) попуњен образац повратних информација са уоченим потенцијалним проблемима и препорукама и</p>
			<p class="Basic-Paragraph">15) остале прилоге – додатке извештају. </p>
			<p class="Basic-Paragraph">Специфични проблеми безбедности саобраћаја треба да обухвате најмање проблеме који се односе на следеће елементе:</p>
			<p class="Basic-Paragraph">1) функција пута;</p>
			<p class="Basic-Paragraph">2) пружање пута и попречни пресек;</p>
			<p class="Basic-Paragraph">3) прикључци, раскрснице и петље; </p>
			<p class="Basic-Paragraph">4) рањиви учесници; </p>
			<p class="Basic-Paragraph">5) осветљење;</p>
			<p class="Basic-Paragraph">6) саобраћајни знакови и ознаке на путу;</p>
			<p class="Basic-Paragraph">7) светлосна сигнализација;</p>
			<p class="Basic-Paragraph">8) објекти, безбедне зоне поред пута и системи за задржавање возила;</p>
			<p class="Basic-Paragraph">9) коловоз;</p>
			<p class="Basic-Paragraph">10) мостови и тунели и</p>
			<p class="Basic-Paragraph">11) остали елементи (паркирање, учешће тешких теретних возила, заслепљивање, зоне радова, активности поред пута, ИТС опрема, биљни и животињски свет у околини пута, зоне школа, итд.).</p>
			<p class="clan">VI. САСТАВ СТРУЧНОГ ТИМА ЗА СПРОВОЂЕЊЕ РЕВИЗИЈЕ И ПРОВЕРЕ</p>
			<p class="clan">Члан 18.</p>
			<p class="Basic-Paragraph">Ревизију врши стручни тим за ревизију који се састоји од најмање 2 члана од којих је један руководилац стручног тима. Стручни тим за ревизију у свом саставу има најмање:</p>
			<p class="Basic-Paragraph">1) једног ревизора саобраћајне струке и</p>
			<p class="Basic-Paragraph">2) једног ревизора грађевинске струке.</p>
			<p class="Basic-Paragraph">Поред ревизора, у раду стручног тима за ревизију, као чланови, могу учествовати и стручњаци саобраћајне и грађевинске струке који нису лиценцирани за послове ревизије.</p>
			<p class="Basic-Paragraph">Уколико се ради о специфичним пословима, наручилац може захтевати да се у рад стручног тима за ревизију, као чланови, укључе и стручњаци других профила (стручњаци електро струке, стручњаци за одводњавање, за хортикултуру итд.).</p>
			<p class="clan">Члан 19. </p>
			<p class="Basic-Paragraph">Проверу спроводи стручни тим који се састоји од најмање 2 члана од којих је један руководилац стручног тима. Стручни тим за проверу у свом саставу има најмање:</p>
			<p class="Basic-Paragraph">1) једног проверавача саобраћајне струке и </p>
			<p class="Basic-Paragraph">2) једног проверавача грађевинске струке.</p>
			<p class="Basic-Paragraph">Поред проверавача, у раду стручног тима за проверу, као чланови, могу учествовати и стручњаци саобраћајне и грађевинске струке који нису лиценцирани за послове провере. </p>
			<p class="clan">Члан 20.</p>
			<p class="Basic-Paragraph">Уколико се ради о специфичним пословима, наручилац провере може захтевати да се у рад тима за проверу укључе и стручњаци других профила (стручњаци електро струке, стручњаци за одводњавање, за хортикултуру итд.) и других институција (орган надлежан за послове саобраћаја, саобраћајна инспекција, саобраћајна полиција итд.). Руководилац и чланови стручног тима за ревизију и стручног тима за проверу, пре одлуке о именовању, достављају наручиоцу изјаву о независности у којој се изјашњавају да нису били укључени у поступке пројектовања или изградње пута, нити у процес одржавања пута који је предмет израде извештаја.</p>
			<p class="clan">VII. УСЛОВИ КОЈЕ МОРАЈУ ДА ИСПУЊАВАЈУ ЧЛАНОВИ СТРУЧНОГ ТИМА ЗА РЕВИЗИЈУ И ПРОВЕРУ</p>
			<p class="clan">Члан 21.</p>
			<p class="Basic-Paragraph">Руководилац стручног тима за ревизију, односно проверу мора да поседује важећу лиценцу за вршење ревизије, односно провере са аспекта безбедносних карактеристика пута. </p>
			<p class="Basic-Paragraph">Руководилац стручног тима за ревизију мора да докаже да је учествовао у најмање три ревизије, односно провере, у претходне три године у земљи или иностранству. Доказ о завршеним ревизијама, односно проверама у земљи или иностранству вођа стручног тима доставља наручиоцу у фази подношења понуда, у форми захтеваној од стране наручиоца.</p>
			<p class="clan">Члан 22.</p>
			<p class="Basic-Paragraph">Члан стручног тима за ревизију и проверу не може да буде лице које учествује у другом уговору са управљачем пута на пословима пројектовања, ревизије пројеката пута са аспекта безбедносних карактеристика пута, провери безбедности саобраћаја на путу, идентификацији опасних места на државним деоницама, независним оценама утицаја пута на саобраћајне незгоде са погинулим лицима или другом сличном уговору, а који може да утиче на реализацију уговора за ревизију и проверу.</p>
			<p class="Basic-Paragraph">Члан стручног тима за ревизију, односно проверу не може да буде лице које има могућност одлучивања о ревизији пројеката пута са аспекта безбедносних карактеристика пута, односно провери безбедности саобраћаја на путу и лице које је запослено код наручиоца ревизије, односно провере.</p>
			<p class="clan">VIII. ЗАВРШНА ОДРЕДБА</p>
			<p class="clan">Члан 23. </p>
			<p class="Basic-Paragraph">Овај правилник ступа на снагу осмог дана од дана објављивања у 
			„Службеном гласнику Републике Србијеˮ. </p>
			<p class="potpis">Број 110-00-147/2019-03</p>
			<p class="potpis">У Београду, 12. јула 2019. године </p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић, </span>с.р.</p>
	</div>

