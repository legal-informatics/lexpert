


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09),</p>
				<p>Министар привреде доноси</p>
				<p class="odluka-zakon">ПРАВИЛНИК</p>
				<p class="odluka-zakon">о безбедности лифтова</p>
				<p class="centar">"Службени гласник РС", број 15 од 2. марта 
				2017.</p>
				<p class="centar">&nbsp;</p>
				<p class="clan">I. УВОДНЕ ОДРЕДБЕ </p>
				<p class="bold">Предмет </p>
				<p class="clan">Члан 1.</p>
				<p>Овим правилником прописују се: битни захтеви за заштиту здравља и безбедности који се односе на пројектовање и израду лифтова и безбедносних компоненти у лифтовима, као и други захтеви и услови који морају бити испуњени за њихово пројектовање, израду, уградњу и стављање на тржиште; садржина декларације о усаглашености; садржина техничке документације; поступци за оцењивање усаглашености; знак усаглашености и означавање усаглашености; заштитна клаузула и захтеви које мора да испуни тело за оцењивање усаглашености да би било именовано за оцењивање усаглашености лифтова и безбедносних компоненти. </p>
				<p class="bold">Примена</p>
				<p class="clan">Члан 2.</p>
				<p>Овај правилник се примењује на лифтове који се трајно употребљавају у зградама и објектима и намењени су за превоз:</p>
				<p>– лица,</p>
				<p>– лица и терета,</p>
				<p>– само терета уколико је носач доступан, односно уколико лице може да уђе у њега без потешкоћа и ако је опремљен командама постављеним унутар носача или надохват лица унутар носача. </p>
				<p>Овај правилник се примењује и на безбедносне компоненте лифтова које се употребљавају у лифтовима из става 1. овог члана и које су наведене у Прилогу 4 – Списак безбедносних компоненти лифтова, који је одштампан уз овај правилник и чини његов саставни део. </p>
				<p class="bold">Уређаји и лифтови на које се не примењује правилник </p>
				<p class="clan">Члан 3. </p>
				<p>Овај правилник се не примењује на: </p>
				<p>1) уређаје за дизање чија брзина није већа од 0,15 m/s; </p>
				<p>2) уређаје за дизање на градилишту; </p>
				<p>3) жичаре укључујући и успињаче, за јавни или приватни превоз људи; </p>
				<p>4) лифтове посебно пројектоване и израђене за војну или полицијску намену; </p>
				<p>5) уређаје за дизање из којих је могуће обављати рад; </p>
				<p>6) рударску опрему за дизање намотавањем; </p>
				<p>7) уређаје за дизање извођача за време извођења сценских представа; </p>
				<p>8) уређаје за дизање уграђене у превозна средства; </p>
				<p>9) уређаје за дизање повезане са машинама и намењене искључиво за приступ радном месту, укључујући места одржавања и прегледа на машинама; </p>
				<p>10) возове са зупчаником и зупчастом летвом; </p>
				<p>11) покретне степенице и покретне пешачке траке. </p>
				<p>Ако су ризици за лифтове и/или безбедносне компоненте на које се примењује овај правилник потпуно или делимично утврђени посебним прописима, на такве ризике се примењују ти посебни прописи. </p>
				<p class="bold">Значење појединих израза </p>
				<p class="clan">Члан 4. </p>
				<p>Поједини изрази који се употребљавају у овом правилнику имају следеће значење: </p>
				<p>1) <span class="italik">лифт </span>јесте постројење које опслужује одређене нивое, са носачем који се креће дуж крутих вођица са нагибом под углом већим од 15 степени према хоризонтали, или уређај за дизање који се креће дуж утврђеног сталног пута иако се не креће између крутих вођица; </p>
				<p>2) <span class="italik">носач </span>јесте део лифта који служи за подизање или спуштање лица или терета;</p>
				<p>3) <span class="italik">модел лифт </span>јесте репрезентативни лифт чија техничка документација показује начин на који ће бити испуњени битни безбедносни захтеви за лифтове који одговарају модел лифту, који је одређен параметрима утврђеним за тај модел и који користи исте безбедносне компоненте;</p>
				<p>4) <span class="italik">испорука на тржишту </span>јесте свако чињење доступним безбедносне компоненте за лифтове ради дистрибуције или употребе на тржишту, са или без накнаде;</p>
				<p>5) <span class="italik">стављање на тржиште </span>јесте: </p>
				<p>– прва испорука на тржишту безбедносне компоненте за лифтове, или</p>
				<p>– испорука лифта за употребу на тржишту, са или без накнаде; </p>
				<p>6) <span class="italik">инсталатер лифта </span>јесте предузетник или правно лице које је преузело одговорност за пројектовање, израду, уградњу и стављање лифта на тржиште, стављањем знака усаглашености на лифт и сачињавањем декларације о усаглашености лифта са захтевима овог правилника;</p>
				<p>7) <span class="italik">произвођач </span>јесте предузетник или правно лице које израђује безбедносну компоненту за лифтове или налаже пројектовање или производњу безбедносне компоненте за лифтове и ставља је на тржиште под својим именом или трговачким знаком;</p>
				<p>8) <span class="italik">заступник </span>јесте предузетник или правно лице регистровано у Републици Србији које је инсталатер или произвођач писмено овластио да у његово име извршава све или део обавеза прописаних овим правилником;</p>
				<p>9) <span class="italik">увозник </span>јесте предузетник или правно лице регистровано у Републици Србији које ставља безбедносну компоненту за лифтове из других земаља на тржиште Републике Србије;</p>
				<p>10) <span class="italik">дистрибутер </span>јесте предузетник или правно лице регистровано у Републици Србији које је укључено у ланац испоруке, које испоручује безбедносну компоненту за лифтове на тржишту, а није произвођач или увозник;</p>
				<p>11) <span class="italik">испоручилац </span>јесте инсталатер, произвођач, заступник, увозник или дистрибутер;</p>
				<p>Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују технички захтеви за производе и оцењивање усаглашености, општа безбедност производа и стандардизација.</p>
				<p class="clan">II. СТАВЉАЊЕ НА ТРЖИШТЕ</p>
				<p class="bold">Битни захтеви за заштиту здравља и безбедности </p>
				<p class="clan">Члан 5. </p>
				<p>Лифтови морају да испуне битне захтеве за заштиту здравља и безбедности из Прилога 1 – Битни захтеви за заштиту здравља и безбедности који се односе на пројектовање и израду лифтова и безбедносних компоненти, који је одштампан уз овај правилник и чини његов саставни део. </p>
				<p>Безбедносне компоненте морају да испуне битне захтеве за заштиту здравља и безбедност из Прилога 1 овог правилника, као и да омогуће да лифтови у које су уграђене испуњавају те битне захтеве. </p>
				<p>Посебним прописима могу да се пропишу и други захтеви за заштиту лица када се лифтови стављају у употребу или за време употребе, под условом да одредбе тих прописа нису у супротности с одредбама овог правилника. </p>
				<p>Када се лифт уграђује у зграду, односно објекат, та зграда, односно објекат, осим битних захтева из става 1. овог члана, мора да испуни и друге услове који су прописани посебним прописима којима се уређује изградња објеката. </p>
				<p class="bold">Стављање на тржиште </p>
				<p class="clan">Члан 6. </p>
				<p>Лифтови се стављају на тржиште: </p>
				<p>1) само ако не угрожавају здравље или безбедност лица или где је то одговарајуће, безбедност имовине; </p>
				<p>2) ако су правилно уграђени и одржавани; </p>
				<p>3) ако се користе у складу са предвиђеном наменом. </p>
				<p>Безбедносне компоненте из Прилога 4 овог правилника стављају се на тржиште: </p>
				<p>1) само ако су пројектоване и израђене тако да, након њихове исправне уградње у лифт, омогућавају да тај лифт не угрожава здравље или безбедност лица или, где је то одговарајуће, безбедност имовине; </p>
				<p>2) ако су правилно уграђене и одржаване; </p>
				<p>3) ако се користе у складу са предвиђеном наменом. </p>
				<p>Лица одговорна за извођење радова на згради или објекту, као и инсталатер лифта, предузимају све одговарајуће мере да би се обезбедио исправан рад и безбедна употреба лифта и међусобно се обавештавају о предузетим мерама и другим чињеницама које су од значаја за исправан рад и безбедну употребу лифта. </p>
				<p>Возна окна лифтова не смеју да садрже, односно у њих се не могу уграђивати цевоводи, каблови, електричне и друге инсталације и уређаји, осим оних који су потребни за исправан рад и безбедну употребу лифта. </p>
				<p>Инсталатер лифта и произвођач безбедносних компоненти, односно његов заступник обезбеђују да лифтови односно безбедносне компоненте које се стављају на тржиште Републике Србије или употребу, испуњавају захтеве из овог правилника. </p>
				<p>Лифтови и безбедносне компоненте које произвођачи израђују искључиво за сопствену употребу, морају да испуне захтеве из овог правилника. </p>
				<p class="bold">Слободан промет </p>
				<p class="clan">Члан 7. </p>
				<p>Лифтови и/или безбедносне компоненте које испуњавају захтеве и услове из овог правилника стављају се на тржиште и/или у употребу слободно, без икаквих ограничења. </p>
				<p>Лифтови и/или безбедносне компоненте које нису усаглашене са захтевима из овог правилника могу се излагати, односно показивати на сајмовима, изложбама, презентацијама и другим сличним манифестацијама, само ако је на њих стављен видљив знак који означава да оне нису усаглашене са захтевима из овог правилника и да се неће стављати на тржиште, односно да нису за продају све док инсталатер лифта, произвођач безбедносних компоненти или заступник произвођача безбедносних компоненти не обезбеди усаглашеност са захтевима из овог правилника. </p>
				<p>За време излагања, односно показивања лифтова и/или безбедносних компоненти из става 2. овог члана предузимају се одговарајуће безбедносне мере ради заштите људи. </p>
				<p class="clan">III. ПРЕТПОСТАВКА УСАГЛАШЕНОСТИ </p>
				<p class="bold">Српски стандарди којима се преузимају хармонизовани стандарди </p>
				<p class="clan">Члан 8. </p>
				<p>Сматра се да лифт испуњава битне захтеве за здравље и безбедност из Прилога 1 овог правилника, ако је пројектован и израђен у складу са српским стандардима из области лифтова, који садрже један или више битних захтева за здравље и безбедност, којима су преузети одговарајући хармонизовани стандарди, чији се списак (у даљем тексту: списак стандарда) саставља и објављује у складу са законом којим се уређују технички захтеви за производе и оцењивање усаглашености и прописом донетим на основу тог закона. </p>
				<p>Сматра се да безбедносна компонента која је пројектована и израђена у складу са српским стандардима из става 1. овог члана и која је исправно уграђена у лифт, омогућава да тај лифт испуњава битне захтеве за здравље и безбедност из Прилога 1 овог правилника. </p>
				<p class="bold">Други српски стандарди</p>
				<p class="clan">Члан 9. </p>
				<p>Ако не постоје хармонизовани стандарди који се односе на лифтове или безбедносне компоненте који би могли да буду преузети као српски стандарди, поступак за доношење других српских стандарда и/или сродних докумената из области лифтова или безбедносних компоненти који се сматрају релевантним за правилно испуњавање битних захтева за здравље и безбедност из Прилога 1 овог правилника спроводи се у складу са законом којим се уређује стандардизација. </p>
				<p>Списак других српских стандарда и/или сродних докумената из става 1. овог члана је саставни део списка стандарда из члана 8. овог правилника.</p>
				<p class="clan">IV ОЦЕЊИВАЊЕ УСАГЛАШЕНОСТИ БЕЗБЕДНОСНИХ КОМПОНЕНТИ И ЛИФТОВА</p>
				<p class="bold">Поступци оцењивања усаглашености безбедносних компоненти</p>
				<p class="clan">Члан 10. </p>
				<p>Пре стављања на тржиште безбедносне компоненте из Прилога 4 овог правилника, произвођач безбедносних компоненти или његов заступник: </p>
				<p>1) доставља модел безбедносне компоненте за преглед типа у складу са Прилогом 5 – Преглед типа, који је одштампан уз овај правилник и чини његов саставни део и обезбеђује надгледано испитивање без бедносне компоненте у насумичним интервалима од стране именованог тела за оцењивање усаглашености у складу са Прилогом 10 – Усаглашеност са типом на основу интерне контроле производње и надгледаног испитивања безбедносних компоненти у насумичним интервалима, који је одштампан уз овај правилник и чини његов саставни део, или </p>
				<p>2) доставља модел безбедносне компоненте за преглед типа у складу са Прилогом 5 овог правилника и спроводи поступак обезбеђења квалитета безбедносне компоненте у складу са Прилогом 7 – Обезбеђење квалитета безбедносних компоненти, који је одштампан уз овај правилник и чини његов саставни део, или </p>
				<p>3) спроводи поступак потпуног обезбеђења квалитета безбедносне компоненте, складу са Прилогом 8 – Потпуно обезбеђење квалитета безбедносних компоненти, који је одштампан уз овај правилник и чини његов саставни део. </p>
				<p>Пре стављања на тржиште безбедносне компоненте за коју је спроведен један од поступака за оцењивање усаглашености из става 1. овог члана произвођач безбедносне компоненте или његов заступник: </p>
				<p>1) сачињава декларацију о усаглашености за безбедносну компоненту, која садржи податке из Прилога 2 – Садржина декларације о усаглашености, који је одштампан уз овај правилник и чини његов саставни део, на основу документације из Прилога 7, Прилога 8 или Прилога 10 овог правилника, у зависности од поступка за оцењивање усаглашености који је изабран; </p>
				<p>2) ставља знак усаглашености на безбедносну компоненту. </p>
				<p>Произвођач, његов заступник, или увозник уколико заступник није регистрован у Републици Србији, чува примерак декларације о усаглашености из става 2. тачка 1) овог члана, десет година од дана стављања безбедносне компоненте на тржиште и ставља је на располагање надлежном органу, у складу са законом којим се уређују технички захтеви за производе и оцењивање усаглашености и прописом којим се уређује начин спровођења оцењивања усаглашености.</p>
				<p class="bold">Поступци оцењивања усаглашености лифтова </p>
				<p class="clan">Члан 11. </p>
				<p>Пре стављања лифта на тржиште, спроводи се један од следећих поступака оцењивања усаглашености лифта, и то: </p>
				<p>1) ако је лифт пројектован у складу са модел лифтом за који је обављен преглед типа из Прилога 5 овог правилника, лифт мора да буде израђен, уграђен и испитан применом једног од следећих поступака: </p>
				<p>(1) завршне контроле из Прилога 6 – Завршна контрола, који је одштампан уз овај правилник и чини његов саставни део, или </p>
				<p>(2) усаглашености са типом на основу обезбеђења квалитета за лифтове из Прилога 11 – Обезбеђење квалитета за лифтове, који је одштампан уз овај правилник и чини његов саставни део, или </p>
				<p>(3) усаглашености са типом на основу обезбеђења квалитета производње из Прилога 13 – Обезбеђивање квалитета производње, који је одштампан уз овај правилник и чини његов саставни део. </p>
				<p>Поступци оцењивања усаглашености из тачке 1) овог става у фази пројектовања, као и у фази израде, уградње и испитивања, могу да буду спроведени на истом лифту; </p>
				<p>2) ако је лифт пројектован у складу са лифтом за који је примењен поступак потпуног обезбеђења квалитета за лифтове из Прилога 12 – Потпуно обезбеђивање квалитета за лифтове, који је одштампан уз овај правилник и чини његов саставни део, допуњен прегледом пројекта ако тај пројекат није у потпуности усаглашен са српским стандардима из члана 8. овог правилника, лифт мора да буде израђен, уграђен и испитан додатном применом једног од следећих поступака: </p>
				<p>(1) завршне контроле из Прилога 6 овог правилника, или </p>
				<p>(2) усаглашености са типом на основу обезбеђења квалитета за лифтове из Прилога 11 овог правилника, или </p>
				<p>(3) усаглашености с типом на основу обезбеђења квалитета производње из Прилога 13 овог правилника; </p>
				<p>3) појединачне верификације лифта из Прилога 9 – Појединачна верификација лифта овог правилника, који је одштампан уз овај правилник и чини његов саставни део, коју спроводи именовано тело за оцењивање усаглашености, или </p>
				<p>4) након што је за лифт спроведен поступак потпуног обезбеђења квалитета из Прилога 12 овог правилника, врши се допунски преглед пројекта, ако пројекат није у потпуности усаглашен са српским стандардима из члана 8. овог правилника. </p>
				<p>Лице одговорно за пројектовање, у случајевима из става 1. тач. 1) и 2) овог члана, доставља лицу одговорном за израду, уградњу и испитивање лифта сву потребну документацију и обавештења да би се рад на изради, уградњи и испитивању обавио на потпуно безбедан начин.</p>
				<p>Сва дозвољена одступања између модел лифта и лифтова који су изведени на основу модел лифта се јасно наводе (укључујући максималне и минималне вредности) у техничкој документацији.</p>
				<p>На основу прорачуна и/или на основу пројектне документације, дозвољено је приказати сличност опсега опреме како би били испуњени битни захтеви за заштиту здравља и безбедности из Прилога 1 овог правилника. </p>
				<p>Пре стављања на тржиште лифта за који је спроведен један од поступака оцењивања усаглашености из става 1. овог члана, инсталатер лифта: </p>
				<p>1) сачињава декларацију о усаглашености за инсталирани лифт, која садржи податке из Прилога 2 овог правилника, на основу документације из Прилога 6, 9, 11, 12 или 13 овог правилника, у зависности од поступка оцењивања усаглашености који је примењен; </p>
				<p>2) ставља знак усаглашености на лифт. Инсталатер лифта чува примерак декларације о усаглашености из тачке 1) овог става, десет година од дана стављања лифта на тржиште.</p>
				<p>Инсталатер, односно његов заступник чува техничку документацију и декларацију о усаглашености из става 5. тачка 1) овог члана и, по потреби, одлуку (одлуке) о одобрењу система квалитета, десет година од дана стављања лифта на тржиште и ставља је на располагање надлежном органу, у складу са законом којим се уређују технички захтеви за производе и оцењивање усаглашености и прописом којим се уређује начин спровођења оцењивања усаглашености.</p>
				<p class="bold">Декларација о усаглашености</p>
				<p class="clan">Члан 12.</p>
				<p>Декларацијом о усаглашености потврђује се да лифт и/или безбедносна компонента испуњава битне захтеве овог правилника.</p>
				<p>Декларација о усаглашености сачињава се на српском језику по моделу из Прилога 2 овог правилника, тако да садржи елементе из примењеног поступка оцењивања усаглашености из овог правилника и редовно се ажурира.</p>
				<p>Изузетно, за лифтове и/или безбедносне компоненте који се увозе у Републику Србију, уколико декларација о усаглашености није сачињена на српском језику, инсталатер лифта или његов заступник, односно произвођач безбедносне компоненте, његов заступник или увозник, уколико заступник није регистрован у Републици Србији, обезбеђује њен превод на српски језик.</p>
				<p>Уколико се на лифт или безбедносну компоненту примењује више прописа којима је утврђена обавеза сачињавања декларације о усаглашености, сачињава се јединствена декларација о усаглашености у складу са свим примењеним прописима, у којој су наведени ти прописи, при чему се под јединственом декларацијом о усаглашености сматра и скуп свих декларација о усаглашености сачињених у складу са појединачним примењеним прописима.</p>
				<p>Сачињавањем декларације о усаглашености произвођач преузима одговорност за усаглашеност безбедносних компонената за лифтове, а инсталатер преузима одговорност за усаглашеност лифта са захтевима из овог правилника.</p>
				<p class="clan">V. ИМЕНОВАНО ТЕЛО ЗА ОЦЕЊИВАЊЕ УСАГЛАШЕНОСТИ ЛИФТОВА И БЕЗБЕДНОСНИХ КОМПОНЕНТИ</p>
				<p class="bold">Именовано тело </p>
				<p class="clan">Члан 13. </p>
				<p>Тело за оцењивање усаглашености може да обавља послове оцењивања усаглашености безбедносних компоненти и лифтова из чл. 10. и 11. овог правилника, ако испуњава захтеве из Прилога 14 – Захтеви које мора да испуни тело за оцењивање усаглашености да би било именовано за оцењивање усаглашености, који је одштампан уз овај правилник и чини његов саставни део, и ако је именовано у складу са законом којим се уређују технички захтеви за производе и оцењивање усаглашености и прописом донетим на основу тог закона (у даљем тексту: Именовано тело).</p>
				<p class="bold">Претпоставка о испуњености захтева за именовано тело</p>
				<p class="clan">Члан 14.</p>
				<p>Претпоставља се да тело за оцењивање усаглашености које докаже испуњеност захтева одговарајућих српских стандарда или делова тих стандарда, испуњава и захтеве из Прилога 14 овог правилника, у мери у којој су ти захтеви обухваћени наведеним стандардима.</p>
				<p>Одговарајући српски стандарди из става 1. овог члана су српски стандарди којима су преузети релевантни хармонизовани стандарди који садрже захтеве за тела за оцењивање усаглашености.</p>
				<p class="bold">Захтеви за именовано тело у вези са његовим подизвођачима</p>
				<p class="clan">Члан 15.</p>
				<p>Уколико именовано тело повери подизвођачу обављање одређених активности у вези са оцењивањем усаглашености, за које је то тело именовано, у земљи или иностранству, именовано тело обезбеђује да тај подизвођач испуњава захтеве из Прилога 14 овог правилника и о томе обавештава надлежног министра, у складу са законом којим се уређују технички захтеви за производе и оцењивање усаглашености.</p>
				<p>Именовано тело, које поверава одређене послове у вези са оцењивањем усаглашености подизвођачу, има пуну одговорност за обављање тих поверених послова.</p>
				<p>Подуговорене активности именовано тело може уговорити са подизвођачем искључиво уз сагласност подносиоца захтева.</p>
				<p class="clan">VI. ЗНАК УСАГЛАШЕНОСТИ </p>
				<p class="bold">Означавање усаглашености </p>
				<p class="clan">Члан 16. </p>
				<p>Лифтови и безбедносне компоненте које су усаглашене са захтевима овог правилника означавају се знаком усаглашености у облику и на начин који је прописан у Прилогу 3 – Знак усаглашености, који је одштампан уз овај правилник и чини његов саставни део. </p>
				<p>Знак усаглашености се ставља на сваку кабину лифта на видном месту тако да буде читљив и неизбрисив, на начин како је то наведено у одељку 5 Прилога 1 овог правилника, као и на сваку безбедносну компоненту из Прилога 4 овог правилника, а ако то није могуће, на налепници која је нераскидиво везана за безбедносну компоненту. </p>
				<p>На лифт или безбедносну компоненту се могу стављати и други знакови, симболи, натписи или друге ознаке, под условом да се тиме не смањује видљивост, читљивост и/или значење знака усаглашености. </p>
				<p>На лифт или безбедносну компоненту се не могу стављати други знакови, симболи, натписи или друге ознаке чије стављање је забрањено законом којим се уређују технички захтеви за производе и оцењивање усаглашености.</p>
				<p class="bold">Стављени знак усаглашености и други прописи </p>
				<p class="clan">Члан 17. </p>
				<p>Ако је лифт или безбедносна компонента предмет и других прописа којима се уређују друга питања, а којима се такође прописује стављање знака усаглашености, стављени знак усаглашености означава да је тај лифт или безбедносна компонента усаглашена и са захтевима тих других прописа. </p>
				<p>Када један или више других прописа из става 1. овог члана омогућава да произвођач изабере поступак за оцењивање усаглашености који ће применити, стављени знак усаглашености означава усаглашеност само са прописима који прописују поступак за оцењивање усаглашености који су применили инсталатер лифта или произвођач безбедносних компоненти. </p>
				<p>У случају из става 2. овог члана, појединости о примењеним прописима, морају бити дате у документацији, обавештењима или упутствима које захтевају ти прописи и који прате лифт или безбедносну компоненту. </p>
				<p class="bold">Неодговарајуће означавање </p>
				<p class="clan">Члан 18. </p>
				<p>Неодговарајућим означавањем лифта или безбедносне компоненте, сматра се стављање знака, симбола, натписа или друге ознаке чије стављање је забрањено законом којим се уређују технички захтеви за производе и оцењивање усаглашености, као и: </p>
				<p>1) стављање знака усаглашености на лифт или безбедносну компоненту на коју се не примењује овај правилник; </p>
				<p>2) непостојање знака усаглашености на лифту или безбедносној компоненти која је усаглашена са захтевима из овог правилника. </p>
				<p>Стављање и употреба знака усаглашености, као и других знакова, симбола, натписа или других ознака из члана 16. овог правилника, врши се у складу са законом којим се уређују технички захтеви за производе и оцењивање усаглашености. </p>
				<p class="clan">VII. ЗАХТЕВИ ЗА ЛИФТОВЕ И БЕЗБЕДНОСНЕ КОМПОНЕНТЕ НАКОН ИСПОРУКЕ НА ТРЖИШТУ И ДОКУМЕНТАЦИЈА КОЈА ПРАТИ ЛИФТОВЕ И БЕЗБЕДНОСНЕ КОМПОНЕНТЕ И ЗАШТИТНА КЛАУЗУЛА</p>
				<p class="bold">Захтеви за лифтове и безбедносне компоненте након испоруке на тржишту</p>
				<p class="clan">Члан 19.</p>
				<p>Произвођач обезбеђује да безбедносне компоненте које је ставио на тржиште носе ознаку типа, серије, серијски број или другу ознаку која омогућава њихову идентификацију, или, када то не допушта величина или врста безбедносне компоненте, да се тражени подаци наведу на налепници како је предвиђено чланом 16. став 2. овог правилника.</p>
				<p>Произвођач, његов заступник или увозник уколико заступник није регистрован у Републици Србији, на безбедносној компоненти наводи своје пословно име, или трговачки знак, као и поштанску адресу на којој је доступан или, ако то није могуће, на њеној налепници како је предвиђено чланом 16. став 2. овог правилника.</p>
				<p>Испоручилац који сматра или има разлога да верује да безбедносне компоненте које су стављене на тржиште нису усаглашене са овим правилником, без одлагања предузима корективне радње потребне да се предметне безбедносне компоненте усагласе или по потреби повуку са тржишта или опозову у складу са законом којим се уређују технички захтеви за производе и оцењивање усаглашености. Ако безбедносна компонента представља ризик, испоручилац о томе без одлагања обавештава надлежне органе наводећи детаље, посебно о неусаглашености и о свим предузетим корективним радњама.</p>
				<p>Испоручилац, по образложеном захтеву надлежног органа, доставља том органу све податке и документацију у штампаном или електронском облику који су потребни за доказивање усаглашености безбедносних компоненти са овим правилником, у складу са законом којим се уређују технички захтеви за производе и оцењивање усаглашености.</p>
				<p>Испоручилац обезбеђује да, док је безбедносна компонента под његовом одговорношћу, услови складиштења или транспорта не угрожавају усаглашеност безбедносне компоненте са захтевима из члана 5. став 2. овог правилника.</p>
				<p>Инсталатер обезбеђује да је на лифту означена врста, серија или серијски број или друга ознака која омогућава његову идентификацију. </p>
				<p>Инсталатер, односно његов заступник наводи на лифту своје пословно име или трговачки знак, као и поштанску адресу на којој је доступан. </p>
				<p>Инсталатер који сматра или има разлога да верује да лифт који је стављен на тржиште није усаглашен са овим правилником, без одлагања предузима корективне радње потребне да се тај лифт усагласи. Поред тога, ако лифт представља ризик, инсталатер о томе без одлагања обавештава надлежне органе наводећи детаље, нарочито о неусаглашености и о свим предузетим корективним радњама.</p>
				<p>Инсталатер, односно његов заступник по образложеном захтеву надлежних органа, доставља том органу све податке и документацију у штампаном или електронском облику који су потребни за доказивање усаглашености лифта са овим правилником, у складу са законом којим се уређују технички захтеви за производе и оцењивање усаглашености. </p>
				<p class="bold">Документација која прати лифтове и безбедносне компоненте приликом стављања на тржиште</p>
				<p class="clan">Члан 20. </p>
				<p>Уз лифтове који се стављају на тржиште и/или у употребу у Републици Србији, инсталатер лифта или његов заступник прилаже упутство за употребу, упутство за одржавање лифта, упутство за спашавање лица из лифта, као и одговарајућу декларацију о усаглашености.</p>
				<p>Уз безбедносне компоненте које се стављају на тржиште Републике Србије, произвођач, његов заступник или увозник, ако заступник није регистрован у Републици Србији, прилаже упутство за употребу безбедносне компоненте и одговарајућу декларацију о усаглашености.</p>
				<p>Упутства и исправе из ст. 1. и 2. овог члана морају да буду на српском језику. </p>
				<p>Изузетно, ако лифт или безбедносна компонента није произведена у Републици Србији, за такве лифтове и безбедносне компоненте се обезбеђује превод оригиналних упутстава и декларације о усаглашености на српски језик, ради њихове правилне и безбедне употребе.</p>
				<p class="bold">Заштитна клаузула </p>
				<p class="clan">Члан 21.</p>
				<p>Испорука или употреба лифта или безбедносне компоненте који су стављени на тржиште и/или у употребу у Републици Србији, чија је усаглашеност оцењена у складу са овим правилником, на које је стављен знак усаглашености и за које је сачињена декларација о усаглашености, које прати прописана документација и који се употребљавају у складу са предвиђеном наменом или у условима који се могу разумно предвидети, а за које се утврди да представљају ризик са аспекта заштите јавног интереса обухваћеног овим правилником, може се ограничити или забранити, у складу са законима којима се уређују технички захтеви за производе и оцењивање усаглашености и тржишни надзор и овим правилником.</p>
				<p class="bold">Формална неусаглашеност </p>
				<p class="clan">Члан 22.</p>
				<p>Ако се после стављања на тржиште и/или у употребу лифтова и/или безбедносних компоненти, утврди било која од следећих неусаглашености:</p>
				<p>1) одсуство знака усаглашености;</p>
				<p>2) стављање знака усаглашености супротно одредбама члана 16. овог правилника;</p>
				<p>3) ненавођење регистарског броја именованог тела које је учествовало у поступку оцењивања усаглашености; </p>
				<p>4) несачињавање декларације о усаглашености;</p>
				<p>5) сачињавање декларације о усаглашености супротно одредбама члана 12. и Прилога 2 овог правилника;</p>
				<p>6) недоступност или некомплетност техничке документације;</p>
				<p>7) одсуство, некомплетност или нетачност информација из члана 19. ст. 1, 2, 6 и 7. овог правилника;</p>
				<p>8) уз лифт или безбедносну компоненту нису достављена упутства из члана 20. ст. 1. и 2. овог правилника, или та упутства нису у складу са применљивим захтевима, </p>
				<p>сматра се да је лифт и/или безбедносна компонента формално неусаглашена. У случају неотклањања или понављања формалне неусаглашености, предузимају се мере у складу са законом којим се уређују технички захтеви за производе и оцењивање усаглашености. </p>
				<p class="bold">Усклађеност са прописима Европске уније </p>
				<p class="clan">Члан 23. </p>
				<p>Овај правилник је усклађен са свим начелима и битним захтевима из Директиве број 2014/33/ЕУ Европског парламента и Савета од 26. фебруара 2014. године о лифтовима и безбедносним компонентама лифтова.</p>
				<p class="clan">VIII. ПРЕЛАЗНЕ И ЗАВРШНЕ ОДРЕДБЕ </p>
				<p class="clan">Члан 24. </p>
				<p>Од дана ступања на снагу потврђеног међународног уговора о оцењивању усаглашености и прихватању индустријских производа са Европском унијом (АCАА споразум) за производе на које се примењује овај правилник, речи: „знак усаглашености” у чл. 1, 4, 10, 11, 16, 17, 18, 21. и 22. овог правилника, као и у Прилогу 3, 6, 7, 8, 9, 10, 11, 12 и 13 овог правилника имаће значење: „CE знак”; речи: „декларација о усаглашености” у чл. 1, 4, 10, 11, 12, 19, 20, 21 и 22. овог правилника, као и у Прилогу 2, 5, 6, 7, 8, 9, 10, 11, 12 и 13 овог правилника имаће значење: „ЕУ декларација о усаглашености”; речи: „преглед типа” у чл. 10. и 11. овог правилника и Прилогу 5 овог правилника имаће значење: „ЕУ преглед типа”; речи: „сертификат о прегледу типа” у Прилогу 2, 5, 6, 9, 10, 11, 12 и 13 овог правилника имаће значење: „ЕУ сертификат о прегледу типа”; речи: „сертификат о завршној контроли” у Прилогу 6 овог правилника имаће значење: „ЕУ сертификат о завршној контроли”; речи: „сертификат о усаглашености” у Прилогу 9 овог правилника имаће значење: „ЕУ сертификат о усаглашености”, а речи: „сертификат о испитивању типа” у Прилогу 10 и 11 овог правилника имаће значење: „ЕУ сертификат о испитивању типа”, у члану 13. овог правилника, реч: „именовано” имаће значење: „именовано и пријављено”; у чл. 14. и 15. и насловима изнад тих чланова, у члану 22. став 1. тачка 3. као и у Прилозима 2, 5, 6, 7, 8, 9, 10, 11, 12, 13 и 14 овог правилника, речи: „именовано тело” имаће значење: „пријављено тело”. </p>
				<p>Од дана приступања Републике Србије Европској унији, односно у складу са одредбама међународног споразума на основу кога Република Србија приступа Европској Унији, у чл. 4, 6, 10, 12, 19, 20. и 21. овог правилника, речи: „Република Србија” имаће значење „Европска унија”, а у члану. 10. став 6, члану 11. став 10, члану 12. ст. 2. и 3. и члану 20. ст. 3. и 4. овог правилника, речи: „на српском језику” имаће значење: „на српском језику или на језику лако разумљивом крајњим корисницима и надлежном инспектору”. </p>
				<p>Ако уговор из става 1. овог члана не буде закључен, значење речи: „знак усаглашености”, „декларација о усаглашености”, „преглед типа”, „сертификат о прегледу типа”, „сертификат о завршној контроли”, „сертификат о усаглашености” и „сертификат о испитивању типа” из става 1. овог члана примењује се од дана приступања Републике Србије Европској унији, односно у складу са одредбама међународног споразума на основу кога Република Србија приступа Европској унији. </p>
				<p class="clan">Члан 25. </p>
				<p>Од дана почетка примене овог правилника до дана ступања на снагу АCАА споразума за лифтове и безбедносне компоненте на које се примењује овај правилник или, ако тај уговор не буде закључен, до дана приступања Републике Србије Европској унији, односно у складу са одредбама међународног споразума на основу кога Република Србија приступа Европској унији, означавање усаглашености лифтова и безбедносних компоненти обавља се стављањем Српског знака усаглашености у складу са овим правилником и посебним прописима.</p>
				<p>Од дана ступања на снагу АCАА споразума за лифтове и безбедносне компоненте на које се примењује овај правилник или, ако тај уговор не буде закључен, од дана приступања Републике Србије Европској унији, односно у складу са одредбама међународног споразума на основу кога Република Србија приступа Европској унији, означавање усаглашености лифтова и безбедносних компоненти обавља се стављањем CЕ знака у складу са овим правилником и посебним прописима.</p>
				<p>Изузетно од става 2. овог члана, безбедносне компоненте које су усаглашене са овим правилником и које се даном приступања Републике Србије Европској унији, односно у складу са одредбама међународног споразума на основу кога Република Србија приступа Европској унији, налазе на залихама испоручилаца, а нису означене CЕ знаком, могу да се испоручују на територији Републике Србије до истека тих залиха, а најкасније две године од дана приступања Републике Србије Европској унији, односно у складу са одредбама међународног споразума на основу кога Република Србија приступа Европској унији.</p>
				<p class="clan">Члан 26. </p>
				<p>Даном ступања на снагу овог правилника престаје да важи Правилник о безбедности лифтова („Службени гласник РС”, број 101/10). </p>
				<p class="clan">Члан 27. </p>
				<p>Тела за оцењивање усаглашености која су именована у складу са прописом из члана 26. овог правилника, обављају послове оцењивања усаглашености у складу са овим правилником, до окончања поступка именовања у складу са овим правилником.</p>
				<p>Тела за оцењивање усаглашености из става 1. овог члана, могу да органу надлежном за именовање поднесу захтев за именовање у складу са овим правилником најкасније три месеца од ступања на снагу овог правилника.</p>
				<p>Тела за оцењивање усаглашености из става 1. овог члана, која не поднесу захтев за именовање у року из става 2. овог члана, односно тела за оцењивање усаглашености за која орган надлежан за именовање, по поднетом захтеву, утврди да не испуњавају захтеве из овог правилника, неће моћи да обављају послове оцењивања усаглашености као именована тела у складу са овим правилником.</p>
				<p>Исправе о усаглашености које су, до дана ступања на снагу овог правилника, тела из става 1. овог члана издала са роком важења, важе до истека рока на који су издате.</p>
				<p class="clan">Члан 28. </p>
				<p>Инсталатер лифта, произвођач безбедносне компоненте или његов заступник у Републици Србији може најкасније до 1. јануара 2018. године да стави на тржиште лифтове и безбедносне компоненте на које се примењује овај правилник, који су пројектовани и израђени и чија је усаглашеност оцењена у складу са захтевима прописа из члана 26. овог правилника. </p>
				<p>У исправи о усаглашености која се издаје на основу спроведеног оцењивања усаглашености из става 1. овог члана, односно другој документацији која прати производ, наводе се подаци о пропису са којим је тај производ усаглашен (назив прописа и број службеног гласила у коме је тај пропис објављен).</p>
				<p class="clan">Члан 29. </p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 119-01-148-1/2016-07 </p>
				<p class="potpis">У Београду, 20. фебруара 2017. године</p>
				<p class="potpis">Министар,</p>
				<p class="potpis"><span class="bold">Горан Кнежевић, </span>с.р.</p>
				<p class="clan" style="text-align: right">Прилози</p>
				<p class="potpis">Прилог 1 </p>
				<p class="bold">БИТНИ ЗАХТЕВИ ЗА ЗАШТИТУ ЗДРАВЉА И БЕЗБЕДНОСТИ КОЈИ СЕ ОДНОСЕ НА ПРОЈЕКТОВАЊЕ И ИЗРАДУ ЛИФТОВА И БЕЗБЕДНОСНИХ КОМПОНЕНТИ</p>
				<p class="clan">УВОДНЕ НАПОМЕНЕ </p>
				<p>1. Обавезе утврђене битним захтевима за заштиту здравља и безбедности примењују се само ако за лифтове и безбедносне компоненте постоји одговарајућа опасност када се употребљавају у условима које је предвидео инсталатер лифта или произвођач безбедносне компоненте.</p>
				<p>Битни захтеви за заштиту здравља и безбедности из овог правилника су обавезујући. Међутим, имајући у виду тренутно стање технике, није увек могуће испунити циљеве које они прописују. У таквим случајевима, лифтови и безбедносне компоненте морају у највећој могућој мери бити пројектовани и израђени на начин да се приближе тим циљевима. </p>
				<p>2. Произвођач безбедносне компоненте и инсталатер лифта у обавези су да изврше процену ризика како би утврдили све опасности које се односе на њихове производе, као и да такву процену узму у обзир приликом пројектовања и израде безбедносних компоненти и лифтова. </p>
				<p>1. ОПШТЕ НАПОМЕНЕ </p>
				<p>1.1. Примена Правилника о безбедности машина („Службени гласник РС”, број 58/16) </p>
				<p>За опасности које нису обухваћене овим прилогом, примењују се битни захтеви за заштиту здравља и безбедности из Прилога 1 Правилника о безбедности машина. </p>
				<p>Битни захтеви из тачке 1.1.2 Прилога 1 Правилника о безбедности машина морају се увек примењивати. </p>
				<p>1.2. Носач </p>
				<p>Носач сваког лифта мора бити кабина. Кабина мора бити пројектована и израђена тако да има простор и чврстоћу за највећи број лица и називну носивост лифта коју је подесио инсталатер лифта. </p>
				<p>У случају када су лифтови намењени за превоз лица и где њихове димензије то дозвољавају, кабина мора бити пројектована и израђена тако да својим карактеристикама не ограничава или не омета приступ и коришћење хендикепираним лицима и да омогући одговарајућа прилагођавања да би се тим лицима олакшало коришћење лифта. </p>
				<p>1.3. Средства за ношење и ослањање </p>
				<p>Средства за ношење и/или ослањање кабине, њени прикључни делови и сви завршни делови морају бити изабрани и пројектовани тако да обезбеде одговарајући ниво опште безбедности и да се на најмању могућу меру смањи ризик од пада кабине, узимајући у обзир услове коришћења, употребљене материјале и услове производње. </p>
				<p>Када се ужад или ланци користе за ношење кабине, морају постојати најмање два независна ужета или ланца, сваки са сопственим системом причвршћења. Та ужад и ланци не смеју имати спојеве или уплетна места, осим када је то потребно за причвршћивање или формирање омче. </p>
				<p>1.4. Контрола оптерећења (укључујући прекорачење брзине) </p>
				<p>1.4.1. Лифтови морају бити тако пројектовани, израђени и уграђени да се спречи нормалан полазак уколико се прекорачи називна носивост лифта. </p>
				<p>1.4.2. Лифт мора бити опремљен граничником брзине. </p>
				<p>Ограничења из ове тачке се не односе на лифтове код којих се пројектом погонског система спречава прекорачење брзине. </p>
				<p>1.4.3. Брзи лифтови морају бити опремљени уређајима за праћење и ограничење брзине. </p>
				<p>1.4.4. Лифтови које покреће погонска ужетњача морају бити пројектовани тако да се обезбеди стабилност вучних ужади на ужетњачи.</p>
				<p>1.5. Погонска машина </p>
				<p>1.5.1. Сви лифтови за превоз лица морају да имају своје сопствене погонске машине. Овај захтев се не односи на лифтове у којима су противтегови замењени другом кабином. </p>
				<p>1.5.2. Инсталатер лифта мора обезбедити да погонска машина лифта и припадајући уређаји нису доступни, осим у хитним случајевима и за одржавање.</p>
				<p>1.6. Управљање </p>
				<p>1.6.1. Управљачки уређај лифтова намењених за употребу од стране хендикепираних лица без пратиоца мора бити одговарајуће пројектован и постављен. </p>
				<p>1.6.2. Функција управљачког уређаја мора бити јасно означена. </p>
				<p>1.6.3. Позивна кола групе лифтова могу бити заједничка или међусобно повезана. </p>
				<p>1.6.4. Електрична опрема мора бити инсталирана и повезана тако да: </p>
				<p>– не може доћи до замене са струјним колима која немају директну везу са лифтом; </p>
				<p>– се напајање може искључити под оптерећењем; </p>
				<p>– кретање лифта зависи од електричних безбедносних уређаја у посебном електричном безбедносном колу; </p>
				<p>– грешка у електричним инсталацијама не доводи до опасне ситуације.</p>
				<p>2. ОПАСНОСТИ ПО ЛИЦА ИЗВАН КАБИНЕ</p>
				<p>2.1. Лифт мора бити пројектован и израђен тако да обезбеди да је простор у коме се креће кабина недоступан, осим за одржавање или у хитним случајевима. Пре него што лице уђе у тај простор, нормална употреба лифта мора бити онемогућена. </p>
				<p>2.2. Лифт мора бити пројектован и израђен тако да се спречи опасност од пригњечења када је кабина у једном од својих крајњих положаја. </p>
				<p>Спречавање опасности из става 1. ове тачке ће бити постигнуто обезбеђивањем слободног простора или склоништа изван крајњих положаја кабине. </p>
				<p>У одређеним случајевима, посебно у изграђеним зградама и објектима који су већ у употреби, где је немогуће испунити услове из ст. 1. и 2. ове тачке, мора се на други одговарајући начин доказивати да су избегнути ризици од опасности из ове тачке. </p>
				<p>2.3. Станице на улазу и излазу из кабине морају бити опремљене вратима возног окна одговарајуће механичке отпорности за предвиђене услове коришћења. </p>
				<p>Уређај за забрављивање мора да спречи у току нормалног рада: </p>
				<p>– покретање кабине, без обзира да ли се намерно активира или не, осим ако су сва врата возног окна затворена и забрављена; </p>
				<p>– отварање врата возног окна када се кабина још увек креће и налази се ван прописане зоне пристајања. </p>
				<p>Сва кретања у зони пристајања са отвореним вратима ће бити дозвољена у одређеним зонама под условом да је брзина пристајања регулисана. </p>
				<p>3. ОПАСНОСТИ ПО ЛИЦА У КАБИНИ </p>
				<p>3.1. Кабина лифта мора да буде у потпуности затворена зидовима, са обложеним подовима и плафонима, са изузетком вентилационих отвора и вратима по целој висини. Ова врата морају бити пројектована и уграђена тако да ако врата нису затворена, кабина не може да се креће, осим за кретања из тачке 2.3. став 3. овог прилога, као и да дође до заустављања када се врата отворе. </p>
				<p>Врата кабине морају да остану затворена и забрављена ако лифт стане између два нивоа, где постоји ризик од пада између кабине и окна, или ако не постоји окно. </p>
				<p>3.2. У случају нестанка струје или отказивања одређеног дела лифта, лифт мора да има уређаје за спречавање слободног пада или неконтролисаног кретања кабине. </p>
				<p>Уређај за спречавање слободног пада кабине мора да буде независан од средства за ношење кабине. </p>
				<p>Уређај из става 2. ове тачке мора да буде у могућности да заустави кабину оптерећену називном носивошћу и при највећој брзини, коју одређује инсталатер лифта. Било које заустављање изазвано дејством овог уређаја не сме да проузрокује успоравање штетно по лица у лифту без обзира на услове оптерећења. </p>
				<p>3.3. Одбојници морају да буду постављени између дна возног окна и пода кабине. </p>
				<p>У случају из става 1. ове тачке, слободан простор из тачке 2.2. став 2. овог прилога мора да се мери при потпуно сабијеним одбојницима. </p>
				<p>Захтев из става 2. ове тачке се не односи на лифтове код којих кабина не може да уђе у слободан простор из тачке 2.2 став 2. овог прилога, због конструкционог решења погонског система.</p>
				<p>3.4. Лифт мора да буде пројектован и израђен тако да је немогуће његово покретање ако уређај из тачке 3.2. овог прилога није у радном положају.</p>
				<p>4. ОСТАЛЕ ОПАСНОСТИ </p>
				<p>4.1. Врата возног окна или врата кабине, односно и једна и друга врата, у случају да су врата аутоматска, морају да буду опремљена уређајем за спречавање ризика од пригњечења при њиховом кретању. </p>
				<p>4.2. Врата возног окна, када треба да буду у функцији заштите зграде и објекта од пожара, укључујући и она са стакленим деловима, морају да буду отпорна на ватру у погледу њиховог интегритета и својстава у односу на изолацију (сузбијање пламена) и пренос топлоте (зрачење). </p>
				<p>4.3. Противтегови се морају уградити тако да се избегне било какав ризик од судара са кабином или пада на кабину. </p>
				<p>4.4. Лифтови морају да буду опремљени одговарајућим средствима тако да се омогући да лица заробљена у кабини могу да се ослободе и евакуишу. </p>
				<p>4.5. Кабине морају да буду опремљене средствима за обострану комуникацију која ће омогућавати стални контакт са службом спашавања. </p>
				<p>4.6. Лифтови морају да буду пројектовани и израђени тако да, у случају да температура у мотору прелази максималну температуру коју је одредио инсталатер лифта, могу да доврше кретања која су у току, као и да одбију нове команде. </p>
				<p>4.7. Кабина мора бити пројектована и израђена тако да се обезбеди довољно вентилације за лица у лифту у току његовог кретања, као и случају дужег застоја. </p>
				<p>4.8. Кабина треба да буде одговарајуће осветљена кад је у употреби, као и кад су врата отворена. У сваком случају, мора да буде обезбеђено нужно осветљење кабине. </p>
				<p>4.9. Средства комуникације из тачке 4.5. овог прилога и нужно осветљење кабине из тачке 4.8. овог прилога морају да буду пројектовани и израђени тако да функционишу и без нормалног напајања. Њихов период рада треба да буде довољно дуг да омогући нормално одвијање поступка спашавања. </p>
				<p>4.10. Управљачка струјна кола лифта која се могу користити у случају пожара треба да буду пројектована и израђена тако да се може спречити да се лифтови заустављају на одређеним нивоима и омогућити приоритетно управљање лифтом од стране спасилачких екипа.</p>
				<p>5. ОЗНАЧАВАЊЕ </p>
				<p>5.1. Поред минималних захтева који треба да буду испуњени у складу са тачком 1.7.3. Прилога 1 Правилника о безбедности машина, свака кабина мора да има лако видљиву натписну плочицу која јасно показује називну носивост у килограмима и највећи број путника који могу да се превезу лифтом. </p>
				<p>5.2. Ако је лифт пројектован тако да омогући лицима заробљеним у кабини да изађу без помоћи са стране, одговарајућа упутства морају бити јасна и видљива у кабини. </p>
				<p>6. УПУТСТВА ЗА УПОТРЕБУ </p>
				<p>6.1. Безбедносне компоненте из Прилога 4 овог правилника мора да прати упутство на српском језику, тако да склапање, повезивање, подешавање и одржавање могу да буду спроведени ефикасно и безбедно. </p>
				<p>6.2. Сваки лифт мора да прати документација сачињена на српском језику. Документација из става 1. ове тачке садржи, нарочито: </p>
				<p>– упутство са цртежима и шемама неопходним за нормалну употребу, и који се односе на одржавање, контролисање, поправке, периодичне прегледе и поступке спашавања из тачке 4.4 овог прилога; </p>
				<p>– књигу одржавања у којој се бележе поправке и, по потреби, периодични прегледи.</p>
				<p class="potpis">Прилог 2 </p>
				<p class="bold">САДРЖИНА ДЕКЛАРАЦИЈЕ О УСАГЛАШЕНОСТИ </p>
				<p class="clan">А. САДРЖИНА ДЕКЛАРАЦИЈЕ О УСАГЛАШЕНОСТИ ЗА БЕЗБЕДНОСНУ КОМПОНЕНТУ </p>
				<p>Декларација о усаглашености безбедносне компоненте мора да садржи следеће информације: </p>
				<p>– пословно име и адресу произвођача, или где је то одговарајуће његовог заступника; </p>
				<p>– опис безбедносне компоненте, детаље типа или серије, као и серијски број безбедносне компоненте (ако постоји), а може да садржи и слику у боји довољне јасноће када је то неопходно за идентификацију безбедносне компоненте; </p>
				<p>– безбедносну функцију безбедносне компоненте, ако то јасно не произлази из описа безбедносне компоненте; </p>
				<p>– годину производње безбедносне компоненте; </p>
				<p>– све битне захтеве са којима је усаглашена безбедносна компонента;</p>
				<p>– изјаву да је безбедносна компонента усаглашена са захтевима прописа који се на њу примењују </p>
				<p>– где је то одговарајуће, ознаку примењених српских стандарда из члана 8. овог правилника; </p>
				<p>– где је то одговарајуће, пословно име, адресу и регистарски број Именованог тела, у складу са посебним прописом, које је спровело преглед типа у складу са чланом 10. став 1. тач. 1) и 2) овог правилника; </p>
				<p>– где је то одговарајуће, позивање на сертификат о прегледу типа, односно исправу о усаглашености коју је издало Именовано тело; </p>
				<p>– где је то одговарајуће, пословно име, адресу и регистарски број Именованог тела, које је спровело оцењивање усаглашености у складу са чланом 10. став 1. тачка 1) овог правилника; </p>
				<p>– где је то одговарајуће, пословно име, адресу и регистарски број Именованог тела, које је спровело контролу система обезбеђивања квалитета примењеног од стране произвођача у складу са чланом 10. став 1. тач. 2) и 3) овог правилника; </p>
				<p>– идентификацију и потпис овлашћеног лица, одговорног за издавање Декларације о усаглашености безбедносне компоненте у име произвођача или његовог заступника.</p>
				<p>Ако декларацију о усаглашености безбедносне компоненте сачињава заступник произвођача, поред његовог пословног имена и адресе, обавезно се наводи и пословно име, и адреса произвођача безбедносне компоненте.</p>
				<p class="clan">Б. САДРЖИНА ДЕКЛАРАЦИЈЕ О УСАГЛАШЕНОСТИ ЗА ИНСТАЛИРАНИ ЛИФТ </p>
				<p>Декларација о усаглашености инсталираног лифта мора да садржи следеће информације: </p>
				<p>– пословно име и адресу инсталатера лифта, или где је то одговарајуће његовог заступника; </p>
				<p>– опис лифта, детаље типа или серије, серијски број лифта, као и адресу зграде или објекта где је лифт уграђен, односно место где је лифт уграђен; </p>
				<p>– годину уградње лифта; </p>
				<p>– све одговарајуће захтеве из овог правилника са којима је лифт усаглашен; </p>
				<p>– где је то одговарајуће, ознаку примењених српских стандарда из члана 8. овог правилника; </p>
				<p>– где је то одговарајуће, пословно име, адресу седишта и регистарски број Именованог тела које је спровело преглед типа у складу са чланом 11. став 1. тач. 1) и 2) овог правилника; </p>
				<p>– где је то одговарајуће, позивање на сертификат о прегледу типа, односно исправу о усаглашености коју је издало Именовано тело; </p>
				<p>– где је то одговарајуће, пословно име, адресу и регистарски број Именованог тела које је спровело појединачну верификацију лифта у складу са чланом 11. став 1. тачка 4) овог правилника; </p>
				<p>– где је то одговарајуће, пословно име, адресу седишта и регистарски број Именованог тела које је спровело завршну контролу лифта у складу са чланом 11. став 1. тач. 1), 2) и 3) овог правилника; </p>
				<p>– где је то одговарајуће, пословно име, адресу седишта и регистарски број Именованог тела које је оценило усаглашеност система обезбеђивања квалитета примењеног од стране инсталатера у складу са чланом 11. став 1. тач. 1), 2), 3) и 5) овог правилника; </p>
				<p>– идентификацију и потпис овлашћеног лица, одговорног за издавање Декларације о усаглашености у име инсталатера лифт;</p>
				<p>– место и датум издавања;</p>
				<p>– потпис.</p>
				<p class="potpis">Прилог 3 </p>
				<p class="bold">ЗНАК УСАГЛАШЕНОСТИ </p>
				<p class="clan">1. СРПСКИ ЗНАК УСАГЛАШЕНОСТИ </p>
				<p>Означавање Српским знаком усаглашености се састоји од три велика слова А повезана у облику једнакостраничног троугла (3А) изгледа и садржине као на цртежу: </p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/liftovi_Page_1_opt.jpeg&amp;doctype=reg&amp;abc=cba&amp;eli=true&amp;eliActId=421836&amp;regactid=421836" alt="liftovi_Page_1.tif"></p>
				<p>Величина знака одређује се према висини В знака која може имати само заокружене вредности стандардних бројева према реду величина Р10 изражених у милиметрима (mm) према српском стандарду SRPS А.А0.001 Стандардни бројеви – Редови стандардних бројева. </p>
				<p>Висина B знака износи, по правилу, најмање 5 mm. </p>
				<p>Уз Српски знак усаглашености се ставља јединствени број Именованог тела за оцењивање усаглашености из регистра Именованих тела за оцењивање усаглашености, као и последње две цифре године издавања исправе о усаглашености, ако је то тело спроводило, односно учествовало у оцењивању усаглашености. </p>
				<p>Ако се Српски знак усаглашености смањује или увећава, морају се узети у обзир пропорције приказане на овом цртежу. </p>
				<p>Изузетно, од висине B знака из става 3. ове тачке, може се одступити када су у питању безбедносне компоненте малих димензија. </p>
				<p class="clan">2. CЕ ЗНАК </p>
				<p>CЕ знак за усаглашеност се састоји од стилизованог латиничног словног знака „CЕ” у следећем облику: </p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/liftovi_Page_2_opt.jpeg&amp;doctype=reg&amp;abc=cba&amp;eli=true&amp;eliActId=421836&amp;regactid=421836" alt="liftovi_Page_2.tif"></p>
				<p>Висина CЕ знака износи, по правилу, најмање 5 mm. Од ове висине може се одступити код безбедносних компоненти малих димензија.</p>
				<p>Ако се CЕ знак смањује или увећава, морају да се узму у обзир пропорције приказане на овом цртежу. </p>
				<p class="potpis">Прилог 4 </p>
				<p class="bold">СПИСАК БЕЗБЕДНОСНИХ КОМПОНЕНТИ ЛИФТОВА </p>
				<p>1. Уређаји за забрављивање врата возног окна. </p>
				<p>2. Уређаји за спречавање пада кабине или неконтролисаног кретања кабине. </p>
				<p>3. Уређаји за ограничење прекорачења брзине. </p>
				<p>4. Одбојници</p>
				<p>4.1 Одбојници који акумулирају кинетичку енергију, без пригушења или са повратним пригушењем. </p>
				<p>4.2 Одбојници са пригушењем. </p>
				<p>5. Безбедносни уређаји уграђени у цилиндре хидрауличних кола када се ови уређаји користе као уређаји за спречавање пада. </p>
				<p>6. Електронски безбедносни уређаји у облику безбедносних прекидача који садрже електронске компоненте. </p>
				<p class="potpis">Прилог 5 </p>
				<p class="bold">ПРЕГЛЕД ТИПА </p>
				<p class="clan">А. ПРЕГЛЕД ТИПА БЕЗБЕДНОСНИХ КОМПОНЕНТИ </p>
				<p>1. Преглед типа је поступак оцењивања усаглашености којим Именовано тело утврђује и потврђује да репрезентативни примерак безбедносне компоненте омогућава лифту, у који је та компонента правилно уграђена, да задовољи одговарајуће захтеве из овог правилника. </p>
				<p>2. Пријаву за преглед типа подноси произвођач безбедносне компоненте или његов заступник, Именованом телу по свом избору. </p>
				<p>Пријава из става 1. ове тачке садржи: </p>
				<p>– пословно име, и адресу произвођача безбедносне компоненте, као и пословно име и адресу његовог заступника ако је пријава поднета од стране заступника и место где је безбедносна компонента израђена; </p>
				<p>– писану изјаву да иста пријава није поднета ниједном другом именованом телу. </p>
				<p>Уз пријаву из става 1. ове тачке, подноси се: </p>
				<p>– техничка документација; </p>
				<p>– репрезентативни примерак безбедносне компоненте или се у захтеву наводи тачна локација на којој се налази безбедносна компонента, ради њеног испитивања. Именовано тело може од подносиоца пријаве затражити, уз образложење, додатне примерке безбедносне компоненте.</p>
				<p>– пратећи доказ о адекватности техничког решења, који треба да садржи сву коришћену документацију, укључујући друге одговарајуће техничке спецификације, посебно ако релевантни српски односно хармонизовани стандарди нису у потпуности примењени. Приложени докази укључују, по потреби, резултате испитивања, извршених у складу са другим релевантним техничким спецификацијама и спроведених у одговарајућој лабораторији произвођача или у другој лабораторији за испитивање, у његово име и на његову одговорност. </p>
				<p>3. Техничка документација мора да омогући оцењивање усаглашености безбедносне компоненте укључујући одговарајућу анализу и процену ризика, као и да омогући да лифт, у коме је та компонента правилно уграђена, испуњава све захтеве из овог правилника. У мери, у којој је то неопходно ради оцењивања усаглашености, техничка документација садржи: </p>
				<p>– општи опис безбедносне компоненте, укључујући и подручје примене (посебно могућа ограничења брзине, оптерећења и снаге) и услове (посебно експлозивне средине и изложеност временским условима); </p>
				<p>– конструкционе и производне цртеже или дијаграме; </p>
				<p>– објашњења неопходна за разумевање тих цртежа и дијаграма као и за рад безбедносне компоненте;</p>
				<p>– списак српских односно хармонизованих стандарда примењених у целости или делимично са навођењем броја службеног гласила у којем су објављени и описе усвојених решења како би безбедносна компонента задовољила захтеве из тачке 1, укључујући и списак других одговарајућих примењених техничких спецификација, ако српски стандарди нису били примењени. У случају делимично примењених српских стандарда у техничкој документацији се наводе делови стандарда који су били примењени;</p>
				<p>– битан(не) захтев(е) који се узима(ју) у обзир и начине на који ће тај(ти) захтев(и) да буду задовољени (нпр. навођење одговарајућег српског стандарда из члана 8. овог правилника који је примењен); </p>
				<p>– резултате свих испитивања или прорачуна које је обавио или подуговорио произвођач; </p>
				<p>– примерак упутства за склапање безбедносне компоненте; </p>
				<p>– активности, односно мере и радње предузете у фази производње како би се обезбедило да серијска производња безбедносне компоненте буде у складу са испитаном безбедносном компонентом. </p>
				<p>4. Именовано тело мора да: </p>
				<p>– прегледа техничку документацију да би проценило у којој мери она испуњава постављене циљеве; </p>
				<p>– испита безбедносну компоненту ради провере њене усаглашености са техничком документацијом; </p>
				<p>– спроведе или обезбеди спровођење одговарајућих провера и испитивања неопходних да би се утврдило да ли решења која је применио произвођач безбедносне компоненте задовољавају захтеве из овог правилника тако да омогућавају безбедносној компоненти да обави своју функцију када је правилно уграђена у лифт;</p>
				<p>– спроведе или обезбеди спровођење одговарајућих провера и испитивања, неопходних како би се утврдило да ли су спецификације из релевантних српских или хармонизованих стандарда исправно примењене тамо где је произвођач одлучио да их примени. </p>
				<p>5. Ако је репрезентативни примерак безбедносне компоненте у складу са одредбама овог правилника који се на ту компоненту примењују, Именовано тело издаје сертификат о прегледу типа подносиоцу захтева за преглед типа. </p>
				<p>Сертификат из става 1. ове тачке мора да садржи пословно име, односно име и адресу произвођача безбедносне компоненте, закључке провере, услове под којима је сертификат важећи и појединости потребне за препознавање одобреног типа. </p>
				<p>Министарство надлежно за именовање тела за оцењивање усаглашености из области лифтова, надлежни инспектор, као и друга Именована тела могу, на захтев, да добију копију сертификата и, на образложени захтев, копију техничке документације о извршеним испитивањима и прорачунима.</p>
				<p>Ако репрезентативни примерак безбедносне компоненте не испуњава захтеве из тачке 1. овог прилога, Именовано тело одбија издавање сертификата о прегледу типа и о томе обавештава подносиоца захтева и детаљно наводи разлоге за одбијање. </p>
				<p>6. Произвођач безбедносне компоненте или његов заступник мора писаним путем да обавести Именовано тело о свим, па и најмањим изменама, које је извршио или планира да изврши на одобреној безбедносној компоненти, укључујући и нова проширења или измене које нису наведене у оригиналној техничкој документацији (видети прву алинеју тачке 3. овог прилога). Именовано тело мора да испита измене и обавести подносиоца захтева да ли сертификат о прегледу типа остаје важећи. </p>
				<p>7. Именовано тело мора да достави министарству надлежном за именовање тела за оцењивање усаглашености из области лифтова и надлежном инспектору, на њихов захтев, битне информације и документацију у вези са: </p>
				<p>– издатим сертификатима о прегледу типа; </p>
				<p>– повученим сертификатима о прегледу типа. </p>
				<p>Именовано тело из става 1. ове тачке мора да достави другим Именованим телима битне информације у вези са сертификатима о прегледу типа које је повукло. </p>
				<p>8. Произвођач безбедносне компоненте или његов заступник мора да чува уз техничку документацију примерке сертификата о прегледу типа и пратећу документацију у периоду од десет година од стављања безбедносне компоненте на тржиште.</p>
				<p>Ако ни произвођач безбедносне компоненте ни његов заступник, нису регистровани у Републици Србији, лице које ставља безбедносну компоненту на тржиште Републике Србије мора да обезбеди доступност документације и исправа из става 1. ове тачке, у прописаном року. </p>
				<p>Ако Именовано тело сматра да је неопходно, може да изда додатни сертификат о прегледу типа, поред оригиналног примерка о прегледу типа или да затражи од произвођача или његовог заступника да поднесе нову пријаву за преглед типа. </p>
				<p class="clan">Б. ПРЕГЛЕД ТИПА ЗА ЛИФТОВЕ</p>
				<p>1. Преглед типа је поступак оцењивања усаглашености којим Именовано тело утврђује и потврђује да модел лифт, односно лифт за који нису предвиђена проширења нити измене, задовољава захтеве из овог правилника. </p>
				<p>2. Пријаву за Преглед типа подноси инсталатер лифта или његов заступник Именованом телу по свом избору. </p>
				<p>Пријава из става 1. ове тачке садржи: </p>
				<p>– пословно име и адресу инсталатера лифта, односно пословно име и адресу његовог заступника уколико он подноси пријаву; </p>
				<p>– писану изјаву да иста пријава није поднета ниједном другом именованом телу. </p>
				<p>Уз пријаву из става 1. ове тачке, подноси се: </p>
				<p>– техничка документација; </p>
				<p>– у пријави се наводи тачна локација на којој се модел лифт може прегледати. Модел лифт који се прегледа мора да укључи завршне делове и да буде способан да опслужи најмање три нивоа (горњи, средњи и доњи);</p>
				<p>– пратећи доказ о адекватности пројектног решења, који треба да садржи сву коришћену документацију, укључујући друге одговарајуће техничке спецификације, посебно ако релевантни српски односно хармонизовани стандарди нису у потпуности примењени. Приложени докази морају да укључују, по потреби, резултате испитивања, извршених у складу са другим релевантним техничким спецификацијама спроведених у одговарајућој лабораторији инсталатера или у другој лабораторији за испитивање, у његово име и на његову одговорност.</p>
				<p>3. Техничка документација мора да омогући оцењивање усаглашености лифта са захтевима из овог правилника, као и разумевање пројекта и рада лифта. </p>
				<p>У мери у којој је то неопходно ради спровођења оцењивања усаглашености, техничка документација треба да садржи: </p>
				<p>– општи опис репрезентативног модел лифта. Техничка документација треба јасно да указује на сва могућа проширења репрезентативног модела лифта на прегледу; </p>
				<p>– пројектну или технолошку документацију (цртежи, дијаграми и сл.); </p>
				<p>– битне захтеве који су узети у обзир и начине за њихово испуњавање (нпр. одговарајући српски стандард из члана 8. овог правилника који је примењен); </p>
				<p>– примерак декларације о усаглашености безбедносних компоненти које су уграђене у лифт; </p>
				<p>– резултате свих испитивања или прорачуна које је обавио или подуговорио инсталатер; </p>
				<p>– примерак упутства за употребу лифта; </p>
				<p>– неопходне активности, односно мере и радње предузете у фази инсталације како би се обезбедило да серијски произведен лифт буде усаглашен са захтевима из овог правилника; </p>
				<p>4. Именовано тело мора да: </p>
				<p>– прегледа техничку документацију да би проценило колико та документација задовољава постављене циљеве; </p>
				<p>– испита репрезентативни модел лифт да би проверило да ли је произведен у складу са техничком документацијом и идентификује делове који су пројектовани у складу са важећим одредбама релевантних српских/хармонизованих стандарда, као и делове који су пројектовани у складу са другим релевантним техничким спецификацијама;</p>
				<p>– обави или обезбеди обављање одговарајућих провера и испитивања која су неопходна да би се Именовано тело уверило да решења која је применио инсталатер лифта задовољавају захтеве из овог правилника и омогућавају да лифт буде усаглашен са тим захтевима. </p>
				<p>5. Ако је модел лифт усаглашен са захтевима из овог правилника, који се на њега односе, Именовано тело издаје сертификат о прегледу типа подносиоцу захтева. Сертификат из става 1. ове тачке мора да садржи пословно име, и адресу инсталатера лифта, закључке провере, услове под којима је тај сертификат важећи и појединости потребне за препознавање одобреног типа.</p>
				<p>Министарство надлежно за именовање тела за оцењивање усаглашености из области лифтова, надлежни инспектор, као и друга Именована тела могу, на захтев, да добију примерак сертификата и техничке документације о извршеним испитивањима и прорачунима. </p>
				<p>6. Инсталатер лифта мора да обавести Именовано тело о свим, па и најмањим изменама, које је извршио или планира да изврши на одобреном лифту, укључујући сва могућа проширења или измене која нису наведена у оригиналној техничкој документацији. </p>
				<p>Именовано тело мора да испита измене и обавести подносиоца захтева да ли сертификат о прегледу типа остаје важећи. </p>
				<p>Ако тип не испуњава захтеве из тачке 1. овог прилога, Именовано тело одбија издавање сертификата о прегледу типа и о томе обавештава инсталатера и детаљно наводи разлоге за одбијање. Именовано тело мора да чува примерке Сертификата о прегледу типа, његове прилоге и додатке као и техничку документацију и извештај о оцењивању, у периоду од петнаест година од датума издавања Сертификата.</p>
				<p>7. Именовано тело мора да достави министарству надлежном за именовање тела за оцењивање усаглашености из области лифтова и надлежном инспектору, на њихов захтев, битне информације у вези са: </p>
				<p>– издатим сертификатима о прегледу типа; </p>
				<p>– повученим сертификатима о прегледу типа. </p>
				<p>Именовано тело из става 1. ове тачке доставља другим Именованим телима битне информације у вези са сертификатима о прегледу типа и свим његовим додацима које је то тело одбило, повукло, привремено укинуло или на неки други начин ограничило и на захтев их обавештава о таквим сертификатима и њиховим допунама.</p>
				<p>8. Инсталатер лифта или његов заступник мора да чува техничку документацију, примерке сертификата о прегледу типа и додатну документацију у периоду од десет година после стављања лифта на тржиште. </p>
				<p>Ако Именовано тело сматра да је то неопходно, то тело може да изда додатни сертификат о прегледу типа, поред оригиналног примерка о прегледу типа или да затражи од инсталатера лифта да поднесе нову пријаву за преглед типа. </p>
				<p class="potpis">Прилог 6 </p>
				<p class="bold">ЗАВРШНА КОНТРОЛА</p>
				<p>1. Завршна контрола је поступак оцењивања усаглашености којим именовано тело утврђује и потврђује да лифт који се ставља на тржиште и за који је издат сертификат о прегледу типа, или који је пројектован и израђен у складу са одобреним системом квалитета испуњава битне захтеве за заштиту здравља и безбедности из Прилога 1 овог правилника. </p>
				<p>2. Инсталатер лифта предузима све потребне активности, односно радње или мере да обезбеди да је лифт који ставља на тржиште усаглашен са битним захтевима за заштиту здравља и безбедности који се на њега примењују и да је у складу са модел лифтом описаним у сертификату о прегледу типа, или који је пројектован и израђен у складу са одобреним системом квалитета. </p>
				<p>3. Именовано тело, по избору инсталатера лифта обавља завршну контролу лифта пре његовог стављања на тржиште. Одговарајућа испитивања и провере који су дефинисани српским стандардом(има) из члана 8. овог правилника или на други начин дефинисани у складу са овим правилником, морају бити спроведени како би се обезбедила усаглашеност лифта са одговарајућим битним захтевима овог правилника. </p>
				<p>Испитивања и провере из тачке 3. овог прилога које спроводи Именовано тело обухватају нарочито: </p>
				<p>(1) преглед документације како би се проверило да ли је лифт у складу са репрезентативним модел лифтом одобреним у складу са Прилогом 5 одељак Б или преглед документације како би се проверило да ли је лифт усаглашен са лифтом који је пројектован и израђен у складу са одобреним системом квалитета и, уколико пројекат није у потпуности усаглашен са српским стандардима, са сертификатом о прегледу пројекта; </p>
				<p>(2) рад лифта, како празног тако и са максималним оптерећењем, да би се проверила исправност уградње и рад безбедносних уређаја (крајњи прекидачи, уређаји за забрављивање, итд.); </p>
				<p>(3) рад лифта, како са максималним оптерећењем тако и празног, како би се обезбедило исправно функционисање безбедносних уређаја у случају прекида напајања; </p>
				<p>(4) статичко испитивање са 125% номиналног оптерећења. Номинално оптерећење јесте носивост која је наведена у тачки 5 Прилога 1. овог правилника. </p>
				<p>После испитивања из ове тачке, Именовано тело проверава да ли је дошло до деформације или погоршања која могу нарушавати коришћење лифта. </p>
				<p>4. Именовано тело мора да добије и следеће документе: </p>
				<p>– главни пројекат целог лифта; </p>
				<p>– цртеже и дијаграме потребне за завршну контролу, посебно дијаграме управљачког кола; </p>
				<p>– примерак упутства из тачке 6.2. Прилога 1 овог правилника;</p>
				<p>– писану изјаву да иста пријава није поднета ниједном другом именованом телу. </p>
				<p>Именовано тело не може да захтева детаљније планове или прецизније информације од оних које су му дате, ако такви планови или информације нису потребне за потврђивање усаглашености лифта који ће се ставити на тржиште са модел лифтом описаним у сертификату о прегледу типа. </p>
				<p>5. Ако лифт задовољава захтеве из овог правилника, Именовано тело ставља или налаже да се стави његов идентификациони број, односно његов јединствени регистарски број из одговарајућег регистра који се води у складу са посебним прописом, поред знака усаглашености у складу са Прилогом 3 овог правилника и сачињава сертификат о завршној контроли у коме се наводе спроведена испитивања и провере. </p>
				<p>Именовано тело мора да попуни одговарајуће странице у књизи одржавања наведеној у тачки 6.2. Прилога 1 овог правилника. </p>
				<p>Ако именовано тело одбије да изда сертификат о завршној контроли, оно мора навести разлоге за одбијање и препоручити начине на које се усаглашеност може постићи. Када инсталатер лифта поново поднесе пријаву за завршну контролу, подноси је истом Именованом телу.</p>
				<p>6. Инсталатер лифта или његов заступник ставља знак усаглашености у кабину сваког лифта који испуњава битне захтеве за заштиту здравља и безбедности из овог правилника, заједно са идентификационим бројем Именованог тела које је учествовало у поступку оцењивања усаглашености и сачињава декларацију о усаглашености.</p>
				<p>Инсталатер лифта или његов заступник чува примерак декларације о усаглашености и сертификата о завршној контроли и чини их доступним надлежним органима у периоду од десет година након стављања лифта на тржиште. </p>
				<p class="potpis">Прилог 7 </p>
				<p class="bold">ОБЕЗБЕЂИВАЊЕ КВАЛИТЕТА БЕЗБЕДНОСНИХ КОМПОНЕНТИ </p>
				<p>1. Обезбеђивање квалитета безбедносних компоненти је поступак оцењивања усаглашености којим именовано тело оцењује систем квалитета произвођача како би обезбедило да су безбедносне компоненте у складу са типом наведеним у сертификату о прегледу типа, да испуњавају захтеве из Прилога 1 и да омогућавају лифту у који су правилно уграђене да испуни захтеве из овог правилника. </p>
				<p>2. Произвођач мора да примени одобрен систем обезбеђивања квалитета за завршну контролу безбедносне компоненте и испитивања из тачке 3. овог прилога. Одобрени систем обезбеђивања квалитета је предмет провере – контроле из тачке 4. овог прилога. </p>
				<p>3. Систем обезбеђивања квалитета </p>
				<p>3.1. Произвођач безбедносне компоненте мора да преда пријаву за оцењивање усаглашености свог система обезбеђивања квалитета безбедносних компоненти Именованом телу по свом избору. </p>
				<p>Пријава из става 1. ове тачке садржи:</p>
				<p>– пословно име и адресу произвођача, односно његовог заступника уколико он подноси пријаву;</p>
				<p>– писану изјаву да иста пријава није поднета ниједном другом именованом телу; </p>
				<p>– све битне информације за предвиђену безбедносну компоненту; </p>
				<p>– документацију о систему обезбеђивања квалитета; </p>
				<p>– техничку документацију одобрених безбедносних компоненти и примерак сертификата о прегледу типа. </p>
				<p>3.2. У оквиру система обезбеђивања квалитета, свака безбедносна компонента мора да буде прегледана и на одговарајући начин испитана у складу са одговарајућим српским стандардима из члана 8. овог правилника или се морају спровести одговарајућа испитивања како би се обезбедила усаглашеност са одговарајућим битним захтевима из овог правилника. </p>
				<p>Сви елементи, захтеви и техничке спецификације усвојене од стране произвођача безбедносних компоненти морају да буду документовани на систематичан и уредан начин у облику писаних мера, поступака и упутстава. Ова документација система обезбеђивања квалитета мора да обезбеди опште разумевање програма квалитета, планова, упутстава и записа о њему. </p>
				<p>Документација из става 2. ове тачке, мора да садржи одговарајући опис: </p>
				<p>(1) циљева квалитета; </p>
				<p>(2) организационе структуре, одговорности и овлашћења за руководство у погледу квалитета безбедносне компоненте; </p>
				<p>(3) прегледа и испитивања који ће бити спроведени после производње; </p>
				<p>(4) начина праћења ефикасног функционисања система обезбеђивања квалитета; </p>
				<p>(5) записа о квалитету, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља, итд. </p>
				<p>3.3. Именовано тело мора да оцени усаглашеност система обезбеђивања квалитета да би утврдило да ли тај систем испуњава захтеве из тачке 3.2. овог прилога. </p>
				<p>Ако су захтеви из тачке 3.2. овог прилога усаглашени са одговарајућим српским стандардом, претпоставља се да је и систем обезбеђивања квалитета усаглашен са тим захтевима. </p>
				<p>Именовано тело, односно одговарајући тим из тог тела за оцену испуњености захтева из тачке 3.2. овог прилога, мора да има најмање једног члана са искуством у оцењивању предметне технологије лифта. Поступак оцењивања усаглашености мора да укључи посету просторијама произвођача безбедносне компоненте. </p>
				<p>После спроведеног оцењивања усаглашености из ове тачке Именовано тело доноси одговарајућу одлуку, која мора да буде образложена и доставља је произвођачу. Уз одлуку се достављају закључци о извршеној провери – контроли и образложење одлуке. </p>
				<p>3.4. Произвођач безбедносне компоненте, сачињава писану изјаву којом се обавезује да ће испуњавати обавезе које проистичу из система обезбеђивања квалитета. </p>
				<p>Произвођач безбедносне компоненте мора да обезбеди одржавање система обезбеђења квалитета на одговарајући и ефикасан начин. </p>
				<p>Произвођач безбедносне компоненте или његов заступник мора да обавештава Именовано тело које је одобрило систем обезбеђивања квалитета о свакој намери да изврши неку измену система обезбеђивања квалитета. </p>
				<p>Именовано тело мора да процени предложене измене и одлучи да ли измењени систем обезбеђивања квалитета и даље испуњава услове из тачке 3.2. овог прилога или је неопходно поновно оцењивање. </p>
				<p>После процене предложених измена из става 4. ове тачке, Именовано тело доноси одговарајућу одлуку, која мора да буде образложена и доставља је произвођачу. Уз одлуку се достављају закључци о провери – контроли. </p>
				<p>4. Провера – контрола за коју је одговорно Именовано тело </p>
				<p>4.1. Циљ провере – контроле је да се Именовано тело увери да произвођач безбедносне компоненте уредно испуњава обавезе које проистичу из одобреног система обезбеђивања квалитета. </p>
				<p>4.2. Произвођач безбедносне компоненте мора, ради провере – контроле, да дозволи Именованом телу приступ местима за контролу, за испитивање и за складиштење безбедносних компоненти, као и да му обезбеди све потребне информације, а нарочито да му омогући приступ: </p>
				<p>– документацији система обезбеђивања квалитета; </p>
				<p>– техничкој документацији; </p>
				<p>– записима о квалитету, као што су извештаји и подаци о испитивању, подаци о еталонирању, извештаји о квалификацијама укљученог особља, итд. </p>
				<p>4.3. Именовано тело мора да периодично врши провере – контроле одобреног система обезбеђивања квалитета како би се осигурало да произвођач безбедносних компоненти одржава и примењује систем обезбеђивања квалитета и о томе сачињава извештај. Извештај о провери – контроли се доставља произвођачу безбедносне компоненте. </p>
				<p>4.4. Осим провере – контроле из тачке 4.3. овог прилога, Именовано тело може да врши ненајављене посете произвођачу безбедносне компоненте. </p>
				<p>За време посета из става 1. ове тачке, Именовано тело може да, ако је потребно, спроведе испитивања или да обезбеди да се испитивања спроведу у циљу провере правилног функционисања система обезбеђивања квалитета. </p>
				<p>Именовано тело сачињава извештај о ненајављеној посети и доставља га произвођачу безбедносне компоненте, као и извештај о испитивању, ако је оно спроведено. </p>
				<p>5. Произвођач безбедносне компоненте или његов заступник мора, у периоду од десет година после стављања на тржиште безбедносне компоненте, да стави на располагање надлежном органу: </p>
				<p>– документацију из тачке 3.1. став 2. алинеје 4. и 5. овог прилога; </p>
				<p>– документацију о изменама система обезбеђивања квалитета из тачке 3.4. став 3. овог прилога; </p>
				<p>– одлуке и извештаје Именованог тела из тач. 3.3, 3.4, 4.3. и 4.4. овог прилога. </p>
				<p>6. Именовано тело које је одобрило систем обезбеђивања квалитета или повукло одобрени систем обезбеђивања квалитета доставља другим Именованим телима све битне информације о томе.</p>
				<p>7. Произвођач безбедносне компоненте или његов заступник ставља знак усаглашености на сваку безбедносну компоненту и сачињава декларацију о усаглашености. Уз знак усаглашености ставља се идентификациони број Именованог тела, односно његов јединствени регистарски број из одговарајућег регистра који се води у складу са посебним прописом, одговорног за спровођење поступка оцењивања усаглашености из овог прилога.</p>
				<p class="potpis">Прилог 8 </p>
				<p class="bold">ПОТПУНО ОБЕЗБЕЂИВАЊЕ КВАЛИТЕТА БЕЗБЕДНОСНИХ КОМПОНЕНТИ </p>
				<p>1. Потпуно обезбеђивање квалитета безбедносних компоненти је поступак оцењивања усаглашености којим именовано тело оцењује систем квалитета произвођача како би обезбедило да безбедносне компоненте пројектоване, произведене, контролисане и испитане у складу са захтевима из Прилога 1 и омогућавају лифту у који су правилно уграђене да испуни захтеве из овог правилника.</p>
				<p>2. Произвођач безбедносне компоненте мора да примени одобрен систем обезбеђивања квалитета за пројекат, производњу и завршну контролу безбедносне компоненте и испитивања из тачке 3. овог прилога. Одобрени систем обезбеђивања квалитета је предмет провере – контроле из тачке 4. овог прилога. </p>
				<p>3. Систем обезбеђивања квалитета </p>
				<p>3.1. Произвођач безбедносне компоненте мора да поднесе пријаву за оцењивање свог система обезбеђивања квалитета Именованом телу по свом избору. </p>
				<p>Пријава из става 1. ове тачке садржи:</p>
				<p>– пословно име и адресу произвођача, односно његовог заступника уколико он подноси пријаву;</p>
				<p>– писану изјаву да иста пријава није поднета ниједном другом именованом телу; </p>
				<p>– све битне информације о безбедносној компоненти; </p>
				<p>– техничку документацију из тачке 3. Прилога 4, део А за један модел сваке категорије безбедносне компоненте која ће бити произведена;</p>
				<p>– документацију о систему обезбеђивања квалитета. </p>
				<p>3.2. Систем обезбеђивања квалитета мора да обезбеди усаглашеност безбедносне компоненте са захтевима из овог правилника који се односе на ту компоненту и омогући да лифт у који је та компонента правилно уграђена задовољи захтеве из овог правилника. </p>
				<p>Сви елементи, захтеви и техничке спецификације усвојене од стране произвођача безбедносне компоненте морају да буду документовани на систематичан и уредан начин у облику писаних мера, процедура и упутстава. </p>
				<p>Документација у вези са системом обезбеђивања квалитета мора да обезбеди опште разумевање политике квалитета и процедура као што су програми квалитета, планови, упутства и записи. </p>
				<p>Документација из става 3. ове тачке мора нарочито, да садржи одговарајући опис: </p>
				<p>– циљева квалитета и организационе структуре, одговорности и овлашћења за руководство у погледу пројектовања и квалитета безбедносне компоненте; </p>
				<p>– техничких пројектних спецификација, укључујући српске стандарде из члана 9. овог правилника који ће бити примењени, а ако ти стандарди неће бити у потпуности примењени, средства која ће бити коришћена да се обезбеди да битни основни захтеви из овог правилника, који се односе на ту компоненту буду испуњени; </p>
				<p>– технике управљања и верификације пројекта, процеса и систематских акција које ће се користити приликом пројектовања безбедносне компоненте; </p>
				<p>– одговарајућих техника производње, контроле квалитета и обезбеђивања квалитета, процеса и систематске акције који ће се користити; </p>
				<p>– прегледа и испитивања који ће бити спроведени пре, за време и после производње, као и учесталост којом ће се спроводити; </p>
				<p>– записа о квалитету, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља, итд.; </p>
				<p>– средстава за праћење остварења захтеваног квалитета пројектовања производа и ефикасног функционисања система обезбеђивања квалитета. </p>
				<p>3.3. Именовано тело мора да оцени систем обезбеђивања квалитета да би утврдило да ли тај систем испуњава услове из члана 3.2 овог прилога. </p>
				<p>Ако су захтеви из тачке 3.2. овог прилога усаглашени са одговарајућим српским стандардима, претпоставља се да је и систем обезбеђивања квалитета усаглашен са тим захтевима. </p>
				<p>Именовано тело, односно одговарајући тим из тог тела за проверу – контролу мора да има најмање једног члана са искуством у оцењивању предметне технологије лифта. Поступак оцењивања усаглашености мора да укључи посету просторијама произвођача безбедносне компоненте. </p>
				<p>После спроведеног оцењивања усаглашености из овог прилога, Именовано тело доноси одговарајућу одлуку, која мора да буде образложена и доставља је произвођачу. Уз одлуку се достављају закључци о извршеној провери – контроли и образложење одлуке. </p>
				<p>3.4. Произвођач безбедносне компоненте, сачињава писану изјаву којом се обавезује да ће испуњавати обавезе које проистичу из система обезбеђивања квалитета. </p>
				<p>Произвођач безбедносне компоненте мора да обезбеди одржавање система обезбеђења квалитета на одговарајући и ефикасан начин. </p>
				<p>Произвођач безбедносне компоненте или његов заступник мора да обавештава Именовано тело које је одобрило систем обезбеђивања квалитета о свакој намери да изврши неку измену система обезбеђивања квалитета. </p>
				<p>Именовано тело мора да процени предложене измене и одлучи да ли измењени систем обезбеђивања квалитета и даље испуњава услове из тачке 3.2. овог прилога или је неопходно поновно оцењивање. </p>
				<p>После процене из става 4. ове тачке, Именовано тело доноси одговарајућу одлуку, која мора да буде образложена, и доставља је произвођачу. Уз одлуку се достављају закључци о провери – контроли. </p>
				<p>4. Провера – контрола за коју је одговорно Именовано тело </p>
				<p>4.1. Циљ провере – контроле је да се Именовано тело увери да произвођач безбедносне компоненте уредно испуњава обавезе које проистичу из одобреног система обезбеђивања квалитета. </p>
				<p>4.2. Произвођач безбедносне компоненте мора, ради провере – контроле, да дозволи Именованом телу приступ местима за контролу, за испитивање и за складиштење безбедносних компоненти, као и да му обезбеди све потребне информације, а нарочито да му омогући приступ: </p>
				<p>– документацији система обезбеђивања квалитета; </p>
				<p>– записима о квалитету предвиђеним у делу система квалитета који се односи на пројектовање, као што су резултати анализа, прорачуни, испитивања, итд.;</p>
				<p>– техничкој документацији произведених безбедносних компоненти; </p>
				<p>– записима о квалитету предвиђеним у делу система обезбеђивања квалитета који се односи на производњу, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља итд. </p>
				<p>4.3. Именовано тело мора да периодично врши провере – контроле како би се уверило да произвођач безбедносне компоненте примењује и одржава систем обезбеђивања квалитета и о томе сачињава извештај. Извештај о провери – контроли се доставља произвођачу безбедносне компоненте. </p>
				<p>4.4. Осим провера – контрола из тачке 4.3. овог прилога, Именовано тело може да врши ненајављене посете произвођачу безбедносне компоненте. </p>
				<p>За време посета из става 1. ове тачке, Именовано тело може да, ако је потребно, спроведе испитивања или да обезбеди да се испитивања спроведу у циљу провере правилног функционисања система обезбеђивања квалитета. </p>
				<p>Именовано тело сачињава извештај о ненајављеној посети и доставља га произвођачу безбедносне компоненте, као и извештај о испитивању, ако је оно спроведено. </p>
				<p>5. Произвођач безбедносне компоненте мора, у периоду од десет година после израде последње безбедносне компоненте, да стави на располагање надлежном органу: </p>
				<p>– документацију из тачке 3.1. став 2. алинеје 4) и 5) овог прилога; </p>
				<p>– документацију о изменама система обезбеђивања квалитета из тачке 3.4. став 3. овог прилога; </p>
				<p>– одлуке и извештаје Именованог тела из тач. 3.3, 3.4, 4.3. и 4.4. овог прилога. </p>
				<p>Ако ни произвођач безбедносне компоненте ни његов заступник нису регистровани на територији Републике Србије, обавезу да техничку документацију стави на располагање надлежном органу преузима лице које ставља безбедносну компоненту на тржиште Републике Србије. </p>
				<p>6. Именовано тело које је одобрило систем обезбеђивања квалитета или повукло одобрени систем обезбеђивања квалитета доставља другим Именованим телима све битне информације о томе.</p>
				<p>7. Произвођач или његов заступник ставља знак усаглашености на сваку безбедносну компоненту и сачињава декларацију о усаглашености. Уз знак усаглашености ставља се идентификациони број Именованог тела одговорног за поступак оцењивања усаглашености из овог прилога, односно његов јединствени регистарски број из одговарајућег регистра који се води у складу са посебним прописом. </p>
				<p class="potpis">Прилог 9 </p>
				<p class="bold">ПОЈЕДИНАЧНА ВЕРИФИКАЦИЈА ЛИФТА</p>
				<p>1. Појединачна верификација лифта је поступак оцењивања усаглашености којим именовано тело оцењује да ли лифт испуњава битне захтеве за заштиту здравља и безбедности наведене у Прилогу 1 овог правилника. </p>
				<p>2. Инсталатер предузима све неопходне активности како би обезбедио да процес производње и његово праћење обезбеђују усаглашеност лифта са битним захтевима за заштиту здравља и безбедности наведеним у Прилогу 1 овог правилника. </p>
				<p>Инсталатер лифта или његов заступник подноси пријаву за појединачну верификацију лифта Именованом телу по свом избору. </p>
				<p>Пријава из става 1. ове тачке садржи: </p>
				<p>– пословно име и адресу инсталатера лифта, односно његовог заступника уколико он подноси пријаву, као и адресу – локацију зграде или објекта где је лифт инсталиран; </p>
				<p>– писану изјаву да иста пријава није поднета другом Именованом телу; </p>
				<p>– техничку документацију. </p>
				<p>3. Циљ достављања техничке документације је да се омогући анализа усаглашености лифта са захтевима из овог правилника и разумевање пројекта, инсталирања и функционисања лифта. </p>
				<p>Техничка документација мора да садржи: </p>
				<p>– општи опис лифта; </p>
				<p>– пројектне и производне цртеже и схеме, као и објашњења неопходна за њихово разумевање као и за рад лифта; </p>
				<p>– битне захтеве и примењена решења за њихово испуњење (нпр. српски стандарди из члана 8. овог правилника), као и описе примењених решења како би се испунили битни захтеви за заштиту здравља и безбедности из овог правилника, укључујући и списак других одговарајућих примењених техничких спецификација, ако српски стандарди нису примењени. У случају делимично примењених српских стандарда, у техничкој документацији се наводе делови стандарда који су примењени; </p>
				<p>– резултате свих испитивања или прорачуна које је вршио или подуговорио инсталатер лифта; </p>
				<p>– примерак упутства за употребу лифта; </p>
				<p>– примерак сертификата о прегледу типа за уграђене безбедносне компоненте;</p>
				<p>– примерак декларације о усаглашености за уграђене безбедносне компоненте. </p>
				<p>4. Именовано тело мора да испита техничку документацију и лифт и спроведе одговарајуће испитивање како је наведено у одговарајућем српском стандарду из члана 8. овог правилника или друго еквивалентно испитивање, ради потврђивања усаглашености лифта са одговарајућим битним захтевима из овог правилника. </p>
				<p>Ако лифт задовољава захтеве из овог правилника, Именовано тело издаје сертификат о усаглашености који се односи на спроведена испитивања и ставља или обезбеђује да се стави његов идентификациони број, односно јединствени регистарски број из одговарајућег регистра који се води у складу са посебним прописом. </p>
				<p>Именовано тело мора да испуни одговарајуће странице у књизи одржавања из тачке 6.2. Прилога 1 овог правилника. </p>
				<p>Ако Именовано тело одбије да изда сертификат о усаглашености мора навести разлоге за одбијање и препоручити начине на које се усаглашеност може постићи. Када инсталатер лифта поново поднесе пријаву за појединачну верификацију ту пријаву подноси истом Именованом телу. </p>
				<p>5. Инсталатер лифта или његов заступник ставља знак усаглашености у кабину сваког лифта који испуњава битне захтеве за заштиту здравља и безбедности из овог правилника, заједно са идентификационим бројем Именованог тела које је учествовало у поступку оцењивања усаглашености и сачињава декларацију о усаглашености.</p>
				<p>Инсталатер лифта или његов заступник чува примерак декларације о усаглашености, техничке документације и сертификата о усаглашености и чини их доступним надлежним органима у периоду од десет година након стављања лифта на тржиште. </p>
				<p class="potpis">Прилог 10 </p>
				<p class="bold">УСАГЛАШЕНОСТ СА ТИПОМ НА ОСНОВУ ИНТЕРНЕ КОНТРОЛЕ ПРОИЗВОДЊЕ И НАДГЛЕДАНОГ ИСПИТИВАЊА БЕЗБЕДНОСНИХ КОМПОНЕНТИ У НАСУМИЧНИМ ИНТЕРВАЛИМА</p>
				<p>1. Усаглашеност са типом уз надгледано испитивање у насумичним интервалима је поступак оцењивања усаглашености којим именовано тело обезбеђује да је безбедносна компонента усаглашена са типом описаним у сертификату о прегледу типа, да испуњава захтеве из Прилога 1 овог правилника и да омогућава да лифт у који је правилно уграђена испуни битне захтеве за заштиту здравља и безбедности из овог правилника. </p>
				<p>2. Произвођач безбедносне компоненте предузима све неопходне мере да осигура да производни процес обезбеди усаглашеност произведене безбедносне компоненте са типом описаним у сертификату о испитивању типа и са захтевима из овог правилника који се односе на ту компоненту.</p>
				<p>Произвођач безбедносне компоненте или његов заступник подноси пријаву за насумичну проверу именованом телу по свом избору. </p>
				<p>Пријава из става 1. овог члана садржи:</p>
				<p>– пословно име и адресу произвођача, односно његовог заступника, уколико заступник подноси пријаву;</p>
				<p>– писану изјаву да иста пријава није поднета другом именованом телу;</p>
				<p>– све битне информације о произведеним безбедносним компонентама.</p>
				<p>3. Произвођач безбедносне компоненте или његов заступник сачињава декларацију о усаглашености и чува њен примерак у периоду од десет година након стављања на тржиште безбедносне компоненте. </p>
				<p>Ако ни произвођач безбедносне компоненте ни његов заступник нису регистровани на територији Републике Србије, обавезу да техничку документацију стави на располагање надлежном органу преузима лице које ставља безбедносну компоненту на тржиште Републике Србије. </p>
				<p>4. Именовано тело, изабрано од стране произвођача безбедносне компоненте или његовог заступника, мора да спроведе или да обезбеди да се врше провере безбедносних компоненти у насумичним интервалима. Одговарајући узорак готових безбедносних компоненти, узетих на лицу места од стране Именованог тела, мора бити прегледан и морају се обавити одговарајућа испитивања како је то наведено у одговарајућем српском стандарду из члана 8. овог правилника или се морају обавити друга еквивалентна испитивања ради провере усаглашености производње са одговарајућим захтевима из овог правилника. Ако се током провера утврди да једна или више безбедносних компоненти нису усаглашене, Именовано тело мора да предузме одговарајуће мере. </p>
				<p>Приликом провере безбедносних компоненти, проверавају се карактеристике које се дефинишу међусобним споразумом свих Именованих тела која спроводе поступак оцењивања усаглашености из овог прилога, при чему се узимају у обзир основне карактеристике безбедносних компоненти наведених у Прилогу 4 овог правилника.</p>
				<p>Именовано тело издаје сертификат о усаглашености са типом, који се односи на спроведене прегледе и испитивања, уколико је безбедносна компонента усаглашена са захтевима овог правилника. </p>
				<p>5. Произвођач безбедносне компоненте или његов заступник ставља знак усаглашености на ту компоненту као и идентификациони број Именованог тела, односно његов јединствени регистарски број из одговарајућег регистра који се води у складу са посебним прописом, самостално или на основу упутства тог тела, али увек под одговорношћу тог тела током процеса производње.</p>
				<p class="potpis">Прилог 11 </p>
				<p class="bold">ОБЕЗБЕЂИВАЊЕ КВАЛИТЕТА ЗА ЛИФТОВЕ</p>
				<p>1. Обезбеђивање квалитета за лифтове је поступак оцењивања усаглашености којим Именовано тело оцењује систем обезбеђивања квалитета за лифтове инсталатера како би се обезбедило да су лифтови усаглашени са одобреним типом описаним у сертификату о прегледу типа, или у складу са лифтом пројектованим и произведеним у складу са одобреним системом потпуног обезбеђења квалитета у складу са Прилогом 12 овог правилника и да испуњавају битне захтеве о заштити здравља и безбедности из овог правилника који се односе на тај лифт. </p>
				<p>2. Инсталатер лифта мора да примени одобрен систем обезбеђивања квалитета за завршну контролу лифта и испитивања из тачке 3. овог прилога. Одобрени систем обезбеђивања квалитета је предмет провере – контроле из тачке 4. овог прилога. </p>
				<p>3. Систем обезбеђивања квалитета </p>
				<p>3.1. Инсталатер лифта подноси пријаву за оцењивање свог система обезбеђивања квалитета лифта Именованом телу по свом избору. </p>
				<p>Пријава из става 1. садржи: </p>
				<p>– пословно име и адресу инсталатера, односно његовог заступника уколико заступник подноси пријаву;</p>
				<p>– све битне информације о лифтовима који ће бити инсталирани;</p>
				<p>– документацију о систему обезбеђивања квалитета;</p>
				<p>– техничку документацију одобрених лифтова и примерак сертификата о прегледу типа;</p>
				<p>– писану изјаву да иста пријава није поднета ниједном другом Именованом телу.</p>
				<p>3.2. У оквиру система обезбеђивања квалитета, сваки лифт мора да буде испитан у складу са одговарајућим српским стандардима из члана 8. овог правилника или се морају спровести друга еквивалентна испитивања како би се обезбедила усаглашеност са одговарајућим битним захтевима из овог правилника. </p>
				<p>Сви елементи, захтеви и техничке спецификације усвојени од стране инсталатера лифта морају да буду документовани на систематичан и уредан начин у облику писаних мера, поступака и упутстава. Документација о систему обезбеђивања квалитета мора да обезбеди опште разумевање програма квалитета, планова, упутстава и записа о квалитету. </p>
				<p>Документација из става 2. ове тачке мора нарочито да садржи одговарајући опис: </p>
				<p>– циљева квалитета; </p>
				<p>– организационе структуре, одговорности и овлашћења руководства у погледу квалитета лифта; </p>
				<p>– прегледа и испитивања који ће бити спроведени пре стављања на тржиште, укључујући, најмање, испитивања из тачке 4. подтачка (2) Прилога 6 овог правилника; </p>
				<p>– начина провере ефикасног функционисања система обезбеђивања квалитета; </p>
				<p>– записа о квалитету, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља, итд. </p>
				<p>3.3. Именовано тело мора да оцени систем обезбеђивања квалитета да би утврдило да ли тај систем испуњава захтеве из тачке 3.2. овог прилога. </p>
				<p>Ако су захтеви из тачке 3.2. овог прилога усаглашени са одговарајућим српским стандардима, претпоставља се да је и систем обезбеђивања квалитета усаглашен са тим захтевима. </p>
				<p>Именовано тело, односно одговарајући тим из тог тела за проверу – контролу испуњености захтева из тачке 3.2. овог прилога мора да има најмање једног члана са искуством у оцењивању предметне технологије лифта. Поступак оцењивања усаглашености мора да укључи и посету просторијама инсталатера лифта, као и посету згради или објекту (месту) уградње лифта. </p>
				<p>После извршене провере – контроле (спроведеног оцењивања усаглашености) из става 3. ове тачке, Именовано тело доноси одговарајућу одлуку о оцењивању усаглашености, која мора да буде образложена и доставља је инсталатеру лифта. Уз одлуку се достављају закључци о извршеној провери – контроли и образложење одлуке. </p>
				<p>3.4. Инсталатер лифта сачињава писану изјаву којом се обавезује да ће испуњавати обавезе које проистичу из система обезбеђивања квалитета. </p>
				<p>Инсталатер лифта мора да обезбеди одржавање система обезбеђења квалитета на одговарајући и ефикасан начин. </p>
				<p>Инсталатер лифта мора да обавештава Именовано тело које је одобрило систем обезбеђивања квалитета о свакој намери да изврши неку измену система обезбеђивања квалитета. </p>
				<p>Именовано тело мора да процени предложене измене и одлучи да ли измењени систем обезбеђивања квалитета и даље испуњава захтеве из тачке 3.2. овог прилога или је неопходно поновно оцењивање. </p>
				<p>После процене из става 4. ове тачке, Именовано тело доноси одговарајућу одлуку о оцењивању, која мора да буде образложена и доставља је инсталатеру лифта. Уз одлуку се достављају закључци о провери – контроли. </p>
				<p>4. Провера – контрола за коју је одговорно Именовано тело </p>
				<p>4.1. Циљ провере – контроле је да се Именовано тело увери да инсталатер лифта уредно испуњава обавезе које проистичу из одобреног система обезбеђивања квалитета. </p>
				<p>4.2. Инсталатер лифта мора да, ради провере – контроле, дозволи Именованом телу приступ местима за контролу и испитивање, као и да му обезбеди све потребне информације, а нарочито да му омогући приступ: </p>
				<p>– документацији о систему обезбеђивања квалитета; </p>
				<p>– техничкој документацији; </p>
				<p>– записима о квалитету, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља, итд. </p>
				<p>4.3. Именовано тело мора да периодично врши провере – контроле како би се уверило да инсталатер лифта одржава и примењује систем обезбеђивања квалитета и о томе сачињава извештај. Извештај о провери – контроли се доставља инсталатеру лифта. </p>
				<p>4.4. Осим провера – контрола из тачке 4.3. овог прилога, Именовано тело може да врши ненајављене посете местима за инсталацију лифта. </p>
				<p>За време посета из става 1. ове тачке Именовано тело може да, ако је потребно, спроведе испитивања или да обезбеди да се испитивања спроведу у циљу провере правилног функционисања система обезбеђивања квалитета, као и правилног функционисања лифта. </p>
				<p>Именовано тело сачињава извештај о ненајављеној посети и доставља га инсталатеру лифта, као и извештај о испитивању, ако је оно спроведено. </p>
				<p>5. Инсталатер лифта мора, у периоду од десет година после стављања лифта на тржиште, да стави на располагање надлежном органу: </p>
				<p>– документацију из тачке 3.1. став 2. тач. 3. и 4. овог прилога; </p>
				<p>– документацију о изменама система обезбеђивања квалитета из тачке 3.4. став 3. овог прилога; </p>
				<p>– одлуке и извештаје од Именованог тела из тач. 3.3, 3.4, 4.3. и 4.4. овог прилога. </p>
				<p>6. Именовано тело које је одобрило систем обезбеђивања квалитета или повукло одобрени систем обезбеђивања квалитета доставља другим Именованим телима све битне информације о томе.</p>
				<p>7. Инсталатер лифта ставља знак усаглашености на сваки лифт и сачињава декларацију о усаглашености. Уз знак усаглашености ставља се идентификациони број Именованог тела, одговорног за проверу – контролу из тачке 4. овог прилога, односно његов јединствени регистарски број из одговарајућег регистра који се води у складу са посебним прописом. </p>
				<p class="potpis">Прилог 12 </p>
				<p class="bold">ПОТПУНО ОБЕЗБЕЂИВАЊЕ КВАЛИТЕТА ЗА ЛИФТОВЕ</p>
				<p>1. Потпуно обезбеђивање квалитета је поступак оцењивања усаглашености којим Именовано тело оцењује систем обезбеђивања квалитета инсталатера и, по потреби, пројекта лифта, како би обезбедило да лифт задовољава захтеве из овог правилника које се односе на тај лифт.</p>
				<p>2. Инсталатер лифта мора да примени одобрен систем обезбеђивања квалитета за пројектовање, производњу, склапање, инсталирање и завршну контролу лифта и испитивање из тачке 3. овог прилога. Одобрени систем обезбеђивања квалитета је предмет провере – контроле из тачке 4. овог прилога. </p>
				<p>3. Систем обезбеђивања квалитета </p>
				<p>3.1. Инсталатер лифта поднеси пријаву за оцењивање свог система обезбеђивања квалитета Именованом телу по свом избору. </p>
				<p>Пријава из става 1. ове тачке садржи: </p>
				<p>– пословно име и адресу инсталатера, односно његовог заступника, уколико заступник подноси пријаву; </p>
				<p>– све битне информације о лифтовима које ће бити инсталирани, а нарочито информације које доприносе разумевању односа између конструкције и функционисања лифта;</p>
				<p>– документацију о систему обезбеђивања квалитета;</p>
				<p>– техничку документацију из тачке 3. Прилога 4, део Б;</p>
				<p>– писану изјаву да иста пријава није поднета другом Именованом телу.</p>
				<p>3.2. Систем обезбеђивања квалитета мора да обезбеди усаглашеност лифта са захтевима из овог правилника који се односе на тај лифт. </p>
				<p>Сви елементи, захтеви и техничке спецификације усвојени од стране инсталатера лифта морају да буду документовани на систематичан и уредан начин у облику писаних мера, процедура и упутстава. Документација у вези са системом обезбеђивања квалитета мора да обезбеди опште разумевање процедура као што су програми, планови, упутства и записи о квалитету. </p>
				<p>Документација из става 2. ове тачке, мора, нарочито, да садржи одговарајући опис: </p>
				<p>– циљева квалитета и организационе структуре, одговорности и овлашћења менаџмента у погледу пројектовања и квалитета лифтова; </p>
				<p>– техничких пројектних спецификација, укључујући српске стандарде из члана 8. овог правилника који ће бити примењени, а ако ти стандарди неће бити у потпуности примењени, средства која ће бити коришћена да се обезбеди да захтеви из овог правилника који се односе на лифтове буду испуњени; </p>
				<p>– техника управљања и верификације пројекта, процеса и систематских акција које ће се користити приликом пројектовања лифтова; </p>
				<p>– прегледа и испитивања који ће бити спроведени при пријему материјала, компоненти и подсклопова; </p>
				<p>– одговарајућих техника склапања, уградње и контроле квалитета, процеса и редовних активности акција које ће се користити; </p>
				<p>– прегледа и испитивања који ће бити спроведени пре (контрола услова уградње, возно окно, просторија са машинским командама, итд.), за време и после инсталације (укључујући, најмање, испитивања из тачке 4. став 2. Прилога 6 овог правилника; </p>
				<p>– записа о квалитету, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља итд.; </p>
				<p>– средстава за праћење остварења захтеваног квалитета пројектовања и инсталирања и ефикасног функционисања система обезбеђивања квалитета. </p>
				<p>3.3. Преглед пројекта </p>
				<p>Када пројекат није у потпуности усклађен са српским стандардима из члана 8. овог правилника, Именовано тело мора да утврди да ли је пројекат у складу са одредбама овог правилника и ако јесте, изда инсталатеру сертификат о прегледу пројекта, наводећи ограничења валидности сертификата и дајући податке потребне за идентификацију одобреног пројекта. </p>
				<p>3.4. Оцењивање система обезбеђивања квалитета </p>
				<p>Именовано тело мора да оцени систем обезбеђивања квалитета да би утврдило да ли тај систем испуњава захтеве из тачке 3.2. овог прилога. </p>
				<p>Ако су захтеви из тачке 3.2. овог прилога, усаглашени са одговарајућим српским стандардима, претпоставља се да је и систем обезбеђивања квалитета усаглашен са тим захтевима. </p>
				<p>Именовано тело, односно одговарајући тим из тог тела за проверу – контролу испуњености захтева из тачке 3.2. овог прилога мора да има најмање једног члана са искуством у процени предметне технологије лифта. Поступак оцењивања усаглашености мора да укључи и посету просторијама инсталатера лифта, као и посету објекту односно месту уградње лифта. </p>
				<p>После извршене провере – контроле (спроведеног оцењивања усаглашености) из става 3. ове тачке, Именовано тело доноси одговарајућу одлуку о оцењивању усаглашености, која мора да буде образложена и доставља је инсталатеру лифта. Уз одлуку се достављају закључци о извршеној провери – контроли. </p>
				<p>3.5. Инсталатер лифта сачињава писану изјаву којом се обавезује да ће испуњавати обавезе које проистичу из система обезбеђивања квалитета. </p>
				<p>Инсталатер лифта мора да обезбеди одржавање система обезбеђења квалитета на одговарајући и ефикасан начин. </p>
				<p>Инсталатер лифта мора да обавештава Именовано тело које је одобрило систем обезбеђивања квалитета о свакој намери да изврши неку измену система обезбеђивања квалитета. </p>
				<p>Именовано тело мора да процени предложене измене и одлучи да ли измењени систем обезбеђивања квалитета и даље испуњава захтеве из тачке 3.2. или је неопходно поновно оцењивање. </p>
				<p>После процене из става 8. ове тачке, Именовано тело доноси одговарајућу одлуку, која мора да буде образложена и доставља је инсталатеру лифта. Уз одлуку се достављају закључци о провери – контроли. </p>
				<p>4. Провера – контрола за коју је одговорно Именовано тело </p>
				<p>4.1. Циљ провере – контроле је да се Именовано тело увери да инсталатер лифта уредно испуњава обавезе које проистичу из одобреног система обезбеђивања квалитета. </p>
				<p>4.2. Инсталатер лифта мора да, ради провере – контроле, дозволи Именованом телу приступ местима за пројектовање, производњу, склапање, инсталирање прегледање и складиштење, као и да му обезбеди све потребне информације, а нарочито да му омогући приступ: </p>
				<p>– документацији система обезбеђивања квалитета; </p>
				<p>– записима о квалитету предвиђеним у делу система обезбеђивања квалитета који се односи на пројектовање, као што су резултати анализа, прорачуна, испитивања, итд.; </p>
				<p>– записима о квалитету предвиђеним у делу система обезбеђивања квалитета који се односе на набавку и уградњу, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља итд. </p>
				<p>4.3. Именовано тело мора да периодично врши провере – контроле како би се уверило да инсталатер лифта примењује и одржава систем обезбеђивања квалитета и о томе сачињава извештај. Извештај о провери – контроли се доставља инсталатеру лифта. </p>
				<p>4.4. Осим провера – контрола из тачке 4.3. овог прилога, Именовано тело може да врши ненајављене посете инсталатеру лифта. </p>
				<p>За време посета из става 1. ове тачке, Именовано тело може да, ако је потребно, спроведе испитивања или да обезбеди да се испитивања спроведу у циљу провере правилног функционисања система обезбеђивања квалитета. </p>
				<p>Именовано тело сачињава извештај о ненајављеној посети и доставља га инсталатеру лифта, као и извештај о испитивању, ако је оно спроведено. </p>
				<p>5. Инсталатер лифта мора, у периоду од десет година после израде последњег лифта, да стави на располагање надлежном органу: </p>
				<p>– документацију из тачке 3.1 став 2. алинеје 3. и 4. овог прилога; </p>
				<p>– измене из тачке 3.5. став 3. овог прилога; </p>
				<p>– одлуке и извештаје од Именованог тела из тачке 3.3, 3.4, 3.5, 4.3. и 4.4. овог прилога. Када инсталатер лифта није регистрован у Републици Србији обавезе из става 1. ове тачке преузима Именовано тело. </p>
				<p>6. Именовано тело које је одобрило систем обезбеђивања квалитета или повукло одобрени систем обезбеђивања квалитета доставља другим Именованим телима све битне информације о томе.</p>
				<p>7. Инсталатер лифта ставља знак усаглашености на сваки лифт и сачињава декларацију о усаглашености. Уз знак усаглашености ставља се идентификациони број Именованог тела, одговорног за спровођење оцењивања усаглашености из овог прилога, односно његов јединствени регистарски број из одговарајућег регистра који се води у складу са посебним прописом. </p>
				<p class="potpis">Прилог 13 </p>
				<p class="bold">ОБЕЗБЕЂИВАЊЕ КВАЛИТЕТА ПРОИЗВОДЊЕ </p>
				<p>1. Обезбеђивање квалитета производње је поступак оцењивања усаглашености којим Именовано тело оцењује систем обезбеђивања квалитета производње инсталатера како би обезбедило да је инсталирани лифт у складу са одобреним типом описаним у сертификату о прегледу типа, или у складу са лифтом пројектованим и произведеним у складу са одобреним системом обезбеђивања квалитета у складу са Прилогом 12 овог правилника и да испуњава захтеве о заштити здравља и безбедности из овог правилника који се односе на тај лифт.</p>
				<p>2. Инсталатер лифта мора да примени одобрени систем обезбеђивања квалитета за производњу, монтажу, завршну контролу лифта и испитивања из тачке 3. овог прилога. Одобрени систем обезбеђивања квалитета је предмет провере – контроле из тачке 4. овог прилога. </p>
				<p>3. Систем обезбеђивања квалитета </p>
				<p>3.1. Инсталатер лифта подноси пријаву за оцењивање свог система обезбеђивања квалитета Именованом телу по свом избору. </p>
				<p>Пријава из става 1. ове тачке садржи: </p>
				<p>– пословно име и адресу инсталатера, односно његовог заступника уколико заступник подноси пријаву из става 1. ове тачке;</p>
				<p>– све битне информације о лифтовима који ће бити инсталирани;</p>
				<p>– документацију о систему обезбеђивања квалитета;</p>
				<p>– техничку документацију одобреног типа и примерак сертификата о прегледу типа лифта који ће бити инсталиран;</p>
				<p>– писану изјаву да иста пријава није поднета другом именованом телу.</p>
				<p>3.2. Систем обезбеђивања квалитета мора да обезбеди усаглашеност лифта са захтевима из овог правилника који се односе на тај лифт. </p>
				<p>Сви елементи, захтеви и техничке спецификације усвојени од стране инсталатера лифта морају да буду документовани на систематичан и уредан начин у облику писаних мера, поступака и упутстава. Документација о систему обезбеђења квалитета мора да обезбеди опште разумевање програма, планова, упутстава за постизање квалитета и записа о квалитету. </p>
				<p>Документација из става 2. ове тачке, мора нарочито, да садржи одговарајући опис: </p>
				<p>– циљева квалитета и организационе структуре, одговорности и овлашћења за руководство у погледу квалитета лифтова; </p>
				<p>– технике производње, контроле квалитета и обезбеђивања квалитета, процесе и систематске акције који ће се користити; </p>
				<p>– прегледа и испитивања који ће бити спроведени пре, за време и после инсталирања (укључујући најмање испитивања из тачке 4. став 2) Прилога 6 овог правилника; </p>
				<p>– записа о квалитету, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља итд.; </p>
				<p>– средстава за праћење остварења захтеваног квалитета лифта и ефикасног функционисања система обезбеђивања квалитета. </p>
				<p>3.3. Именовано тело мора да оцени систем обезбеђивања квалитета да би утврдило да ли тај систем испуњава захтеве из тачке 3.2. овог прилога. </p>
				<p>Ако су захтеви из тачке 3.2. овог прилога усаглашени са одговарајућим српским стандардима, претпоставља се да је и систем обезбеђивања квалитета усаглашен са тим захтевима. </p>
				<p>Именовано тело, односно одговарајући тим из тог тела за проверу – контролу испуњености захтева из тачке 3.2 овог прилога мора да има најмање једног члана са искуством у процени предметне технологије лифта. Поступак оцењивања усаглашености мора да укључи и посету просторијама инсталатера лифта. </p>
				<p>После извршене провере – контроле (спроведеног оцењивања усаглашености) из става 3. ове тачке, Именовано тело доноси одговарајућу одлуку о оцењивању усаглашености, која мора да буде образложена и доставља је инсталатеру лифта. Уз одлуку се достављају закључци о извршеној провери – контроли. </p>
				<p>3.4. Инсталатер лифта сачињава писану изјаву којом се обавезује да ће испуњавати обавезе које проистичу из система обезбеђивања квалитета. </p>
				<p>Инсталатер лифта мора да обезбеди одржавање система обезбеђења квалитета на одговарајући и ефикасан начин. </p>
				<p>Инсталатер лифта мора да обавештава Именовано тело које је одобрило систем обезбеђивања квалитета о свакој намери да изврши неке измене система обезбеђивања квалитета. </p>
				<p>Именовано тело мора да процени предложене измене и одлучи да ли измењени систем обезбеђивања квалитета и даље испуњава услове из тачке 3.2. овог прилога или је неопходно поновно оцењивање. </p>
				<p>После процене из става 4. ове тачке, Именовано тело доноси одговарајућу одлуку о оцењивању, која мора да буде образложена и доставља је инсталатеру лифта. Уз одлуку се достављају закључци о провери – контроли. </p>
				<p>4. Провера – контрола за коју је одговорно Именовано тело </p>
				<p>4.1. Циљ провере – контроле је да се Именовано тело увери да инсталатер лифта у потпуности испуњава обавезе које проистичу из одобреног система обезбеђивања квалитета. </p>
				<p>4.2. Инсталатер лифта мора да, ради провере – контроле, дозволи Именованом телу приступ местима за производњу, преглед, склапање, инсталирање, испитивање и складиштење, као и да му обезбеди све потребне информације, а нарочито да му омогући приступ: </p>
				<p>– документацији о систему обезбеђивања квалитета;</p>
				<p>– техничку документацију; </p>
				<p>– записима о квалитету, као што су извештаји о контролисању и подаци о испитивању, подаци о еталонирању, извештаји о квалификацијама укљученог особља, итд. </p>
				<p>4.3. Именовано тело мора да периодично врши провере – контроле како би се уверило да инсталатер лифта примењује и одржава систем обезбеђивања квалитета и о томе сачињава извештај. Извештај о провери – контроли се доставља инсталатеру лифта. </p>
				<p>4.4. Осим провера – контрола из тачке 4.3 овог прилога Именовано тело може да врши ненајављене посете инсталатеру. </p>
				<p>За време посета из става 1. ове тачке, Именовано тело може да, ако је потребно, спроведе испитивања или да обезбеди да се испитивања спроведу у циљу провере правилног функционисања система обезбеђивања квалитета. </p>
				<p>Именовано тело сачињава извештај о ненајављеној посети и доставља га инсталатеру лифта, као и извештај о испитивању, ако је оно спроведено. </p>
				<p>5. Инсталатер лифта мора, у периоду од десет година после израде последњег лифта, да стави на располагање надлежном органу: </p>
				<p>– документацију из тачке 3.1. став 2. алинеје 3. и 4. овог прилога; </p>
				<p>– измене из тачке 3.4 став 3. овог прилога; </p>
				<p>– одлуке и извештаје Именованог тела из тачке 3.3, 3.4, 4.3. и 4.4. овог прилога. </p>
				<p>6. Именовано тело које је одобрило систем обезбеђивања квалитета или повукло одобрени систем обезбеђивања квалитета доставља другим Именованим телима све битне информације о томе.</p>
				<p>7. Инсталатер лифта ставља знак усаглашености на сваки лифт и сачињава декларацију о усаглашености. Уз знак усаглашености ставља се идентификациони број Именованог тела, одговорног за оцењивање усаглашености из овог прилога, односно његов јединствени регистарски број из одговарајућег регистра који се води у складу са посебним прописом.</p>
				<p class="potpis">Прилог 14 </p>
				<p class="bold">ЗАХТЕВИ КОЈЕ МОРА ДА ИСПУНИ ТЕЛО ЗА ОЦЕЊИВАЊЕ УСАГЛАШЕНОСТИ ДА БИ БИЛО ИМЕНОВАНО ЗА ОЦЕЊИВАЊЕ УСАГЛАШЕНОСТИ</p>
				<p>1. Да би било именовано за обављање послова оцењивања усаглашености овог правилника, тело за оцењивање усаглашености мора да испуни захтеве из тач. 2–11. овог прилога.</p>
				<p>2. Тело за оцењивање усаглашености мора да има статус правног лица регистрованог у Републици Србији.</p>
				<p>3. Тело за оцењивање усаглашености мора да буде независно од свих страна заинтересованих за резултате оцењивања усаглашености („трећа страна”) и независно од организације и производа чију усаглашеност оцењује. </p>
				<p>Тело за оцењивање усаглашености које је члан пословног или професионалног удружења које представља организације укључене у активности пројектовања, производње, снабдевања, склапања, коришћења или одржавања лифтова или безбедносних компоненти чију усаглашеност оцењује, може бити именовано под условом да докаже своју независност и одсуство сукоба интереса.</p>
				<p>4. Тело за оцењивање усаглашености, његов директор, односно чланови извршног одбора директора, извршни директори или чланови надзорног одбора и сл. тог тела (у даљем тексту: највише руководство), као и запослена и друга лица ангажована за спровођење активности оцењивања усаглашености (у даљем тексту: особље) не смеју да буду пројектанти, произвођачи, испоручиоци, инсталатери, купци, корисници или одржаваоци лифтова и безбедносних компоненти за лифтове чију усаглашеност оцењују, нити смеју да буду заступници било које од тих страна. Овим се не доводи у питање употреба оцењених лифтова или безбедносних компоненти за лифтове неопходних за рад тог тела или употреба лифтова или безбедносних компоненти за лифтове у личне сврхе. </p>
				<p>Највише руководство тела за оцењивање усаглашености, као и његово особље не смеју да буду директно укључени у активности пројектовања, производње, испоруке, инсталирања, коришћења или одржавања предметних лифтова или безбедносних компоненти за лифтове, нити да буду заступници било које стране укључене у те активности. Они не смеју да спроводе активности које би могле да утичу на њихово просуђивање и интегритет у вези са пословима оцењивања усаглашености за које су именована, што се нарочито односи на пружање консултантских услуга.</p>
				<p>Тело за оцењивање усаглашености мора да обезбеди да активности његових подизвођача не угрожавају поверљивост, објективност и непристрасност у спровођењу активности оцењивања усаглашености.</p>
				<p>5. Тело за оцењивање усаглашености и његово особље дужно је да спроводи активности оцењивања усаглашености са највишим степеном професионалног интегритета и са неопходном техничком компетентношћу у одређеној области и не сме да буде изложено било каквим притисцима или другим разлозима и утицајима, посебно финансијским, који би могли да утичу на доношење одлуке и резултате спроведених активности оцењивања усаглашености, нарочито од стране лица или група лица које су заинтересоване за резултате тих активности.</p>
				<p>6. Тело за оцењивање усаглашености мора да буде компетентно за спровођење активности оцењивања усаглашености у складу са поступком оцењивања усаглашености за који тражи именовање, без обзира да ли те активности обавља то тело или се те активности обављају под његовом одговорношћу. </p>
				<p>За сваку категорију лифтова или безбедносних компоненти за лифтове, као и за сваки поступак оцењивања усаглашености, за које тело за оцењивање усаглашености тражи именовање, то тело, и пре и после именовања, мора да има на располагању: </p>
				<p>1) особље са техничким знањем, као и довољним и одговарајућим искуством за обављање послова оцењивања усаглашености;</p>
				<p>2) описе процедура у складу са којима се спроводи оцењивање усаглашености, при чему мора да се обезбеди транспарентност, као и старање о истоветној примени тих процедура. Такође, тело за оцењивање усаглашености мора да има и да примењује правила и процедуре којима су јасно разграничене активности оцењивања усаглашености које спроводи у својству именованог тела и активности које спроводи у другом својству или било које друге активности;</p>
				<p>3) процедуре за извршавање активности оцењивања усаглашености које узимају у обзир одговарајуће аспекте организације испоручиоца и производа чију усаглашеност оцењује, као што су: величина, делатност и структура испоручиоца, ниво сложености технологије предметног производа, масовна или серијска природа производног процеса.</p>
				<p>Тело за оцењивање усаглашености мора да има и да примењује одговарајућу процедуру којом је уредило поступак одлучивања по приговорима на рад тог тела и донете одлуке. </p>
				<p>Тело за оцењивање усаглашености мора да располаже свим неопходним средствима како би могло да, на одговарајући начин, обавља техничке и административне послове у вези са активностима оцењивања усаглашености, као и да има приступ свој неопходној опреми или објектима.</p>
				<p>7. Особље задужено за обављање послова оцењивања усаглашености, мора да има и:</p>
				<p>1) одговарајуће стручно и техничко образовање и радно искуство, односно одговарајућу техничку и стручну обуку која обухвата све активности оцењивања усаглашености у вези са којима је тело именовано;</p>
				<p>2) одговарајуће познавање захтева за оцењивање које спроводи и овлашћење за обављање тих оцењивања;</p>
				<p>3) одговарајуће познавање и разумевање битних захтева из Прилога 1 овог правилника, релевантних стандарда из чл. 8–9. овог правилника и релевантних одредаба закона којим се уређују технички захтеви за производе и оцењивање усаглашености и прописа који су донети на основу тог закона, посебно прописа којима се обезбеђује усклађеност са хармонизованим законодавством Европске уније;</p>
				<p>4) способност припреме исправа о усаглашености, записа и извештаја о извршеним активностима оцењивања усаглашености у складу са овим правилником.</p>
				<p>8. Непристрасност тела за оцењивање усаглашености, односно његовог највишег руководства и особља које спроводи активности оцењивања усаглашености мора да буде гарантована.</p>
				<p>Зараде, накнаде, односно награде особља које спроводи активности оцењивања усаглашености не смеју да зависе од броја обављених оцењивања, нити од резултата таквих оцењивања.</p>
				<p>9. Тело за оцењивање усаглашености мора да има закључен уговор о осигурању од одговорности за штету од професионалне делатности.</p>
				<p>10. Тело за оцењивање усаглашености и његово особље морају да поштују поверљивост података и информација у вези са оцењивањем усаглашености, у складу са законом. Овим се не доводе у питање обавезе које тело за оцењивање усаглашености има према надлежним органима. Права својине штите се у складу са законом.</p>
				<p>11. Тело за оцењивање усаглашености мора да учествује у релевантним активностима организација за стандардизацију и активностима група које се оснивају са циљем обезбеђивања координације именованих и/или пријављених тела, односно да обезбеди да његово особље које спроводи активности оцењивања усаглашености буде упознато са активностима тих организација и група. Именовано тело, по правилу, примењује смернице и друге акте група за координацију именованих и/или пријављених тела, у циљу конзистентног и једнако квалитетног обављања послова и спровођења активности оцењивања усаглашености.</p>
	</div>

