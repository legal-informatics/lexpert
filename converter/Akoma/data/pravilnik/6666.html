


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу чланa 47. став 8. Закона о библиотечко-информационој делатности (,,Службени гласник РС”, број 52/11), 
	</p>
	<p>Министар културе и информисања доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ПРАВИЛНИК</p>
	<p class="naslov" style="margin-top: 0">о Програму стручних испита у библиотечко-информационој делатности, начину њиховог полагања и висини накнаде за рад чланова Комисије за полагање стручних испита</p>
	<p class="naslov" style="margin-top: 0"><span style="font-weight: 400">
	"Службени гласник РС", број 123 од 28. децембра 2012.</span></p>
	<p class="naslov" style="margin-top: 0">&nbsp;</p>
	<p class="bold">Садржина Правилника</p>
	<p class="clan">Члан 1.</p>
	<p>Овим правилником прописује се Програм стручних испита у библиотечко-информационој делатности, начин њиховог полагања и висина накнаде за рад чланова Комисије за полагање стручних испита. 
	</p>
	<p class="bold">Програм стручних испита</p>
	<p class="clan">Члан 2.</p>
	<p>Програм стручних испита садржи градиво из следећих предмета:</p>
	<p>1) Основи система државне управе и уставног уређења и прописи из библиотечко-информационе делатности;</p>
	<p>2) Основе библиотекарства;</p>
	<p>3) Каталогизација и предметна и стручна класификација; </p>
	<p>4) Информатика у библиотекарству; </p>
	<p>5) Библиографија; </p>
	<p>6) Историја писма, књиге и библиотека;</p>
	<p>7) Заштита библиотечке и архивске грађе (само за кандидате на пословима заштите библиотечке грађе).</p>
	<p>Кандидати са вишим и високим образовањем раде и писмени стручни рад из једног од предмета из става 1. овог члана по избору.</p>
	<p>Програм стручних испита за кандидате са средњим, вишим и високим образовањем одштампан је уз овај правилник и чини његов саставни део.</p>
	<p class="clan">Члан 3.</p>
	<p>Кандидати са високим образовањем из области библиотекарства и информатике полажу стручни испит који се састоји из следећег: 
	</p>
	<p>1) Основи система државне управе и уставног уређења и прописи из библиотечко-информационе делатности;</p>
	<p>2) Писмена провера знања из предмета Каталогизација и предметна и стручна класификација;</p>
	<p>3) Писмени стручни рад на одабрану тему из предмета по избору.</p>
	<p class="clan">Члан 4.</p>
	<p>Кандидати са високим, вишим и средњим образовањем на пословима заштите библиотечке грађе полажу стручни испит који се састоји из следећег:</p>
	<p>1) Основи система државне управе и уставног уређења и прописи из библиотечко-информационе делатности;</p>
	<p>2) Основе библиотекарства; </p>
	<p>3) Информатика у библиотекарству; </p>
	<p>4) Историја писма, књиге и библиотека; </p>
	<p>5) Заштита библиотечке и архивске грађе;</p>
	<p>6) Писмени стручни рад на одабрану тему из предмета Заштита библиотечке и архивске грађе (само кандидати са високим и вишим образовањем).</p>
	<p class="clan">Члан 5.</p>
	<p>Доктори, магистри или мастери библиотекарства и информатике полажу стручни испит који се састоји из следећег: 
	</p>
	<p>1) Основи система државне управе и уставног уређења и прописи из библиотечко-информационе делатности;</p>
	<p>2) Писмена провера знања из предмета Каталогизација и предметна и стручна класификација.</p>
	<p class="clan">Члан 6.</p>
	<p>Стручне испите за кандидате свих степена образовања организују и спроводе Народна библиотека Србије, односно Библиотека Матице српске, у складу са законом. 
	</p>
	<p class="bold">Комисија за полагање стручних испита</p>
	<p class="clan">Члан 7.</p>
	<p>Комисију за полагање стручних испита у библиотечко-информационој делатности у Народној библиотеци Србије, односно у Библиотеци Матице српске (у даљем тексту: Комисија) чине председник, стални члан и испитивачи за предмете из члана 2. става 1. овог правилника и њихови заменици. 
	</p>
	<p>Комисију образује министар надлежан за културу, односно надлежни орган аутономне покрајине, у складу са законом.</p>
	<p class="bold">Подношење пријаве за полагање стручних испита</p>
	<p class="clan">Члан 8.</p>
	<p>Библиотека, односно друга организација која обавља библиотечко-информациону делатност (у даљем тексту: установа) у којој је кандидат запослен, или је на практичном раду по било ком другом основу, подноси, у сагласности с кандидатом, пријаву за полагање стручног испита најкасније 60 дана пре почетка полагања испита, односно најкасније десет дана пре почетка инструктивног семинара. 
	</p>
	<p>Кандидат може и сам да се пријави за полагање стручног испита уколико има потврду да је на стручном оспособљавању и практичном раду у библиотеци провео девет месеци, односно годину дана у последње три календарске године.</p>
	<p>Пријава се подноси Комисији у папирној или електронској форми.</p>
	<p>Уз пријаву за полагање стручног испита достављају се:</p>
	<p>1) оверена копија дипломе о стеченом степену образовања; </p>
	<p>2) потврда установе у којој је кандидат запослен, или је на практичном раду по било ком другом основу, о дужини стручног оспособљавања и практичног рада у библиотечко-информационој делатности;</p>
	<p>3) доказ о уплати средстава на име трошкова полагања стручног испита; </p>
	<p>4) уверење о претходно положеном стручном испиту у некој другој струци.</p>
	<p class="clan">Члан 9.</p>
	<p>Кандидат може приступити полагању стручног испита ако испуњава прописане услове за полагање стручног испита и ако су уз пријаву достављена документа из члана 8. став 4. овог правилника.</p>
	<p>Народна библиотека Србије, односно Библиотека Матице српске утврђује, на основу поднетих пријава, да ли кандидат испуњава прописане услове за полагање стручног испита и да ли је уз пријаву достављена документација из члана 8. став 4. овог правилника, и о томе обавештава кандидата, односно установу.</p>
	<p>Ако није достављен неки од докумената из члана 8. став 4. овог правилника, кандидат може приступити полагању стручног испита ако кандидат, односно установа достави тај документ у року од три дана од дана пријема обавештења из става 2. овог члана. 
	</p>
	<p class="bold">Испитни рокови</p>
	<p class="clan">Члан 10.</p>
	<p>Стручни испит се по правилу полаже у два редовна испитна рока, мајском и новембарском.</p>
	<p>Поред редовних рокова из става 1. овог члана, Комисија може одредити и један или више ванредних рокова за полагање стручних испита.</p>
	<p class="bold">Време и распоред полагања</p>
	<p class="clan">Члан 11.</p>
	<p>Комисија ближе одређује време и распоред полагања стручних испита и о томе обавештава кандидате, и то: у марту за мајски испитни рок, односно у септембру за новембарски испитни рок.</p>
	<p>Стручни испит кандидати полажу у Народној библиотеци Србије, односно у Библиотеци Матице српске.</p>
	<p class="bold">Писмени стручни рад</p>
	<p class="clan">Члан 12.</p>
	<p>Кандидат с високим, односно вишим образовањем у пријави за полагање стручног испита доставља Комисији предлог теме за писмени стручни рад.</p>
	<p>Полазећи од предлога кандидата, испитивач за одређени предмет одређује наслов теме и даје потребне инструкције кандидату за израду писменог стручног рада.</p>
	<p>Кандидат доставља писмени стручни рад најкасније седам дана пре почетка полагања стручног испита.</p>
	<p class="bold">Усмено полагање стручног испита</p>
	<p class="clan">Члан 13.</p>
	<p>Испит се полаже усмено из сваког предмета појединачно пред Комисијом из свих предмета.</p>
	<p>Предмет Каталогизација и предметна и стручна класификација садржи и писмену проверу знања која је услов за полагање усменог дела тог предмета. 
	</p>
	<p>Кандидат с високим, односно вишим образовањем може приступити усменом полагању испита ако је његов писмени стручни рад позитивно оцењен.</p>
	<p class="bold">Оцењивање успеха кандидата</p>
	<p class="clan">Члан 14.</p>
	<p>Успех кандидата из одређеног предмета оцењује Комисија.</p>
	<p>Успех из става 1. овог члана оцењује се следећим оценама: одличан (5), врло добар (4), добар (3), довољан (2) и недовољан (1). 
	</p>
	<p>Оцена (1) је негативна, а остале оцене су позитивне.</p>
	<p>Кандидат је положио стручни испит ако је добио позитивне оцене из свих предмета, писменог стручног рада и писмене провере знања. 
	</p>
	<p>Коначан успех кандидата на стручном испиту утврђује Комисија на основу општег успеха кандидата који се изражава просечном оценом као аритметичком средином позитивних оцена из предмета које је положио и позитивних оцена из писменог стручног рада и писмене провере знања из предмета Каталогизација и предметна и стручна класификација.</p>
	<p class="bold">Поновно полагање</p>
	<p class="clan">Члан 15.</p>
	<p>Кандидат који добије оцену недовољан (1) из најмање два предмета или из неоправданих разлога не дође на испит или део испита упућује се на поновно полагање целог стручног испита у наредном испитном року.</p>
	<p>Кандидат који из једног предмета добије оцену недовољан (1) може тај предмет полагати поново у наредном испитном року. 
	</p>
	<p>Ако кандидат за предмет из става 2. овог члана поново добије оцену недовољан (1), упућује се на поновно полагање целог стручног испита.</p>
	<p class="bold">Наредни испитни рок</p>
	<p class="clan">Члан 16.</p>
	<p>Кандидату који из оправданих разлога не дође на испит или део испита а о томе благовремено обавести Комисију и поднесе доказе о оправданости изостанка, стручни испит се одлаже за наредни испитни рок.</p>
	<p>Оправданост разлога изостанка са стручног испита процењује Комисија о чему писмено обавештава кандидата. 
	</p>
	<p>Кандидат је дужан да за наредни испитни рок обнови само пријаву за полагање стручног испита у складу са чланом 8. овог правилника, с тим што му се признаје већ достављена документација.</p>
	<p class="bold">Записник</p>
	<p class="clan">Члан 17.</p>
	<p>Током испита присутни су председник комисије, стални члан и предметни испитивач.</p>
	<p>У току испита води се записник који садржи: презиме и име кандидата; степен образовања; назив установе у којој је кандидат запослен или у којој је био на стручном оспособљавању и практичном раду; састав Комисије; датум и место полагања стручног испита; тему писменог стручног рада; постављена питања за сваки полагани предмет; оцене из писменог стручног рада, писмене провере знања из предмета Каталогизација и предметна и стручна класификација и из појединих предмета; општу и просечну оцену; закључак о упућивању на поновно полагање испита из једног предмета; закључак о оправданости изостанка кандидата са стручног испита. 
	</p>
	<p>Записник потписују председник, стални члан и записничар.</p>
	<p class="bold">Уверење о положеном стручном испиту</p>
	<p class="clan">Члан 18.</p>
	<p>Кандидату који је положио испит, Народна библиотека Србије, односно Библиотека Матице српске издају уверење о положеном стручном испиту.</p>
	<p>Уверење из става 1. овог члана садржи: презиме и име кандидата; годину и место рођења; назив образовне установе коју је кандидат завршио; датум и место полагања стручног испита; назив стеченог основног стручног звања; просечну оцену кандидата; број и датум издавања уверења; потпис председника Комисије и потпис управника Народне библиотеке Србије, односно управника Библиотеке Матице српске.</p>
	<p>Уверење из става 1. овог члана оверава се печатом Народне библиотеке Србије, односно печатом Библиотеке Матице српске. 
	</p>
	<p class="bold">Претходно положен стручни испит</p>
	<p class="clan">Члан 19.</p>
	<p>Кандидат који је претходно положио стручни испит за обављање других послова, на испиту из предмета Основи система државне управе и уставног уређења и прописи из библиотечко-информационе делатности, не полаже садржај који се односи на уставно уређење. 
	</p>
	<p>Кандидат с високим, односно с вишим образовањем, који има претходно положен стручни испит по програму за средње образовање, полаже само део стручног испита који се састоји из писмене провере знања из предмета Каталогизација и предметна и стручна класификација и израде писменог стручног рада.</p>
	<p class="bold">Накнада за рад чланова Комисије</p>
	<p class="clan">Члан 20.</p>
	<p>Висина накнаде за рад председника, сталног члана Комисије и испитивача износи 315 динара по кандидату.</p>
	<p>Испитивачу из предмета Алфабетски каталог и Стварни каталози поред накнаде из става 1. овог члана припада и накнада за испит из практичне провере знања из ових предмета у висини од 145 динара по кандидату.</p>
	<p>Висина накнаде испитивачу за одређене теме, давање инструкција кандидатима за израду писменог рада, као и преглед писменог рада износи 1.450 динара.</p>
	<p>Председнику и сталном члану Комисије, поред накнаде из ст. 1. и 2. овог члана припада и износ накнаде у висини од 1.450 динара по испитном предмету.</p>
	<p class="bold">Ступање на снагу</p>
	<p class="clan">Члан 21.</p>
	<p>Овај правилник ступа на снагу осмог дана од дана објављивања у ,,Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">Број 110-00-41/2012-11</p>
	<p class="potpis" style="margin-top: 0">У Београду, 21. децембра 2012. године</p>
	<p class="potpis" style="margin-top: 0">Министар,</p>
	<p class="potpis" style="margin-top: 0"><span class="bold">Братислав Петковић, 
	</span>с.р.</p>
	<p class="potpis" style="margin-top: 0">&nbsp;</p>
	<p class="bold">ПРОГРАМ СТРУЧНОГ ИСПИТА У БИБЛИОТЕЧКО-ИНФОРМАЦИОНОЈ ДЕЛАТНОСТИ</p>
	<p class="clan">1. ПРЕДМЕТ: ОСНОВИ СИСТЕМА ДРЖАВНЕ УПРАВЕ И УСТАВНОГ УРЕЂЕЊА И ПРОПИСИ ИЗ БИБЛИОТЕЧКО-ИНФОРМАЦИОНЕ ДЕЛАТНОСТИ 
	</p>
	<p class="bold">Основи система државне управе и уставног уређења </p>
	<p>Основна начела Устава Републике Србије; Људска и мањинска права и слободе; Надлежности Републике Србије; Народна скупштина: надлежност, састав, начин одлучивања; Председник Републике; Влада; Државна управа; Јавне службе; Заштитник грађана; Судови; Слободан приступ информацијама од јавног значаја; Заштита података о личности.</p>
	<p class="bold">Међународне основе прописа из библиотечко-информационих делатности
	</p>
	<p>Међународне конвенције, резолуције, декларације и препоруке Унеска, Савета Европе, Европске Комисије, IFLA-e, EBLIDA-e, FID-a и других међународних асоцијација и агенција за науку, просвету и културу.
	</p>
	<p class="bold">Прописи из библиотечко-информационих делатности у Србији</p>
	<p>Традиција библиотечког права у Србији; Закон о библиотечко-информационој делатности и подзаконски прописи донети на основу њега; Закон о обавезном примерку публикација; Закон о старој и реткој библиотечкој грађи; Закон о културним добрима; Закон о издавању публикација; Општи интерес у библиотечко-информационој делатности; Права и дужности корисника библиотечких услуга; Ауторска права и библиотечка делатност; Јавна библиотека, обавезно оснивање и регистар библиотека; Повезивање и удруживање библиотека у библиотечко-информациони систем Србије; Народна библиотека Србије; Библиотека Матице српске; Надзор над законитошћу рада библиотека и финансирање јавних библиотека; Библиотека као установа заштите старе и ретке библиотечке грађе; Утврђивање и регистар културних добара од изузетног и великог значаја; Начин и поступак надзора над стручним радом библиотека; Стручни испит; Виша стручна звања; Управљање библиотеком; Именовање директора библиотеке.
	</p>
	<p class="clan">2. ПРЕДМЕТ: ОСНОВЕ БИБЛИОТЕКАРСТВА </p>
	<p>Библиотекарство, библиотечка делатност, библиотека – дефиниција и развој терминологије; Основне компоненте библиотечко-информационе струке уопште и ужих струка унутар ње; Асоцијације библиотекара националног и међународног карактера; Пројекти истакнутих библиотекарских асоцијација (Универзална библиографска контрола, Универзална доступност публикација и др.); Образовање библиотекара на локалном и међународном нивоу; Етика у библиотечкој делатности; Стручна литература из области библиотекарства – истакнуте едиције и периодичне публикације; Типови библиотека по Унесковој класификацији; Националне библиотеке, народне – јавне библиотеке, високошколске библиотеке, специјалне библиотеке и школске библиотеке – карактеристике, врсте, облик организације и пословања и истакнути представници у земљи и иностранству; Мрежа библиотека; Библиотечко-информациони системи; Систем организације библиотека – централизован и децентрализован; Функције матичности; Библиотечки фондови – карактеристике и врсте; Библиотеке за особе са инвалидитетом; Завичајни фондови народних библиотека и начин организације; Депозитне библиотеке; Библиотеке с једним запосленим; Набавка библиотечке грађе; Врсте набавке; Однос врсте набавке према типу библиотеке и селекција грађе; Видови смештаја грађе; Заштита библиотечке грађе, врсте заштите, конзервација, рестаурација, микрофилмовање и дигитализација; Обрада библиотечке грађе; Рад са различитим групама корисника, услуге за посебне групације корисника, савремене услуге (на лицу места и на даљину); Реферална делатност; Организација и евалуација информационих извора; Стратегија претраживања; Селективна дисеминација информација; Персонализација информација; Заштита приватности; Интелектуална слобода корисника, библиотека и библиотекара; Интернет и референсна служба; Међубиблиотечка позајмица; Ревизија библиотечке грађе; Евалуација рада библиотека; Библиотечка статистика; Сарадња с локалном средином и јавношћу; Маркетинг у библиотекама; Систем квалитета у библиотекама; Управљање системом квалитета; Конзорцијуми библиотека.
	</p>
	<p class="clan">3. ПРЕДМЕТ: КАТАЛОГИЗАЦИЈА И ПРЕДМЕТНА И СТРУЧНА КЛАСИФИКАЦИЈА</p>
	<p class="bold">Каталогизација</p>
	<p>Каталогизација монографских публикација, континуираних и интегративних извора, некњижне грађе, саставних делова и електронских извора; Библиографски језик (основни појмови): дело, манифестација, израз, библиографска јединица, библиографска метаинформација; Одредница: јединствена одредница, врсте одредница, избор елемената, формулисање; Концепт индивидуалне и колективне одговорности (примарна, алтернативна и секундарна одговорност); Концепт анонимног дела; Универзална библиографска контрола (UBC); Међународни стандарди за библиографски опис: ISBD(G), ISBD(M), ISBD(CR), ISBD(NBM), ISBD(ER), ISBD(CP), ISBD (Обједињено издање); Формални каталози: задаци и врсте; Лисни алфабетски каталози: формирање и одржавање; Каталошка јединица: структура, врсте, задаци; Упутно-информативни систем; Електронски каталози; Стандарди за машински читљиву каталогизацију, кодирање и размену библиографских података (UNIMARC, COMARC/B); Каталошки запис: елементи података, структура; Узајамна каталогизација; Каталогизација у публикацији (CIP); Нормативна контрола.
	</p>
	<p class="bold">Садржинска обрада публикација</p>
	<p>Стварни каталози без обзира на носач информације.</p>
	<p><span class="bold">А. Стручна класификација. </span>Класификациони системи; Правила Универзалне децималне класификације за све типове библиотечке грађе; Таблице УДК, врсте, организација, рад са таблицама као основним средством за класификацију; Анализа садржаја публикације и утврђивање УДК; Принципи формирања сложених бројева и могућности с обзиром на тип библиотеке; Формирање бројева са идентичном подподелом; Примена УДК при смештају фонда; Упутно-информативни систем при смештају књига; Правила при изменама и допунама УДК.</p>
	<p><span class="bold">Б. Предметна класификација. </span>Врсте индексирања; Правила за предметно означавање библиотечке грађе; Врсте и структура предметних одредница и пододредница; Анализа садржаја библиотечке грађе и дефинисање предметне рубрике; Стандарди за машински читљиву класификацију и предметизацију (UNIMARC, COMARC); Упутно-информативни систем у предметизацији; Дефиниција, садржина, структура и врсте тезауруса.</p>
	<p class="clan">4. ПРЕДМЕТ: ИНФОРМАТИКА У БИБЛИОТЕКАРСТВУ</p>
	<p class="bold">Информација и теорија информација </p>
	<p>Појмови информација, податак, докуменат; Дигитални медији; Дигитални формати.</p>
	<p class="bold">Традиционална и савремена библиотека</p>
	<p>Упоредна анализа функција традиционалне и савремене библиотеке; Онлајн каталози; Претраживање електронских каталога; Дигиталне библиотеке; Веб презентације библиотека.
	</p>
	<p class="bold">Базе података</p>
	<p>Структура аутоматизованих база података; Библиографске базе података и стандарди за размену библиографских података; Базе података пуног текста.</p>
	<p class="bold">Основи претраживања електронских извора</p>
	<p>Електронски библиотечки извори; Електронски часописи; Директоријум часописа DOAJ; Технике претраживања; Речник термина (индексна датотека); Булови оператори; Џокер знак; Контекстуални оператори у претраживању; Сложени изрази у претраживању; Редослед извршавања Булових оператора; Формати исписа резултата претраживања.</p>
	<p class="bold">Интернет</p>
	<p>Интернет и сервиси Интернета; Електронска пошта; Интернет сервис ФТП; Интернет сервис веб; Електронске конференције; ИП адреса; Веб презентација библиотеке; Претраживачи и њихови сервиси (Гугл преводилац, Гугл сколар); Интернет у библиотеци.
	</p>
	<p class="bold">Интернет и ауторска права</p>
	<p>Јавни домен; Креатив комонс лиценце; Публикације у отвореном приступу; Неовлашћено умножавање и плагијаризам; Управљање дигиталним правима и технолошке мере заштите електронских докумената.</p>
	<p class="bold">Дигитални репозиторијуми институција, научних области, региона</p>
	<p>Дигитални репозиторијум Народне библиотеке Србије; Библиотеке Матице српске и Универзитетске библиотеке „Светозар Марковић”; Примери институционалних и стручних репозиторијума.
	</p>
	<p class="bold">Веб сервиси</p>
	<p>Блогови; Википедија, друштвене мреже, укључивање корисника у активности библиотеке.</p>
	<p class="clan">5. ПРЕДМЕТ: БИБЛИОГРАФИЈА </p>
	<p>Упознавање са појмом библиографије, основним поделама и врстама библиографије; Методологија библиографског рада; Библиографски стандарди; Облик и врсте библиографских јединица; Класификација библиографске грађе; Пратећи елементи уз библиографију; Врсте регистара; Библиографски извори (базе података, штампани и лисни каталози, приручници, библиографије, завичајне збирке...); Технолошке иновације у библиографској делатности; Улога аутоматизације на изради текућих и ретроспективних националних библиографија; Претраживање база података за потребе библиографије; Значај библиографије у стручном и научном раду; Библиографски рад у већим библиотекама Србије; Најзначајнији библиографски пројекти; Библиографски рад најзначајнијих српских библиографа.</p>
	<p class="clan">6. ПРЕДМЕТ: ИСТОРИЈА ПИСМА, КЊИГЕ И БИБЛИОТЕКА</p>
	<p>Писмо (дефиниција и значај): Претече писма (мнемотехничка средства); Етапе у развоју писма; Материјали за писање и писаћи прибор; Папирус, пергамент, хартија; Палеографија; Филигранологија; Писма старог века; Грчко писмо (постанак, утицај на европска писма); Латиница (постанак и развој); Латиница код Јужних Словена (беневентана, каролина); Ћирило и Методије и почеци словенске писмености (Црноризац Храбар); Глагољица (постанак, типови, споменици); Ћирилица (постанак, типови, споменици); Српска ћирилица од 12. до 20. века; Савремена европска писма.
	</p>
	<p>Књига (дефиниција и значај): Етапе у развоју књиге; Рукописна књига; Свети Сава; Мирослављево јеванђеље; Проналазак штампе покретним словима; Штампана књига; Инкунабуле; Штампарија Ђурђа Црнојевића на Цетињу; Српске инкунабуле; Српске штампарије од 16. до 19. века; Србуље; Доситеј Обрадовић; Вук Стефановић Караџић; Глигорије Возаревић; Славено-сербски магазин Захарија Орфелина; Летопис Матице српске.
	</p>
	<p>Библиотека (дефиниција и значај) Библиотеке старог века: Александријска библиотека; Римске библиотеке; Средњевековне библиотеке; Библиотека манастира Хиландара; Национална библиотека Француске; Британска библиотека у Лондону; Руска државна библиотека у Москви и Руска национална библиотека у Санкт-Петербургу; Конгресна библиотека у Вашингтону; Библиотека Српске патријаршије; Читалишта у Србији у 19. веку; Народна библиотека Србије; Библиотека Матице српске; Библиотека Српске академије наука и уметности; Универзитетска библиотека „Светозар Марковић”; Централна народна библиотека „Ђурђе Црнојевић”.</p>
	<p class="clan">7. ПРЕДМЕТ: ЗАШТИТА БИБЛИОТЕЧКЕ И АРХИВСКЕ ГРАЂЕ</p>
	<p class="bold">Превентивна заштита</p>
	<p>Мере и поступци пре конзерваторског захвата; Основни узроци оштећења и пропадања библиотечке и архивске грађе; Анализа, процена и контрола фактора ризика; Методе, поступци и стандарди у заштити библиотечке и архивске грађе; Поступци преформатирања (микрофилмовање, дигитализација и др.); Услови чувања и начини коришћења библиотечке и архивске грађе.
	</p>
	<p class="bold">Конзервација и рестаурација</p>
	<p>Конзерваторска документација; Материјали који се употребљавају при конзервацији и рестаурацији библиотечке и архивске грађе; Основне методе конзервације и рестаурације библиотечке и архивске грађе.</p>

