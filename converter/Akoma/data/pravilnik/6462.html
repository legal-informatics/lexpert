


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	color: #008000;
}
</style>


	<div class="story">
				<p>На основу члана 55. став 4. Закона о ефикасном коришћењу енергије („Службени гласник РС”, број 25/13), </p>
				<p>Министар рударства и енергетике доноси</p>
				<p>&nbsp;</p>
				<p class="odluka-zakon">ПРАВИЛНИК </p>
				<p class="naslov">о контроли система за климатизацију </p>
				<p class="centar">"Службени гласник РС", број 82 од 7. октобра 
				2016.</p>
				<p>&nbsp;</p>
				<p class="clan">Члан 1.</p>
				<p>Овим правилником ближе се прописују: </p>
				<p>1) садржина, начин и рокови контроле система за климатизацију, номиналне расхладне снаге веће од 12 kW; </p>
				<p>2) садржај извештаја о извршеној контроли система за климатизацију; </p>
				<p>3) услови које морају испунити правна лица да би обављала контролу система за климатизацију.</p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) доступни делови јесу делови система за климатизацију којима се може безбедно приступити и чија контрола се може вршити без коришћења опреме или алата;</p>
				<p>2) обвезник контроле јесте власник објекта или дела објекта у којем је уграђен систем за климатизацију или корисник по другом правном основу;</p>
				<p>3) овлашћено правно лице јесте правно лице које је решењем министра надлежног за послове енергетике овлашћено за контролу система за климатизацију (у даљем тексту: овлашћено лице);</p>
				<p>4) контролор система за климатизацију јесте физичко лице које је запослено на неодређено време од стране овлашћеног лица, које спроводи контролу рада система за климатизацију;</p>
				<p>5) објекат контроле у смислу овог правилника је објекат у јавном и комерцијалном сектору који поседује систем за климатизацију из члана 1. овог правилника.</p>
				<p>Остали изрази који се употребљавају у овом правилнику, a нису дефинисани у ставу 1. овог члана, имају значење дефинисано законом којим се уређује ефикасно коришћење енергије.</p>
				<p class="clan">Члан 3.</p>
				<p>Контрола система за климатизацију садржи:</p>
				<p>1) преглед и контролу расположиве документације, извештаја, података и информација примљених или прикупљених у складу са чланом 5. овог правилника;</p>
				<p>2) проверу да ли системом за климатизацију управљају и одржавају га обучене и квалификоване особе;</p>
				<p>3) лоцирање одговарајућих уређаја и упоређивање њихових техничких карактеристика са подацима из списка саставних делова система за климатизацију:</p>
				<p>(1) евидентирање одступања између очитаних података и података из документације;</p>
				<p>(2) евидентирање старости уређаја;</p>
				<p>(3) евидентирање података о класи енергетске ефикасности уређаја;</p>
				<p>(4) евидентирање снаге електромотора и података о потрошњи енергије;</p>
				<p>4) контролу времена и начина одржавања и сервисирања уређаја;</p>
				<p>5) контролу начина рада опреме за надзор и управљање уређаја: број регулационих кругова начин регулације, вредностима задатих величина;</p>
				<p>6) контролу начина рада уређаја за подешавање времена рада и задатих величина током дана, недеље и током године, односно проверу да ли се тренутна времена на уређајима слажу са реалним стањем на сату и тренутним захтевима корисника;</p>
				<p>7) контролу мерних инструмената, сензора, извршних регулационих органа (клапне, вентиле);</p>
				<p>8) преглед стања опреме за снабдевање струјом (електро ормани): прекидачи, сијалице, осигурачи, склопке, релеји, клеме, каблови, ознаке;</p>
				<p>9) преглед и контролу система за производњу (cooling energy generation system – CEG-system – расхладни агрегати, чилери, апсорпциони уређаји, топлотне пумпе – укључени су уређаји за мерење, контролу и управљање):</p>
				<p>(1) проверу да ли је постројење у функцији;</p>
				<p>(2) проверу рада уређаја (компресори, топлотне пумпе, размењивачи топлоте, вентилатори, пумпе) и да ли има одступања између затеченог стања и података из документације;</p>
				<p>(3) проверу начина и могућности регулације (промена снаге, протока) рада уређаја;</p>
				<p>(4) проверу нивоа буке око уређаја;</p>
				<p>(5) проверу да је окружење уређаја чисто, а уређаји незаклоњени;</p>
				<p>(6) проверу локације у односу на близину локалних извора топлоте, као што су предаја топлоте од других јединица или одвода топлог ваздуха;</p>
				<p>(7) визуелну проверу цурења расхладног флуида;</p>
				<p>(8) проверу начина циркулације воде кроз расхладне торњеве и испаривачке уређаје;</p>
				<p>(9) проверу да ли постоји губитак воде;</p>
				<p>(10) проверу рада, стања и параметра рада акумулатора расхладне енергије;</p>
				<p>(11) проверу рада, стања и параметра рада рекуператора топлоте и влаге;</p>
				<p>(12) проверу да ли су резервоари за воду или одводни канали чисти без отпадака, а излазни отвори имају слободно отицање воде;</p>
				<p>(13) проверу сплит система: стање спољашњих јединица, стање запрљаности, да ли је слободан приступ спољном ваздуху;</p>
				<p>(14) проверу рада топлотних пумпи;</p>
				<p>(15) проверу да не долази до замрзавања цевовода, арматуре и размењивача топлоте;</p>
				<p>10) преглед и контролу система за дистрибуцију расхладне енергије (cooling energy distribution system – CED-system) за расхладне медијуме (ваздух, вода, расхладна течност) и уређаја (пумпе, акумулатори топлоте, цевоводи, вентилатори и канали, укључујући уређаје за мерење, контролу и управљање):</p>
				<p>(1) проверу рада уређаја (вентилатора, пумпи, размењивача топлоте) и да ли има одступања између затеченог стања и података из документације;</p>
				<p>(2) проверу рада вентилатора: смер обртања, број обртаја, могућност континуалне промене броја обртаја, грејање лежајева, стање каишева, запрљаност лопатица, бука;</p>
				<p>(3) проверу рада циркулационих пумпи: цурења, грејање лежајева, бука;</p>
				<p>(4) проверу начина и могућности регулације рада уређаја;</p>
				<p>(5) проверу визуелног стања и рада спољних јединица за одвођење топлоте;</p>
				<p>(6) проверу трасе и стања цевовода;</p>
				<p>(7) проверу цурења расхладног флуида;</p>
				<p>(8) проверу да не долази до стварања леда на цевоводима и око арматуре;</p>
				<p>(9) проверу стања боје и изолације цевовода;</p>
				<p>(10) проверу стања носача и ослонаца цевовода (поготово чврстих тачака);</p>
				<p>(11) проверу стања арматуре на цевоводу и њихову функционалност;</p>
				<p>(12) проверу стања арматуре за дренажу и одзрачивање цевоводa;</p>
				<p>(13) проверу трасе и стања канала ваздуха (чистоћа и заптивеност);</p>
				<p>(14) проверу стања боје и изолације канала ваздуха;</p>
				<p>(15) проверу стања клапни и њихову функционалност;</p>
				<p>(16) проверу стања (запрљаност) решетки и филтера за ваздух на усисном делу инсталације;</p>
				<p>(17) процену налегања и заптивености филтера и кућишта;</p>
				<p>(18) контролу да ли постоје диференцијални манометри, да ли су исправни и коју величину показују; </p>
				<p>(19) проверу да ли уређаји за одвођење топлоте и цевоводна мрежа обезбеђују могућност природног хлађења;</p>
				<p>11) преглед и контролу система за емитовање расхладне енергије (cooling energy emission system – CEE-system) вентилационе решетке, дифузора ваздуха, fan-coils, плафонског хлађења, расхладних тела и површине (укључени су уређаји за мерење, контролу и управљање):</p>
				<p>(1) проверу визуелног стања и рада расхладних/грејних уређаја;</p>
				<p>(2) проверу да нема препрека протоку ваздуха на улазу и излаза ваздуха у инсталацију и између размењивача топлоте;</p>
				<p>(3) проверу стања (запрљаност) вентилационих решетки, дифузора, млазница, анемостата, регулационе решетке на потисном делу инсталације;</p>
				<p>(4) процену позиционирања и геометрије отвора за довод ваздуха у односу на отворе за одвод ваздуха, могућност да ваздух пречицом пређе из доводног у одводни ток, постојање препрека струјању ваздуха;</p>
				<p>(5) проверу, подешавање и рад свих пригушивача свежег ваздуха/рециркулације;</p>
				<p>(6) проверу да ли се хладна и топла вода истовремено не испоручују расхладним/грејним уређајима;</p>
				<p>(7) проверу уређаја у којима се користи расхладни флуид да нема знакова цурења;</p>
				<p>(8) проверу рада сплит система: стање унутрашњих јединица, стање запрљаности филтера ваздуха и размењивача топлоте, да ли је слободна циркулација ваздуху;</p>
				<p>(9) процену прикладности типа и локације сензора за мерење температуре ваздуха којим се врши регулација за зонско грејање и хлађење;</p>
				<p>(10) процену да ли је вредност подешених температура ваздуха за сваку зону грејања и хлађења усклађена са предвиђеним начином рада система за хлађење и захтевима унутар зона (број људи, врста активности, потребни услови конфора, оријентације и изложености сунчевом зрачењу);</p>
				<p>(11) проверу да ли су обезбеђене команде или усмеравање да се до максимума успостави природна вентилација код хлађења и да се затворе прозори када се искључе расхладне јединце.</p>
				<p class="clan">Члан 4.</p>
				<p>Контрола система за климатизацију заснована је на српском стандарду SRPS EN 15240.</p>
				<p class="clan">Члан 5.</p>
				<p>Овлашћено лице у контроли система за климатизацију контролише сву расположиву пројектну документацију, прорачуне, проспекте уграђених уређаја, упутства за употребу и одржавање, извештаје о контроли и одржавању уређаја, податке и информације од значаја за контролора, као и следеће:</p>
				<p>1) грађевински пројекат зграде:</p>
				<p>(1) машински пројекат термотехничких система зграде: грејање, вентилација и климатизација, припрема топле потрошне воде (ТПВ);</p>
				<p>(2) пројекат мерења и регулације (аутоматике) термотехничких система зграде: грејање, вентилација и климатизација, припрема ТПВ;</p>
				<p>(3) пројекат напајања електричном енергијом зграде;</p>
				<p>(4) прорачуне потребне енергије за грејање, вентилацију, климатизацију и припрему ТПВ;</p>
				<p>(5) списак саставних делова система за климатизацију и вентилацију који садржи: карактеристике уграђених уређаја и опреме, произвођача, тип, модел, серијске бројеве, расхладну снагу, снагу електро мотора, локацију унутрашњих и спољних компоненти постројења;</p>
				<p>(6) опис зона регулисања система за климатизацију, са шематским цртежима (шемама);</p>
				<p>(7) опис начина регулисања температуре ваздуха по зонама;</p>
				<p>(8) опис начина регулисања времена рада система за климатизацију;</p>
				<p>(9) тлоцрте и шеме система за климатизацију;</p>
				<p>(10) упутство за руковање система за климатизацију;</p>
				<p>(11) упутство за одржавање система за климатизацију;</p>
				<p>(12) евиденцију о времену (интервалима) и дужини рада система за климатизацију;</p>
				<p>(13) евиденцију о потрошњи енергије за рад система за климатизацију и потрошњи расхладних флуида;</p>
				<p>(14) извештаје из ранијих контрола система за климатизацију;</p>
				<p>(15) извештаје и податке из ранијих прегледа система за климатизацију у циљу израде елабората енергетске ефикасности и цертификата о енергетским карактеристикама зграде;</p>
				<p>(16) евиденцију о одржавању система за хлађење: сервиси или замена уређаја и делова (компресори, пумпе, вентилатори, размењивачи топлоте, арматура, извршни органи, цевоводи), провере цурења и допуњавање расхладног флуида, чишћење унутрашњих и спољашњих размењивача топлоте;</p>
				<p>(17) евиденцију о одржавању система довода ваздуха, чишћење и замену филтера и чишћење размењивача топлоте;</p>
				<p>(18) евиденцију о одржавању и подешавању система за надзор и управљање, задатим вредностима, баждарење сензора и уређаја;</p>
				<p>(19) евиденцију о проблемима или жалбама насталим у претходном експлоатацином периоду у односу на услове унутрашњег комфора постигнутог у третираним просторима.</p>
				<p>Контроли система за климатизацију присуствује обвезник контроле или лице овлашћено од обвезника контроле.</p>
				<p>Обвезник контроле, при вршењу контроле, обезбеђује присуство лица одговорног за руковање система за климатизацију ради пружања контролору система за климатизацију неопходних информација о начину коришћења и одржавања система за климатизацију.</p>
				<p>По извршеној контроли, контролор система за климатизацију, без одлагања, саставља записник о контроли.</p>
				<p>Записник о контроли садржи основне податке о извршеној контроли, и то:</p>
				<p>1) адресу, место и предмет контроле;</p>
				<p>2) датум извршене контроле;</p>
				<p>3) податке о лицима која су присуствовала контроли;</p>
				<p>4) време почетка и завршетка извршене контроле и</p>
				<p>5) разлоге услед којих контрола није могла да буде извршена, ако су ти разлози постојали, односно наступили ван воље контролора. </p>
				<p>Записник потписују контролор система за климатизације, обвезник контроле, односно лице овлашћено од обвезника контроле.</p>
				<p class="clan">Члан 6.</p>
				<p>Контрола система за климатизацију врши се најмање једном у пет година, почев од дана уградње система за климатизацију.</p>
				<p class="clan">Члан 7.</p>
				<p>По завршетку контроле система за климатизацију, овлашћено правно лице припрема извештај о контроли, који садржи:</p>
				<p>1) опште податке о објекту и систему за климатизацију који је предмет контроле; </p>
				<p>2) опште податке о обвезнику контроле;</p>
				<p>3) опште податке о овлашћеном правном лицу и контролору система за климатизацију; </p>
				<p>4) оцену стања доступних делова система за климатизацију;</p>
				<p>5) процену расхладне снаге система за климатизацију у односу на потребе за хлађењем објекта;</p>
				<p>6) препоруке за побољшања енергетских карактеристика система за климатизацију, укључујући и систем за вентилацију, када је такав систем у склопу система за климатизацију.</p>
				<p>Поред елемената из става 1. овог члана, извештај може да садржи и:</p>
				<p>1) препоруке за унапређење система за климатизацију, који је предмет контроле, које узимају у обзир систем за климатизацију сличног типа у коме сви уређаји задовољавају минималне захтеве садржане у техничким прописима;</p>
				<p>2) препоруке за унапређење система за климатизацију, које узимају у обзир уградњу енергетски најефикаснијих расположивих уређаја на тржишту.</p>
				<p>Извештај о контроли из става 1. овог члана припрема се на Обрасцу – Извештај о извршеној контроли система за климатизацију, дат у Прилогу, који је одштампан уз овај правилник и чини његов саставни део.</p>
				<p class="clan">Члан 8.</p>
				<p>Услови које морају испунити правна лица да би обављала контролу система климатизације су да:</p>
				<p>1) поднесу захтев за овлашћење за контролу система климатизације;</p>
				<p>2) поднесу извод о регистрацији из регистра привредних субјеката надлежног органа;</p>
				<p>3) имају најмање једно запослено лице на неодређено време које има стечено високо образовање у научној, односно стручној области машинског инжењерства на академским студијама у обиму од најмање 240 ESPB (европски систем преноса бодова) и најмање пет година радног искуства на пословима пројектовања, извођења радова или одржавања система за климатизацију који су предмет овог правилника или које поседује лиценцу Одговорног пројектанта термотехнике, термоенергетике, процесне и гасне технике или лиценцу Одговорног извођача радова термотехнике, термоенергетике, процесне и гасне технике број 330 и/или број 430 издату од стране Инжењерске коморе Србије; </p>
				<p>4) имају најмање два урађена пројекта израде техничке документације или два пројекта изведене инсталације или реконструкције система за климатизацију који је предмет овог правилника у последњих пет година;</p>
				<p>5) имају уговорено опште осигурање од одговорности за штету нанету трећим лицима;</p>
				<p>6) имају кодекс понашања контролора система за климатизацију који се односи на професионални приступ и стручну одговорност у обављању контроле, сталну едукацију и проверу стручности контролора система за климатизацију и праћење његовог рада на терену и у просторијама овлашћеног правног лица, непостојање сукоба интереса контролора система за климатизацију и друго.</p>
				<p class="clan">Члан 9.</p>
				<p>Испуњеност услова из члана 8. тачка 3) овог правилника доказује се: овереном копијом дипломе, овереном копијом радне књижице и копијом потврде о запосленом лицу на неодређено време и листом пројеката у којима је лице учествовало, потписаном и овереном од стране правног лица које је поднело захтев за издавање овлашћења, која садржи: назив пројекта, локацију објекта, односно система за климатизацију, снагу система, датум почетка и завршетка пројекта и назив инвеститора и копију одговарајуће лиценце.</p>
				<p>Испуњеност услова из члана 8. тачка 4) овог правилника доказује се: овереном изјавом законског заступника подносиоца захтева о успешно изведеним пројектима, која садржи кратке описе пројеката и датуме завршетка извођења радова или овереном изјавом законског заступника подносиоца захтева о урађеним пројектима израде техничке документације, која садржи кратке описе пројеката и датум завршетка пројектовања, као и копије уговора који су релевантни за пројекте.</p>
				<p>Испуњеност услова из члана 8. тачка 5) овог правилника доказује се уговором или другим доказом о постојању осигурања.</p>
				<p class="clan">Члан 10.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2017. године.</p>
				<p class="potpis">Број 110-00-00031/2016-06</p>
				<p class="potpis">У Београду, 26. септембра 2016. године</p>
				<p class="potpis">Министар,</p>
				<p class="potpis"><span class="bold">Александар Антић, </span>с.р.</p>
				<p>
				<a class="auto-style1" href="http://www.pravno-informacioni-sistem.rs/SlGlasnikPortal/prilozi/prilog.html&amp;doctype=reg&amp;abc=cba&amp;eli=true&amp;eliActId=416652&amp;regactid=416652" target="_blank">
				Прилог - Образац извештаја о извршеној контроли система за 
				климатизацију</a></p>
	</div>

