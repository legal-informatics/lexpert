


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
			<p class="Basic-Paragraph">На основу члана 10. став 2, члана 11. став 2, члана 12. став 6, члана 27. став 3, члана 39. став 5. и члана 41. став 3. Закона о жичарама за транспорт лица („Службени гласник РС”, бр. 38/15 и 113/17 – др. закон),</p>
			<p class="Basic-Paragraph">Министар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК </p>
			<p class="odluka-zakon">о одржавању жичара за транспорт лица</p>
			<p class="auto-style1">"Службени гласник РС", број 58 од 27. јула 
			2018.</p>
			<p class="clan">Члан 1.</p>
			<p class="Basic-Paragraph">Овим правилником прописују се врсте, безбедносни захтеви, начин одржавања погона жичаре; врсте, безбедносни захтеви и начин одржавања помоћног погона жичаре; врсте, безбедносни захтеви и начин одржавања кочница; начини, поступци, врсте и рокови одржавања и контроле исправности жичаре; садржина и начин вођења евиденција редовног одржавања и евиденције интервенција на отклањању неправилности, као и начин, поступци и врсте одржавања жичаре. </p>
			<p class="clan">Члан 2.</p>
			<p class="Basic-Paragraph">Безбедносни захтеви погона жичаре, помоћног погона жичаре и кочница жичаре морају бити пројектовани, изграђени и коришћени на начин који осигурава њихов беспрекоран рад и сугурност постројења, тако да је могућност квара минимална, а сигурносни фактори задовољавајући.</p>
			<p class="Basic-Paragraph">Одржавање погона жичаре, помоћног погона жичаре и кочница жичаре се спроводи у складу са планом одржавања који се саставља и ажурира. Саставни део плана одржавања су редовни и ванредни прегледи.</p>
			<p class="Basic-Paragraph">Безбедан рад жичаре се обезбеђује спровођењем контроле и одржавања жичаре. </p>
			<p class="Basic-Paragraph">Ако се мотор са унутрашњим сагоревањем користи као извор енергије за помоћни погон, мотор мора бити спреман за погон за све време рада жичаре и у технички исправном стању.</p>
			<p class="clan">Члан 3.</p>
			<p class="Basic-Paragraph">Опсег и контрола прегледа жичаре и рад на одржавању жичаре одређен је дневним, недељним, месечним, полугодишњим, годишњим и вишегодишњим временским размацима по упутствима пројектанта и произвођача.</p>
			<p class="Basic-Paragraph">Жичаре са одговарајућим специфичностима се контролишу и одржавају по техничким препорукама произвођача.</p>
			<p class="Basic-Paragraph">Жичара се не пушта у рад ако се после контролног прегледа утврди да нису испуњени прописани технички захтеви.</p>
			<p class="clan">Члан 4.</p>
			<p class="Basic-Paragraph">Дневни контролни прегледи који се обављају у станицама, пробном вожњом или обиласком трасе обухватају:</p>
			<p class="Basic-Paragraph">1) проверу свих сигурносних система укључујући и рад погонских мотора за помоћни погон;</p>
			<p class="Basic-Paragraph">2) проверу рада телефонске везе између станица и возила, као и проверу рада евентуалне бежичне везе на инсталацијама које их поседују;</p>
			<p class="Basic-Paragraph">3) проверу положаја ужади у станицама, на потпорним конструкцијама као и контролу окретања котурова;</p>
			<p class="Basic-Paragraph">4) проверу активирања свих кочних система погона жичаре, по упутству произвођача;</p>
			<p class="Basic-Paragraph">5) проверу рада затезног уређаја и положаја затезног противтега;</p>
			<p class="Basic-Paragraph">6) друге контроле и радове предвиђене упутством произвођача.</p>
			<p class="clan">Члан 5.</p>
			<p class="Basic-Paragraph">Недељни контролни преглед обухвата:</p>
			<p class="Basic-Paragraph">1) проверу стања акумулаторских батерија; </p>
			<p class="Basic-Paragraph">2) проверу рада електромотора или мотора са унутрашњим сагоревањем под оптерећењем, покретањем празне жичаре;</p>
			<p class="Basic-Paragraph">3) друге контроле и радове предвиђене упутством произвођача.</p>
			<p class="clan">Члан 6.</p>
			<p class="Basic-Paragraph">Месечни контролни преглед обухвата: </p>
			<p class="Basic-Paragraph">1) визуелне прегледе свих ужади, који се обавља при брзини жичаре од ≤ 0,3 m/s (за инсталације које имају могућност погона са наведеном брзином), дању или при доброј осветљености, а обављају га лица која имају довољно техничког знања и/или искуства или практичног знања у подручју рада жичаре, после чега се резултати контролног прегледа уписују у књигу жичаре. Уколико се контролним прегледом утврди да је дошло до лома жице, рокови прегледа се смањују на 14 дана;</p>
			<p class="Basic-Paragraph">2) преглед свих делова који подлежу хабању (гумени улошци котурова, кочне површине кочница, контактне четке на електромоторима, тахогенераторима и др.);</p>
			<p class="Basic-Paragraph">3) проверу рада свих кочница (без кочнице на носеће уже), са мерењем дужина или времена кочења, које морају бити у границама пројектних вредности;</p>
			<p class="Basic-Paragraph">4) визуелне прегледе хватаљки;</p>
			<p class="Basic-Paragraph">5) контролу померања неодвојивих хватаљки, уколико произвођач није предвидео краћи рок;</p>
			<p class="Basic-Paragraph">6) контролу рада кочнице на носеће уже у стању мировања;</p>
			<p class="Basic-Paragraph">7) контролни преглед електроопреме;</p>
			<p class="Basic-Paragraph">8) друге контроле и радове предвиђене упутством произвођача.</p>
			<p class="Basic-Paragraph">По препоруци произвођача урадити вишемесечне контролне прегледе.</p>
			<p class="clan">Члан 7.</p>
			<p class="Basic-Paragraph">Полугодишњи контролни преглед за жичаре које су у експлоатацији током целе године обухвата:</p>
			<p class="Basic-Paragraph">1) контролни преглед носеће конструкције, вијачних и заварених веза;</p>
			<p class="Basic-Paragraph">2) антикорозивну заштиту;</p>
			<p class="Basic-Paragraph">3) преглед носећих компонената возила ради утврђивања евентуалних пукотина, деформација или оштећења као и преглед антикорозивне заштите, после чега се неисправна возила повлаче из употребе;</p>
			<p class="Basic-Paragraph">4) контролу стања бетонских конструкција и сидрених вијака због оптерећења или оштећења ледом, снегом, померањем земљишта и др.;</p>
			<p class="Basic-Paragraph">5) контролу комплетности и исправности опреме за евакуацију са трасе;</p>
			<p class="Basic-Paragraph">6) преглед и контрола погонских система;</p>
			<p class="Basic-Paragraph">7) контролу запрљаности и подмазаности ужади;</p>
			<p class="Basic-Paragraph">8) контролу предвиђену упутством произвођача. </p>
			<p class="Basic-Paragraph">За жичаре које су у експлоатацији само у једној сезони (летња сезона или зимска сезона), наведени контролни прегледи се преносе у годишње контролне прегледе.</p>
			<p class="clan">Члан 8.</p>
			<p class="Basic-Paragraph">Годишњи контролни преглед обухвата: </p>
			<p class="Basic-Paragraph">1) контролу површина налегања носећег ужета;</p>
			<p class="Basic-Paragraph">2) контролу неодвојивих хватаљки са мерењем силе проклизавања;</p>
			<p class="Basic-Paragraph">3) контролу возног уређаја двоужетних жичара;</p>
			<p class="Basic-Paragraph">4) преглед кугличних и клизних лежајева котурних батерија, преглед лежајева погонске, повратне, скретне и затезне ужнице;</p>
			<p class="Basic-Paragraph">5) преглед хидрауличне и пнеуматске инсталације;</p>
			<p class="Basic-Paragraph">6) преглед и контрола погонских система;</p>
			<p class="Basic-Paragraph">7) контролу рада и преглед електричне опреме;</p>
			<p class="Basic-Paragraph">8) контрола вегетације трасе жичаре (сеча растиња и дрвећа); </p>
			<p class="Basic-Paragraph">9) остале контролне прегледе предвиђене упутством произвођача.</p>
			<p class="clan">Члан 9.</p>
			<p class="Basic-Paragraph">Вишегодишњи контролни преглед по препоруци произвођача обухвата: </p>
			<p class="Basic-Paragraph">1) комплетан погонски систем;</p>
			<p class="Basic-Paragraph">2) комплетан кочни систем;</p>
			<p class="Basic-Paragraph">3) комплетан систем точкова за вођење ужади;</p>
			<p class="Basic-Paragraph">4) геодетска испитивања потпорних конструкција чији резултати морају бити у границама дозвољених одступања према пројектним подацима, односно нултом мерењу; </p>
			<p class="Basic-Paragraph">5) остале контролне прегледе предвиђене упутством произвођача.</p>
			<p class="clan">Члан 10.</p>
			<p class="Basic-Paragraph">О обављеним контролним прегледима, редовном одржавању и интервенцијама на отклањању неправилности, води се књига жичаре која садржи:</p>
			<p class="Basic-Paragraph">1) податке о обављеним контролама и радовима у складу са планом одржавања, са тачним наводима које су безбедносне компоненте жичаре контролисане и какве су мере предузете, као и подаци о лицу које је изводило и контролисало радове, уз потпис тог лица;</p>
			<p class="Basic-Paragraph">2) податке о радовима на ужадима, за свако уже понаособ, и то:</p>
			<p class="Basic-Paragraph">(1) број извештаја о контролном испитивању и датум монтаже ужета,</p>
			<p class="Basic-Paragraph">(2) резултате визуелног прегледа,</p>
			<p class="Basic-Paragraph">(3) резултате и налазе прегледа методом без разарања,</p>
			<p class="Basic-Paragraph">(4) радове у вези са попуштањем, уплитањем, заливањем, подмазивањем и поправком ужади, као и остали радови изведени на ужадима,</p>
			<p class="Basic-Paragraph">(5) датум и разлог замене ужади;</p>
			<p class="Basic-Paragraph">3) испитивања и напомене у вези са безбедним радом жичаре.</p>
			<p class="clan">Члан 11.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-00021/2017-04</p>
			<p class="potpis">У Београду, 11. јулa 2018. године</p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић,</span> с.р.</p>
	</div>

