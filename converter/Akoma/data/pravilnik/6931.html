


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу 125. став 3. Закона о медицинским средствима (,,Службени гласник РСˮ, број 105/17),</p>
			<p class="Basic-Paragraph">Министар здравља доноси</p>
			<p class="odluka-zakon">ПРАВИЛНИК</p>
			<p class="odluka-zakon">о обавезама произвођача које се примењују на увознике, велепродаје и друга лица</p>
			<p class="centar">"Службени гласник РС", број 84 од 2. новембра 
			2018.</p>
			<p class="clan">Члан 1.</p>
			<p class="Basic-Paragraph">Овим правилником прописују се обавезе и одговорности произвођача медицинског средства које се примењују на увознике, велепродаје и друга лица.</p>
			<p class="clan">Члан 2.</p>
			<p class="Basic-Paragraph">Обавезе и одговорности произвођача, односно овлашћеног представника произвођача медицинског средства у складу са законом којим се уређују медицинска средства (у даљем тексту: Закон) примењују се и на увознике, велепродаје и друга правна и физичка лица који:</p>
			<p class="Basic-Paragraph">1) чине доступним на тржишту медицинско средство под својим именом, регистрованим комерцијалним именом или регистрованим заштићеним знаком;</p>
			<p class="Basic-Paragraph">2) мењају предвиђену намену медицинског средства које је стављено на тржиште, односно у употребу;</p>
			<p class="Basic-Paragraph">3) модификују медицинско средство које је стављено на тржиште, односно у употребу на такав начин који може да утиче на његову усаглашеност са основним захтевима.</p>
			<p class="Basic-Paragraph">Одредбе става 1. овог члана не примењују се на лице које није произвођач, а које саставља или прилагођава медицинско средство које је стављено на тржиште појединачном пацијенту у складу са Законом.</p>
			<p class="Basic-Paragraph">У смислу става 1. тачка 3) овог члана модификовањем медицинског средства које може да утиче на његову усаглашеност са основним захтевима у складу са Законом не сматра се:</p>
			<p class="Basic-Paragraph">1) обележавање медицинског средства налепницом, обезбеђивање упутства за употребу, односно превода упутства за употребу на српски језик медицинског средства које је стављено на тржиште и других информација које обезбеђује произвођач потребних за промет у Републици Србији;</p>
			<p class="Basic-Paragraph">2) промена спољњег паковања медицинског средства које је стављено на тржиште, укључујући и величину паковања, ако је препакивање потребно за промет медицинског средства на тржишту Републике Србије и ако је изведено под условима који не утичу на оригиналне услове медицинског средства. У случају стерилног медицинског средства, претпоставља се да је дошло до нежељеног утицаја на оригиналне услове медицинског средства ако је паковање које обезбеђује стерилне услове отворено, оштећено или ако је у поступку препакивања на други начин негативно утицано на њега.</p>
			<p class="clan">Члан 3.</p>
			<p class="Basic-Paragraph">Ако дистрибутер обавља послове из члана 2. овог правилника, те послове, као и своје име, регистровано трговачко име или жиг и контакт адресу означава на самом медицинском средству, а ако није практично на паковању или документу који прати медицинско средство.</p>
			<p class="Basic-Paragraph">Дистрибутер има успостављен систем управљања квалитетом који укључује поступке који обезбеђују прецизан и ажуриран превод информација и да су послови изведени на начин и под условима који чувају оригинално стање медицинског средства, као и да је паковање или препакивање ефикасно, квалитетно и употребљиво. </p>
			<p class="Basic-Paragraph">Део система управљања квалитетом су процедуре које обезбеђују да је увозник или дистрибутер информисан о свим корективним мерама предузетим од произвођача у вези са медицинским средством како би се постигла сигурност или обезбедила усаглашеност.</p>
			<p class="Basic-Paragraph">Најмање 28 дана пре поновног обележавања или препакивања медицинског средства, дистрибутер или увозник информише произвођача, министарство надлежно за послове здравља (у даљем тексту: Министарство) и Агенцију за лекове и медицинска средства Србије (у даљем тексту: Агенција) и на њихов захтев обезбеђује узорак поновно обележеног или препакованог медицинског средства, укључујући превод обележавања и упутства за употребу. У том периоду доставља се и сертификат издат од тела за оцењивање усаглашености именованог, односно нотификованог за модификовање медицинског средства да потврди да је систем управљања квалитетом усаглашен са захтевима из ст. 1, 2. и 3. овог члана. </p>
			<p class="clan">Члан 4.</p>
			<p class="Basic-Paragraph">Обавезе и одговорности произвођача које се примењују на увознике, велепродаје и друга правна и физичка лица су следеће:</p>
			<p class="Basic-Paragraph">1) када ставља своја медицинска средства на тржиште или у употребу, обезбеђује да су дизајнирана и произведена у складу са Законом и прописима донетим за његово спровођење;</p>
			<p class="Basic-Paragraph">2) успоставља, документује, спроводи и одржава систем управљања ризиком у складу са подзаконским прописом којим се уређују основни захтеви за медицинска средства;</p>
			<p class="Basic-Paragraph">3) спроводи клиничку евалуацију у складу са подзаконским прописом којим се уређују основни захтеви за медицинска средства и прописом којим се уређују клиничка испитивања медицинских средстава, као и праћење медицинског средства на тржишту у складу са подзаконским прописом којим се уређује праћење медицинског средства на тржишту;</p>
			<p class="Basic-Paragraph">4) саставља и редовно ажурира техничку документацију за производе који нису производи израђени по наруџбини. Техничка документација мора да буде таква да омогућава оцењивање усаглашености медицинског средства у складу са Законом и прописима донетим за његово спровођење;</p>
			<p class="Basic-Paragraph">5) саставља и редовно ажурира документацију за медицинска средства израђена по наруџбини у складу са Законом и прописима донетим за његово спровођење;</p>
			<p class="Basic-Paragraph">6) када се докаже усаглашеност са основним захтевима након спровођења прописаног поступка оцењивања усаглашености чини доступном исправу о усаглашености, осим за производе израђене по наруџбини или производе намењене за клиничко испитивање;</p>
			<p class="Basic-Paragraph">7) испуњава обавезе које се односе на регистрацију медицинског средства, ако је истовремено овлашћени представник произвођача у складу са Законом;</p>
			<p class="Basic-Paragraph">8) обезбеђује Министарству доступност исправе о усаглашености, техничке документације прописане Законом и прописима донетим за његово спровођење, као и одлуке, извештаје и сертификате издате од тела за оцењивање усаглашености у периоду од пет година, а у случају имплантабилних медицинских средстава најмање 15 година од дана производње последњег медицинског средства. На захтев Министарства доставља потпуну техничку документацију или њен сажетак, како је наведено у захтеву;</p>
			<p class="Basic-Paragraph">9) обезбеђује доказ о спровођењу поступака којима се постиже усаглашеност серијске производње са основним захтевима у складу са Законом и прописима донетим за његово спровођење. Измене пројекта или карактеристика медицинског средства, као и  измене у хармонизованим стандардима или заједничким спецификацијама на бази којих је оцењена усаглашеност, узимају се у обзир на одговарајући начин и благовремено;</p>
			<p class="Basic-Paragraph">10) успоставља, документује, спроводи, одржава, ажурира и трајно побољшава систем управљања квалитетом којим се на најефикаснији начин и сразмерно класи ризика и врсти медицинског средства обезбеђује усаглашеност, осим за медицинска средства која се клинички испитују у складу са Законом и прописима донетим за његово спровођење;</p>
			<p class="Basic-Paragraph">11) спроводи и ажурира систем праћења медицинског средства на тржишту у складу са подзаконским прописом којим се уређује праћење медицинског средства на тржишту;</p>
			<p class="Basic-Paragraph">12) обезбеђује да је медицинско средство обележено и праћено упутством за употребу у складу са Законом и прописима донетим за његово спровођење, те да су подаци на обележавању неизбрисиви, лако читљиви и јасно разумљиви предвиђеном кориснику или пацијенту;</p>
			<p class="Basic-Paragraph">13)  ако има разлога да верује да медицинско средство које је ставио на тржиште или у употребу није усаглашено одмах предузима све потребне корективне мере како би се усагласило, повукло или повратило са тржишта. У складу с тим обавештава произвођача, овлашћеног заступника произвођача, дистрибутера, односно увозника;</p>
			<p class="Basic-Paragraph">14) ако медицинско средство представља озбиљан ризик, без одлагања обавештава надлежне органе и по потреби тело за оцењивање усаглашености, а нарочито о неусаглашеностима и свим преузетим корективним мерама;</p>
			<p class="Basic-Paragraph">15) примењује систем за евидентирање и пријављивање нежељених догађаја и сигурносних корективних мера у складу са Законом и прописима донетим за његово спровођење;</p>
			<p class="Basic-Paragraph">16) на захтев Министарства и Агенције обезбеђује све податке и документацију потребну за доказивање усаглашености. </p>
			<p class="Basic-Paragraph">Министарство и Агенција могу да затраже да лице из става 1. овог члана бесплатно достави узорке или, ако то није изводљиво, омогући приступ медицинском средству. </p>
			<p class="Basic-Paragraph">Лица из става 1. овог члана сарађују са Министарством и Агенцијом у погледу свих корективних мера предузетих ради уклањања или, ако то није могуће, смањења ризика који представља медицинско средство које је ставио на тржиште или у употребу. Ако не сарађује или су информације и документација које је доставило непотпуни или нетачни, Министарство може ради заштите јавног здравља и сигурности пацијената предузети све одговарајуће мере забране или ограничавања стављања на тржиште или повлачења медицинског средства са тржишта док сарадња не започне или се доставе потпуне и тачне информације, у складу са Законом.</p>
			<p class="clan">Члан 5.</p>
			<p class="Basic-Paragraph">Овај правилник ступа на снагу 2. децембра 2018. године.</p>
			<p class="potpis">Број 110-00-353/2018-06</p>
			<p class="potpis">У Београду, 18. октобра 2018. године</p>
			<p class="potpis">Министар,</p>
			<p class="potpis">асс. др <span class="bold">Златибор Лончар, </span>с.р.</p>
	</div>

