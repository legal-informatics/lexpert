


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 42. став 13. Закона о транспорту опасне робе („Службени гласник РС”, број 104/16), </p>
			<p class="Basic-Paragraph">Министар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК</p>
			<p class="odluka-zakon">о начину и поступку издавања ADR сертификата о одобрењу за возило </p>
			<p class="centar">"Службени гласник РС", број 23 од 23. марта 2018.</p>
			<p class="clan">Члан 1.</p>
			<p class="Basic-Paragraph">Овим правилником прописује се начин и поступак издавања ADR сертификата о одобрењу за возило, исправе (сертификати, уверења о исправности, декларације произвођача или њихових овлашћених представника, потврде о усаглашености и др.) којима се доказује усаглашеност са захтевима ADR у циљу издавања ADR сертификата о одобрењу за возило, услови у односу на исправе којима се доказује усаглашеност са захтевима ADR за возила чији је произвођач престао са радом, начин доказивања да се цистерне и возила могу употребљавати у транспорту на територији Републике Србије, као и друга питања од значаја за издавање ADR сертификата о одобрењу за возило.</p>
			<p class="clan">Члан 2.</p>
			<p class="Basic-Paragraph">Возило за које се ADR сертификат о одобрењу за возило издаје први пут у Републици Србији није старије од 15 година у односу на годину производње.</p>
			<p class="Basic-Paragraph">За издавање ADR сертификата о одобрењу за возило из става 1. овог члана доставља се потврда о саобразности у складу са прописом којим се уређују подела моторних и прикључних возила и технички услови за возила у саобраћају на путевима, којом се потврђује да је некомплетирано и/или комплетирано возило са наведеном идентификационом ознаком возила (VIN) усаглашено са једнообразним техничким условима у складу са прописима о хомологацији, односно условима прописаним законом којим се уређује безбедност саобраћаја на путевима и хомологовано према конструкцијским захтевима за превоз опасних роба и класификовано као возило одобреног типа намењено за транспорт одређене опасне робе према пододељку 9.1.1.2 ADR као EX/II и/или EX/III и/или FL и/или AT и/или MEMU.</p>
			<p class="Basic-Paragraph">Уколико за возило из става 1. овог члана није могуће доставити потврду о саобразности из става 2. овог члана, доставља се потврда произвођача или његовог овлашћеног представника која за наведени тип и идентификациону ознаку возила (VIN) потврђује да је возило хомологовано према конструкцијским захтевима за превоз опасних роба и класификовано као возило одобреног типа намењено за транспорт одређене опасне робе према пододељку 9.1.1.2 ADR као EX/II и/или EX/III и/или FL и/или AT и/или MEMU.</p>
			<p class="Basic-Paragraph">Ако је на моторном возилу из става 1. овог члана идентификована одговарајућа ознака (плочица или налепница постављена од стране произвођача) да је возило хомологовано према конструкцијским захтевима за превоз опасних роба и класификовано као возило одобреног типа намењено за транспорт одређене опасне робе према пододељку 9.1.1.2 ADR као EX/II и/или EX/III и/или FL и/или AT и/или MEMU, за издавање ADR сертификата о одобрењу за возило не морају се захтевати исправе из ст. 2. и 3. овог члана.</p>
			<p class="Basic-Paragraph">За издавање ADR сертификата о одобрењу за возило из става 1. овог члана које је појединачно произведено, комплетирано или преправљено у Републици Србији доставља се уверење о испитивању издато у складу са прописом којим се уређује испитивање возила.</p>
			<p class="Basic-Paragraph">За издавање ADR сертификата о одобрењу за возило из става 1. овог члана доставља се доказ о техничкој исправности са последњег редовног техничког прегледа.</p>
			<p class="Basic-Paragraph">За издавање ADR сертификата о одобрењу за возило из става 1. овог члана које је увезено као употребљавано (изузев тегљача, контејнерских прикључних возила и возила класификованих према пододељку 9.1.1.2 као EX/II возила) доставља се и ADR сертификат о одобрењу за возило или исправа којом се доказује да је ADR сертификат о одобрењу за возило био издат од стране надлежног органа друге уговорне стране ADR на чијој територији је возило било регистровано, чији рок важности није истекао пре више од 24 месеца.</p>
			<p class="Basic-Paragraph">За возило цистерну и батеријско возило из става 1. овог члана неопходно је доставити и досије цистерне/батеријског возила који између осталог садржи извештај (сертификат) о последњем периодичном контролисању или међуконтролисању цистерне/батеријског возила чији датум издавања није старији од 60 месеци, што се потврђује жигом на плочици произвођача, као и исправу којом надлежни орган одобрава тип цистерне/батеријског возила или признаје инострано одобрење типа цистерне/батеријског возила. На цистерни/батеријском возилу је неопходно идентификовати плочицу произвођача са свим елементима прописаним у ADR, при чему су број и одобрење типа цистерне/батеријског возила усаглашени са исправом коју је издао надлежни орган. За новопроизведена возила – цистерне чији је испитни притисак цистерне испод 4 bar доставља се и доказ о испуњености техничких захтева наведених у пододељку 9.7.5.2 ADR.</p>
			<p class="Basic-Paragraph">За возила из става 1. овог члана која су класификована према пододељку 9.1.1.2 ADR као EX/III (изузев тегљача и контејнерских прикључних возила) доставља се сертификат којим се документује испуњеност захтева за материјал надградње Класе B-s3-d2, према стандарду SRPS EN 13501-1.</p>
			<p class="Basic-Paragraph">За возилa категорије N1 из става 1. овог члана, која су класификована према пододељку 9.1.1.2 ADR као EX/II, исправе из ст. 2. и 3. овог члана достављају се на захтев именованог тела.</p>
			<p class="clan">Члан 3.</p>
			<p class="Basic-Paragraph">ADR сертификати о одобрењу за возило који су издати пре ступања на снагу закона којим се уређује транспорт опасне робе замениће се новим обрасцем ADR сертификата о одобрењу за возило приликом вршења првог наредног редовног контролисања техничке исправности возила у циљу продужења важења ADR сертификата о одобрењу за возило на основу следећих исправа:</p>
			<p class="Basic-Paragraph">1) доказ о техничкој исправности са последњег редовног техничког прегледа;</p>
			<p class="Basic-Paragraph">2) потврда о саобразности у складу са прописом којим се уређују подела моторних и прикључних возила и технички услови за возила у саобраћају на путевима;</p>
			<p class="Basic-Paragraph">3) потврда произвођача или његовог овлашћеног представника за наведени тип и идентификациону ознаку возила (VIN) да је возило усаглашено са једнообразним техничким условима у складу са прописима о хомологацији;</p>
			<p class="Basic-Paragraph">4) потврда произвођача или његовог овлашћеног представника за наведени тип и идентификациону ознаку возила (VIN) да је возило хомологовано према конструкцијским захтевима за превоз опасних роба и класификовано као возило одобреног типа намењено за транспорт одређене опасне робе према пододељку 9.1.1.2 ADR као EX/II и/или EX/III и/или FL и/или AT и/или MEMU. Ова потврда може бити саставни део потврде из тачке 2) овог става;</p>
			<p class="Basic-Paragraph">5) уверење о испитивању односно контролисању возила које се увози као употребљавано, издато после 15. априла 2014. године у складу са прописом којим се уређује испитивање возила;</p>
			<p class="Basic-Paragraph">6) уверење о испитивању возила издато у складу са прописом којим се уређује испитивање возила за новопроизведена и/или комплетирана и/или преправљена возила;</p>
			<p class="Basic-Paragraph">7) потврда ЦЕМТ о способности теретног или прикључног возила за коришћење у друмском саобраћају, коју је издало министарство надлежно за послове саобраћаја у складу са прописом којим се уређују технички и техничко-експлоатациони услови које мора испуњавати теретно возило или скуп возила којим се обавља превоз терета у друмском саобраћају и обрасци потврда о испуњавању ових услова;</p>
			<p class="Basic-Paragraph">8) потврда о усаглашености са захтевима из поглавља 9.2–9.8 ADR и елаборат о извршеној преправци (који садржи спецификацију радова, уграђених делова и опреме као и шему електроинсталације) издати од овлашћеног представника (сервисера) произвођача на основу његових смерница.</p>
			<p class="Basic-Paragraph">За возила први пут регистрована у Републици Србији од 15. априла 2014. године, која нису преправљена, достављају се исправе из става 1. тачка 2) или тач. 4) и 5) овог члана.</p>
			<p class="Basic-Paragraph">За возила први пут регистрована у Републици Србији пре 15. априла 2014. године, која нису новопроизведена ни преправљена у Републици Србији, доставља се исправа из става 1. тачка 2) или тачка 4) овог члана.</p>
			<p class="Basic-Paragraph">За возила која су новопроизведена и/или комплетирана у Републици Србији достављају се исправе из става 1. тач. 4) и 2) или тачка 6) овог члана.</p>
			<p class="Basic-Paragraph">За возила која испуњавају једнообразне техничке услове у складу са прописима о хомологацији, што се доказује потврдом произвођача или његовог овлашћеног представника из става 1. тачка 3) овог члана, а не испуњавају захтеве из поглавља 9.2–9.8 ADR, доставља се исправа из става 1. тачка 8) овог члана чиме се доказује да је извршеним преправкама возило усаглашено са захтевима из поглавља 9.2–9.8 ADR.</p>
			<p class="Basic-Paragraph">За возилa из става 1. овог члана категорије N1 која су класификована према пододељку 9.1.1.2 ADR као EX/II  не доставља се исправа из става 1. тачка 4) овог члана.</p>
			<p class="Basic-Paragraph">За прикључна возила из става 1. овог члана произведена у Европској унији пре 2005. године, чији произвођач или његов овлашћени представник да изјаву да није у могућности да изда потврду из става 1. тач. 3) и 4) овог члана, доставља се исправа из става 1. тачка 7) овог члана или ADR сертификат о одобрењу за возило издат у држави из које је возило увезено у Републику Србију.</p>
			<p class="Basic-Paragraph">За возило код којег је извршена преправка или за које је до дања ступања на снагу закона којим се уређује транспорт опасне робе издат ADR сертификат о одобрењу за возило, а није било испитано након преправке или није могуће утврдити да ли је возило усаглашено са једнообразним техничким условима у складу са прописима о хомологацији, односно условима прописаним законом којим се уређује безбедност саобраћаја на путевима, доставља се исправа из ставa 1. тачка 6) овог члана.</p>
			<p class="clan">Члан 4.</p>
			<p class="Basic-Paragraph">Услов у односу на исправе којима се доказује усаглашеност са захтевима ADR за прикључна возила произведена у Европској унији пре 2005. године, а чији је произвођач престао са радом, је достављање исправе из члана 3. став 1. тачка 7) овог правилника или ADR сертификата о одобрењу за возило издатог у држави из које је возило увезено у Републику Србију.</p>
			<p class="clan">Члан 5.</p>
			<p class="Basic-Paragraph">За цистерне и возила за која не може да се утврди усклађеност са захтевима из члана 42. ст. 1. и 2. Закона о транспорту опасне робе, а за која је издат ADR сертификат о одобрењу за возило чији рок важења није протекао до дана ступања на снагу Закона о транспорту опасне робе, издаје се потврда да се цистерна и возило може употребљавати у транспорту опасне робе на територији Републике Србије на основу годишње контроле техничких карактеристика коју, према пододељку 9.1.2.3 ADR, врше именована тела и на основу доказа о техничкој исправности са последњег редовног техничког прегледа.</p>
			<p class="clan">Члан 6.</p>
			<p class="Basic-Paragraph">Даном ступања на снагу овог правилника престаје да важи Правилник о садржини сертификата о одобрењу за возило и условима под којима се издаје, односно враћа сертификат о одобрењу за возило („Службени гласник РС”, брoj 36/13).</p>
			<p class="clan">Члан 7.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00155/2017-15</p>
			<p class="potpis">У Београду, 20. марта 2018. године</p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић, </span>с.р.</p>
	</div>

