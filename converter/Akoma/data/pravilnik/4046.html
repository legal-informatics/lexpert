


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 54. став 5. Закона о инспекцијском надзору („Службени гласник РС”, број 36/15), </p>
			<p class="Basic-Paragraph">Министар пољопривреде, шумарства и водопривреде доноси</p>
			<p class="odluka-zakon">ПРАВИЛНИК</p>
			<p class="odluka-zakon">о облику и начину вршења унутрашње контроле инспекције у области шумарства и ловства</p>
			<p class="centar">"Службени гласник РС", број 56 од 18. јула 2018.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују облик и начин вршења унутрашње контроле инспектора и државног службеника овлашћеног за вршење инспекцијског надзора у области шумарства и ловства.</p>
			<p class="clan">Члан 2.</p>
			<p class="Basic-Paragraph">Вршењем унутрашње контроле на јединствен начин се, у оквиру прописаних овлашћења и датог налога, врши контрола законитости, односно правилности рада инспектора и државног службеника овлашћеног за вршење инспекцијског надзора у области шумарства и ловства – шумарског и ловног инспектора (у даљем тексту: субјект контроле).</p>
			<p class="Basic-Paragraph">Циљ рада унутрашње контроле јесте подршка и подстицај субјекту контроле, који у потпуности квалитетно и одговорно приступа реализацији задатих радних циљева и послова, као и подстицање на боље резултате рада и стварање услова за подизање нивоа квалитета рада, као и услова за стручно усавршавање, а у циљу елиминисања евентуалног незаконитог, несавесног и непрофесионалног рада субјекта контроле.</p>
			<p class="clan">Члан 3.</p>
			<p class="Basic-Paragraph">Контролор је државни службеник који је овлашћен да врши послове унутрашње контроле.</p>
			<p class="Basic-Paragraph">Контролор је, у обављању послова контроле, независан и дужан да поступа непристрасно, савесно и одговорно, са високим нивоом стручног знања и професионализма, уз пуно поштовање достојанства личности и интегритета субјекта контроле.</p>
			<p class="Basic-Paragraph">Контролор може да поднесе иницијативу за припрему инструкција и директива за стручно усавршавање субјеката контроле у обављању послова инспекцијског надзора, за припрему прописа и општих аката са циљем уједначеног приступа и критеријума у вредновању рада субјекта контроле и за измену и допуну плана рада.</p>
			<p class="Basic-Paragraph">Контролор уредно води евиденцију о вршењу унутрашње контроле, о чему сачињава извештај који доставља руководиоцу организационе јединице у којој се обављају послови унутрашње контроле.</p>
			<p class="Basic-Paragraph">Руководилац организационе јединице у којој се обављају послови унутрашње контроле води евиденцију издатих налога, која садржи евиденцију извештаја контрола са коначним вредновањем рада, предложеним мерама и др.</p>
			<p class="clan">Члан 4.</p>
			<p class="Basic-Paragraph">Унутрашња контрола врши се, у складу са природом предмета контроле и потребама утврђивања тачног и потпуног чињеничног стања, као:</p>
			<p class="Basic-Paragraph">1) теренска – изван службених просторија инспекције, на лицу места;</p>
			<p class="Basic-Paragraph">2) канцеларијска – у службеним просторијама.</p>
			<p class="Basic-Paragraph">Унутрашња контрола врши се као редовна – сагласно годишњем плану рада и као ванредна, а на основу представки физичких и правних лица, поводом писаних обраћања инспектора и службеника овлашћених за вршење инспекцијског надзора и по сопственој иницијативи, односно на основу прикупљених обавештења и других сазнања. </p>
			<p class="clan">Члан 5.</p>
			<p class="Basic-Paragraph">Унутрашњу контролу врше најмање два контролора. </p>
			<p class="Basic-Paragraph">За вршење унутрашње контроле руководилац организационе јединице у којој се обављају послови унутрашње контроле издаје писани налог, који обавезно садржи податке о лицима која врше контролу, субјекту контроле, облику и врсти унутрашње контроле, времену и роковима вршења унутрашње контроле, опису предмета и циљу вршења унутрашње контроле.</p>
			<p class="Basic-Paragraph">Субјекту контроле доставља се налог и најављује контрола најмање три радна дана пре почетка контроле.</p>
			<p class="clan">Члан 6.</p>
			<p class="Basic-Paragraph">Приликом вршења унутрашње контроле контролор из приложених предмета инспекцијског надзора, као и других докумената, у границама датог налога, може да проверава:</p>
			<p class="Basic-Paragraph">1) законитост поступања у управним предметима и радњама у вршењу канцеларијског и теренског инспекцијског надзора;</p>
			<p class="Basic-Paragraph">2) поштовање прописаних упутстава, односно процедура;</p>
			<p class="Basic-Paragraph">3) поштовање одредби из канцеларијског пословања; </p>
			<p class="Basic-Paragraph">4) остале послове радног места и утврђених радних циљева;</p>
			<p class="Basic-Paragraph">5) савесно извршавање дужности из радног односа;</p>
			<p class="Basic-Paragraph">6) однос према странкама, непосредном руководиоцу, као и према другим лицима запосленим у сектору, као и поступање сагласно етичком кодексу понашања.</p>
			<p class="clan">Члан 7.</p>
			<p class="Basic-Paragraph">Субјект контроле у обавези је да контролору, поред предмета из вршења инспекцијског надзора, предочи и стави на располагање сву другу документацију, као што су радни циљеви, налози претпостављеног, евиденције, подаци о располагању средствима, увид у рачунар субјекта контроле и др.</p>
			<p class="Basic-Paragraph">У циљу сагледавања и утврђивања свих битних чињеница из предмета контроле, контролор може узети изјаву од субјекта контроле, као и од лица запослених у организационој јединици у којој је субјект контроле радно ангажован, а у оправданом случају и од других лица.</p>
			<p class="clan">Члан 8.</p>
			<p class="Basic-Paragraph">О вршењу унутрашње контроле контролор сачињава записник, који садржи:</p>
			<p class="Basic-Paragraph">1) назив органа;</p>
			<p class="Basic-Paragraph">2) број и датум налога;</p>
			<p class="Basic-Paragraph">3) место, дан и час када се радња предузимала;</p>
			<p class="Basic-Paragraph">4) лично име контролора, субјекта контроле и других присутних лица;</p>
			<p class="Basic-Paragraph">5) податке о затеченим лицима, који потписују записник о извршеној контроли;</p>
			<p class="Basic-Paragraph">6) навођење исправа које су коришћене;</p>
			<p class="Basic-Paragraph">7) назнаку о предмету вршења унутрашње контроле;</p>
			<p class="Basic-Paragraph">8) чињенично стање утврђено у контроли;</p>
			<p class="Basic-Paragraph">9) изјаве субјекта контроле;</p>
			<p class="Basic-Paragraph">10) изјаве других лица;</p>
			<p class="Basic-Paragraph">11) примедбе субјекта контроле;</p>
			<p class="Basic-Paragraph">12) време завршетка вршења унутрашње контроле;</p>
			<p class="Basic-Paragraph">13) списак прилога који чине саставни део записника;</p>
			<p class="Basic-Paragraph">14) потпис контролора и лица која су учествовала у предузимању радњи и лица од којих је узета изјава и др. </p>
			<p class="Basic-Paragraph">Контролор записником констатује затечено чињенично стање и исти представља доказ о току и садржини предузетих радњи и датих изјава.</p>
			<p class="Basic-Paragraph">Контролор и субјект контроле потписују сваку страну записника.</p>
			<p class="Basic-Paragraph">Саставни део записника могу бити фотографије докумената, исправа и других доказа, на основу којих је утврђено чињенично стање констатовано записником.</p>
			<p class="Basic-Paragraph">Записник се сачињава у три истоветна примерка, од којих два примерка задржава контролор, а један субјекат контроле.</p>
			<p class="Basic-Paragraph">У погледу осталих делова записника, као и поступања, односно права и обавеза контролора и субјекта контроле, сходно се примењују прописи којима се уређује општи управни поступак и инспекцијски надзор.</p>
			<p class="clan">Члан 9.</p>
			<p class="Basic-Paragraph">Након извршене унутрашње контроле, у року од пет радних дана, контролор је у обавези да сачини налаз/мишљење о вршењу инспекцијског надзора и резултатима рада субјекта контроле, који чини прилог и саставни део записника и достави га субјекту контроле и начелнику одељења.</p>
			<p class="Basic-Paragraph">У зависности од садржине налога и утврђеног чињеничног стања констатованог записником, контролор у налазу/мишљењу, за сваки од елемената провере из члана 6. овог правилника и за све елементе укупно, утврђује степен усаглашености поступања надзираног субјекта са законом, другим прописом и етичким кодексом, који изражава описно и исказује као:</p>
			<p class="Basic-Paragraph">1) нарочито висок;</p>
			<p class="Basic-Paragraph">2) висок;</p>
			<p class="Basic-Paragraph">3) задовољавајући;</p>
			<p class="Basic-Paragraph">4) низак;</p>
			<p class="Basic-Paragraph">5) незадовољавајући.</p>
			<p class="clan">Члан 10.</p>
			<p class="Basic-Paragraph">Субјект контроле има право да стави примедбе на налаз/мишљење у року од пет дана од дана пријема, које доставља контролору.</p>
			<p class="Basic-Paragraph">Ако су примедбе основане, контролор може да измени претходни налаз/мишљење и да ту одлуку посебно образложи. </p>
			<p class="Basic-Paragraph">Ако контролор сматра да су примедбе неосноване, исте ће, заједно са списима предмета, најкасније у року од пет дана од дана пријема, проследити руководиоцу организационе јединице у којој се обављају послови унутрашње контроле.</p>
			<p class="clan">Члан 11.</p>
			<p class="Basic-Paragraph">Унутрашња контрола је дужна да инспектору или државном службенику овлашћеном за вршење инспекцијског надзора укаже на пропусте и недостатке у раду, пружи потребна објашњења, савете и информације, преносе искуства и предузме друге мере и радње ради остварења законитог, правилног и адекватног надзора који врши инспекција.</p>
			<p class="Basic-Paragraph">У зависности од исказаног налаза/мишљења о вршењу инспекцијског надзора и раду надзираног субјекта, контролор може предложити одређене мере.</p>
			<p class="Basic-Paragraph">У случају утврђивања „ниског” или „незадовољавајућег” степена усаглашености поступања надзираног субјекта са законом, другим прописом и етичким кодексом, контролор је у обавези да предложи једну или више мера, односно:</p>
			<p class="Basic-Paragraph">1) додатну обуку субјекта контроле, са предлогом начина обуке;</p>
			<p class="Basic-Paragraph">2) континуирану едукацију у одређеним областима надзора;</p>
			<p class="Basic-Paragraph">3) упути субјекта контроле на заједничко вршење инспекцијског надзора са одређеним шумарским и ловним инспектором, за кога је дат суд да је његово вршење инспекцијског надзора и рад „нарочито високо” или „високо”;</p>
			<p class="Basic-Paragraph">4) предложи и друге мере које су усмерене на унапређење рада тј. отклањање незаконитог, односно неправилног рада субјекта контроле и спречавање  понављања уочених пропуста.</p>
			<p class="Basic-Paragraph">Поступање сагласно предложеној мери, односно акту надлежног лица којим се обезбеђује спровођење мере обавезује субјекта контроле.</p>
			<p class="clan">Члан 12.</p>
			<p class="Basic-Paragraph">Ако приликом вршења унутрашње контроле, контролор уочи такве незаконитости, односно неправилности, које чине повреду радне дужности, прекршај или кривично дело, дужан је да о томе, без одлагања, ради даљег поступања, обавести надлежни орган и надлежног руководиоца.</p>
			<p class="clan">Члан 13.</p>
			<p class="Basic-Paragraph">О предузимању мера у вези са извршеном унутрашњом контролом одлучује се сагласно одредбама прописа којима се уређују права и дужности државних службеника.</p>
			<p class="clan">Члан 14.</p>
			<p class="Basic-Paragraph">Оваj правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00108/2018-09</p>
			<p class="potpis">У Београду, 5. јула 2018. године</p>
			<p class="potpis">Министар,</p>
			<p class="potpis"><span class="bold">Бранислав Недимовић, </span>с.р.</p>
	</div>

