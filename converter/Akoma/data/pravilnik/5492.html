


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 56. ст. 1. и 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 11. став 1. Уредбе о проглашењу Специјалног резервата природе „Тителски брег” („Службени гласник РС”, број 56/12),</p>
	<p>Управни одбор Јавног предузећа „Тителски брег”, на 5. седници од 16. јула 2013. године, донео је</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">ПРАВИЛНИК</p>
	<p class="naslov" style="margin-top: 0">о унутрашњем реду и чуварској служби Специјалног резервата природе „Тителски брег”</p>
	<p class="naslov" style="margin-top: 0"><span style="font-weight: 400">
	"Службени гласник РС", број 41 од 16. априла 2014.</span></p>
	<p class="naslov">&nbsp;</p>
	<p class="clan">I. ОСНОВНЕ ОДРЕДБЕ</p>
	<p class="clan">Члан 1.</p>
	<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Тителски брег” (у даљем тексту: Резерват), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Резервата спроводе режими заштите утврђени чланом 35. Закона и Уредбом о проглашењу Специјалног резервата природе „Тителски брег” (у даљем тексту: Уредба).</p>
	<p class="clan">Члан 2.</p>
	<p>Управљање Резерватом Уредбом је поверено Јавном предузећу „Тителски брег” из Титела (у даљем тексту: Управљач).</p>
	<p class="clan">Члан 3.</p>
	<p>Одредбе овог правилника се односе на кориснике, посетиоце, као и на сва друга правна и физичка лица која на било који начин, користе вредности Резервата и услуге Управљача.</p>
	<p>Корисник Резервата је правно лице, предузетник, физичко лице или други субјект који у Резервату обавља послове, делатности, односно користи природно добро и његове ресурсе, погодности и одлике.</p>
	<p>Посетилац Резервата је лице које из научних, образовних, рекреативних, туристичких, спортских и културних потреба и разлога борави на подручју резервата краће од 15 дана, као и лице у транзиту кроз подручје Резервата. 
	</p>
	<p>Посетиоцима у смислу става 3. овог правилника не сматрају се лица која имају пребивалиште или су власници непокретности на подручју Резервата и особе које им долазе у посету, а не користе услуге које се пружају на подручју Резервата, лица која су запослена или обављају службене радње на подручју Резервата и пословни партнери Управљача.</p>
	<p class="clan">Члан 4.</p>
	<p>Корисници и посетиоци Резервата дужни су да се придржавају одредаба овог правилника, упутстава са информативних табли и других ознака, као и упутстава или налога Чувара Резервата и других овлашћених лица Управљача. 
	</p>
	<p>У планирању и предузимању радова и активности на подручју Резервата, корисници и посетиоци дужни су да поштују Закон, Уредбу и План управљања Специјалним резерватом природе „Тителски брег”.</p>
	<p class="clan">Члан 5.</p>
	<p>За коришћење природних вредности и услуга у Резервату, корисници и посетиоци су дужни да плаћају накнаду сходно члану 70. Закона.</p>
	<p>Начин плаћања и обрачуна као и висину накнаде из става 1. овог члана, прописује Управљач посебним актом, уз сагласност надлежног Министарства (у даљем тексту: Министарство), на основу Закона и Уредбе.</p>
	<p class="clan">Члан 6.</p>
	<p>Унутрашњи ред у Резервату обезбеђује се:</p>
	<p>1. организовањем чуварске службе у складу са Законом и овим правилником,</p>
	<p>2. сарадњом са локалним становништвом, власницима индивидуалних поседа, другим корисницима у спровођењу прописаних режима заштите који су од утицаја на спровођење унутрашњег реда у Резервату,</p>
	<p>3. сарадњом са надлежним државним органима и органима општине Тител. </p>
	<p class="clan">II. КРЕТАЊЕ И БОРАВАК ПОСЕТИЛАЦА</p>
	<p class="clan">Члан 7.</p>
	<p>Улазак и боравак у Резервату је слободан и без ограничења осим на местима, у време и на начин утврђен овим правилником.</p>
	<p>За групне посете Резервату и друго дозвољено коришћење природних вредности, за научноистраживачки рад, за снимање и фотографисање, обавезно је прибављање одобрења од Управљача.</p>
	<p>Посетиоци из става 2. овог члана дужни су да код себе имају прибављено одобрење и да га покажу на захтев службеног лица.</p>
	<p class="clan">Члан 8.</p>
	<p>Површине, места, време и објекти из става 1. члана 8. овог правилника су:</p>
	<p>1. површине на којима је утврђен I степен заштите,</p>
	<p>2. станишта од приоритетног значаја за заштиту односно места од посебног значаја за очување строго заштићених врста,</p>
	<p>3. површине, места и објекти за реинтродукцију биљних и животињских врста и прихрану птица,</p>
	<p>4. простор око стабала дрвећа на којима се гнезда значајних врста птица полупречника 50 метара, где се забрањује приступ у репродуктивном периоду.</p>
	<p>Површине, места и објекте из става 1. овог члана Управљач ће означити на видљив и јасан начин.</p>
	<p class="clan">Члан 9.</p>
	<p>За време боравка у Резервату, посетиоци су дужни да се придржавају правила унутрашњег реда, упутстава са информативних табли и других ознака, као и упутстава и објашњења овлашћеног лица.</p>
	<p>Кретање на подручју Резервата дозвољено је по јавним путевима, одређеним стазама, површинама намењеним за спорт и рекреацију и посебно уређених терена за одмор. 
	</p>
	<p>Посетиоци и организоване групе посетилаца Резервата могу се изузетно кретати и по деловима подручја Резервата који нису одређени за кретање и боравак посетилаца уз претходно одобрење Управљача и уз пратњу водича Резервата.</p>
	<p>Организоване групне посете на подручју Резервата дозвољене су искључиво уз пратњу водича Резервата. 
	</p>
	<p>Посетиоци могу боравити у Резервату у свим за то намењеним објектима, на излетничким пунктовима уређеним за једнодневни боравак.</p>
	<p>У зони I степена заштите и ловном резервату кретање посетилаца је забрањено, осим организованим посетама под контролом водича Резервата.</p>
	<p class="clan">III. КРЕТАЊЕ И ПАРКИРАЊЕ ВОЗИЛА </p>
	<p class="clan">Члан 10.</p>
	<p>Кретање и паркирање возила, односно саобраћај на путевима на подручју Резервата обавља се следећим општим правилима:</p>
	<p>1. На подручју Резервата кретање и паркирање моторних возила дозвољено је у складу са утврђеним режимом саобраћаја на локалним и регионалним путевима.</p>
	<p>2. Кретање шумским путевима дозвољено је за возила предузећа Управљача, Управљача шумским подручјем, Војске Србије, МУП-а, хитне помоћи и ватрогасне службе. 
	</p>
	<p>3. Кретање шумским путевима за посетиоце и грађане, дозвољено је на основу посебне дозволе којом се утврђује правац кретања, сврха и време задржавања. 
	</p>
	<p>Упутство о контроли кретања и паркирања моторних возила шумским путевима, служби надзора, издаће директор предузећа.</p>
	<p>4. При кретању и паркирању возила на шумским путевима, возачи су дужни да се придржавају постојеће саобраћајне сигнализације.</p>
	<p class="clan">Члан 11.</p>
	<p>На подручју Резервата установљавају се и посебна правила за кретање и паркирање возила и то:</p>
	<p>– Забрањено је користити шумске путеве за јавни саобраћај,</p>
	<p>– Забрањена је поправка и сервисирање моторних возила,</p>
	<p>– Забрањена је вуча и теглење разних материјала по путевима,</p>
	<p>– Забрањено је организовање и одржавање ауто и мото трка.</p>
	<p class="clan">Члан 12.</p>
	<p>Програм одржавања јавних и приступних путева Резервату и туристичким објектима и режим саобраћаја на њима, овлашћене организације доносе уз сагласност Управљача.</p>
	<p>Одржавање шумских путева и режим саобраћаја на тим путевима, у I и II зони заштите, утврђује и обезбебеђује Управљач.</p>
	<p class="clan">Члан 13.</p>
	<p>Забрањен је саобраћај за сва теретна возила на путевима у делу којим пролазе кроз I зону заштите, осим за возила Предузећа, Војске Републике Србије, МУП-а и ватрогасне службе.</p>
	<p class="clan">III. ЗАШТИТА И КОРИШЋЕЊЕ ПРИРОДНИХ И КУЛТУРНИХ ДОБАРА</p>
	<p class="clan">Члан 14.</p>
	<p>Корисници и посетиоци Резервата дужни су да примењују мере заштите природних, културних и других вредности и животне средине у складу са Законом, Уредбом и овим правилником.</p>
	<p class="clan">Члан 15.</p>
	<p>Биљке и гљиве које живе у слободној природи на подручју Резервата а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11), (у даљем тексту: Правилник о дивљим врстама) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати. 
	</p>
	<p>Животиње које живе, повремено или сезонски бораве у слободној природи на подручју Резервата, а којима је Правилником о дивљим врстама, утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
	<p>Лице које на подручју Резервата нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача.</p>
	<p>Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и надлежно Министарство, о чему Управљач саставља записник и води евиденцију. 
	</p>
	<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1. и 2. овог члана.</p>
	<p class="clan">Члан 16.</p>
	<p>Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне (,,Службени гласник РС”, бр. 31/05, 45/05 – исправка, 22/07, 38/08, 9/10 и 69/11) могу се сакупљати на подручју Резервата на начин и под условима утврђеним претходно споменутим прописом и Уредбом. 
	</p>
	<p>Лица која врше сакупљање дивље флоре и фауне из става 1. овог члана на подручју Резервата дужна су да Чувару Резервата (у даљем тексту: Чувар) или другом овлашћеном лицу управљача пријаве дневне количине и врсте сакупљене флоре и фауне. 
	</p>
	<p>За сакупљање дивље флоре и фауне на површинама у шумама и шумском земљишту у државној својини, као и на земљишту у јавној и задружној својини на коме је Уредбом утврђен режим заштите II степена потребно је прибавити одобрење Управљача. 
	</p>
	<p>Забрањено је сакупљање дивље флоре и фауне супротно одредбама ст. 1, 2. и 3. овог члана.</p>
	<p class="clan">Члан 17.</p>
	<p>Врсте дивље флоре и фауне чије је коришћење и заштита регулисано прописима из области шумарства, пољопривреде, лова и риболова могу се на подручју Резервата користити на начин и под условима из тих прописа. 
	</p>
	<p>За приступ и боравак на местима у Резервату из члана 9. овог правилником ради коришћења дивље флоре и фауне потребно је прибавити одобрење Управљача. 
	</p>
	<p class="clan">Члан 18.</p>
	<p>Забрањено је остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта.</p>
	<p class="clan">Члан 19.</p>
	<p>На подручју Резервата дозвољена је реинтродукција врсти дивље флоре и фауне која је ишчезла са заштићеног подручја или његових појединих делова, као и спровођење мера активне заштите фауне.</p>
	<p>На подручју Резервата обавезни су контрола и сузбијање врста биљака и животиња које је Министарство прогласило за инвазивне. 
	</p>
	<p>Забрањено је поступање са алохтоним и инвазивним врстама биљака и животиња супротно одредбама ст. 1. и 2. овог члана.</p>
	<p class="clan">Члан 20.</p>
	<p>Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из чл. 15, 16. и 17. са информацијама од значаја за њихово препознавање, заштиту и режим коришћења.</p>
	<p class="clan">Члан 21.</p>
	<p>Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра као и објекте који представљају примере народног градитељства. 
	</p>
	<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима. 
	</p>
	<p>На подручју Резервата дозвољене су радње које имају за циљ очување, рестаурацију и стављање у функцију објеката културно-историјског наслеђа и традиционалног градитељства.</p>
	<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Резервата.</p>
	<p>Управљач ће на видан и погодан начин обележити објекте и места са културно-историјским вредностима на подручју Резервата. Забрањене су активности и радње из ст. 2. и 3. овог члана.</p>
	<p class="clan">Члан 22.</p>
	<p>Забрањено је обављати радове и друге активности којима се могу изазвати неповољне промене животне средине, односно загадити тло, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.</p>
	<p>У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински Завод за заштиту природе (у даљем тексту: Завод). 
	</p>
	<p>Носилац пројекта дужан је да планиране радове и активности из става 2. овог члана писмено пријави Управљачу.</p>
	<p class="clan">Члан 23.</p>
	<p>Коришћење флоре и фауне (лековитог биља, шумских плодова, ловне фауне, пашњака и сл.), може се вршити под следећим условима, и то:</p>
	<p>1) да су то врсте флоре и фауне чије коришћење није, законом или другим прописима, забрањено;</p>
	<p>2) да коришћење флоре, вегетације, ловне фауне буде у складу са шумским и ловним основама;</p>
	<p>3) да се брање и сакупљање лековитог биља, шумских плодова и гљива може вршити само уз претходно одобрење Управљача, у смислу одређивања подручја, начина и времена брања и коришћења;</p>
	<p>4) да се врсте флоре и фауне које су заштићене посебним актом о контроли коришћења и промету дивљих биљних и животињских врста користе на начин и под условима предвиђеним тим актом;</p>
	<p>5) да се ловна фауна може ловити само у оквиру санитарног лова, уз претходно одобрење Управљача и уз пратњу Чувара.</p>
	<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
	<p class="clan">Члан 24.</p>
	<p>На подручју Резервата и заштитне зоне није дозвољено обављати радове и активности за које се у складу са законом којим се уређује заштита природе утврди да могу одштетити вредности а пре свега структура лесног одсека и пратећих облика његовог рељефа, популације, заједнице и станишта биљних и животињских врста, као и нарушити природне процесе, еколошку целовитост подручја и интегритет простора археолошких налазишта или значајно неповољно утицати на карактеристична обележја предела.</p>
	<p>На површинама са режимом заштите I, II и III степена непосредно се примењују забране радова и активности које су као такве утврђене законом којим се уређује заштита природе, а које регулишу режиме заштите у заштићеним подручјима.</p>
	<p>Пчеларење се може вршити само уз претходно одобрење Управљача, у смислу одређивања подручја, начина и времена коришћења.</p>
	<p>Пашарење стоке врши се уз претходно одобрење Управљача, у смислу одређивања подручја, начина и времена коришћења, на простору где је дозвољена паша, под надзором чувара стоке.</p>
	<p>На површинама које представљају природне ливаде и пашњаке активности се своде на њихово одржавање као травних станишта а забрањује се њихово преоравање, пошумљавање и уклањање травног покривача и хумусног слоја, осим на малим површинама, ако је то потребно, за потребе изградње објеката који ће се користити у едукативне сврхе.</p>
	<p class="clan">V. ЛОВ</p>
	<p class="clan">Члан 25.</p>
	<p>Активности лова на подручју Резервата и заштитне зоне обављају се у складу Законом о дивљачи и ловству (,,Службени гласник РС”, број 18/10), прописима донетим на основу тог закона, Законом, Уредбом и овим правилником. 
	</p>
	<p>Газдовање ловиштима на подручју Резервата и заштитне зоне врши се на основу програма развоја ловног подручја, ловних основа и годишњих програма газдовања ловиштима. 
	</p>
	<p>На површинама на којима је утврђен режим заштите I степена дозвољено је спровођење заштитних мера у случају појава животињских болести и пренамножавање штеточина, а у складу са законом.</p>
	<p>На површинама на којима је утврђен режим заштите II степена дозвољен је санитарни одстрел дивљачи, заштита и унапређење популација дивљачи у ловишту и мере на унапређивању станишта дивљачи 
	</p>
	<p>На површинама на којима је утврђен режим заштите III степена дозвољене су активности које се односе на одрживо газдовање популацијама и стаништима аутохтоних врста дивљачи, у складу са законом.</p>
	<p>На подручју Резервата забрањено је уништавање хранилишта, вештачких гнезда и уништавање и сеча стабала гнезда строго заштићених врста птица.</p>
	<p class="clan">VI. СПОРТ, РЕКРЕАЦИЈА И ТУРИЗАМ</p>
	<p class="clan">Члан 26.</p>
	<p>На подручју Резервата могу се организовати спортска такмичења и активности рекреације уколико се тим активностима не оштећују или угрожавају природне вредности и квалитет животне средине. 
	</p>
	<p>За такмичења из става 1. овог члана организатор прибавља одобрење Управљача и плаћа накнаду у складу са посебним актом који доноси Управљач. 
	</p>
	<p>Организатор је дужан да такмичење пријави Управљачу најмање 30 дана пре дана планираног за његов почетак. 
	</p>
	<p>За планиране спортске активности код којих се основано претпоставља могућност утицаја на природне вредности Резервата и квалитет животне средине организатор, на основу обавештења управљача прибавља услове заштите природе које издаје Завод. 
	</p>
	<p>Забрањено је организовање такмичења без одобрења Управљача и противно условима датим у одобрењу.</p>
	<p class="clan">Члан 27.</p>
	<p>На подручју Резервата правна и физичка лица могу обављати делатност туризма, односно организовати туристичка путовања и туристичку посету у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, Законом, Уредбом и овим правилником.</p>
	<p class="clan">Члан 28.</p>
	<p>Туристичке групе и појединци могу у пратњи Чувара или другог овлашћеног лица Управљача посећивати и разгледати локалитете и површине, из образовних, рекреативних и општекултурних разлога и потреба. 
	</p>
	<p>Намераване посете односно обилазак из ставa 1. овог члана пријављују се Управљачу најмање 48 часова раније. 
	</p>
	<p>Управљач ће израдити и донети програм презентације Резервата којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Резервата и упознавање његових вредности, а посебно начин презентације вредности у оквиру активности екотуризма.</p>
	<p class="clan">Члан 29.</p>
	<p>За обављање делатности туризма из члана 27. и за услуге Управљача из члана 28. овог правилника плаћа се накнада у складу са посебним актом Управљача.</p>
	<p class="clan">VII. КОРИШЋЕЊЕ РЕКРЕАТИВНИХ И ДРУГИХ ЈАВНИХ ПОВРШИНА</p>
	<p class="clan">Члан 30.</p>
	<p>Рекреативним и другим јавним површинама сматрају се делови територије Резервата, који су уређени и опремљени за одређену намену рекреације, спорта и других видова јавног коришћења (шеталиште, излетничке стазе, игралиште, простор за пружање различитих услуга посетиоцима, простор за привремене објекте и сл.).</p>
	<p class="clan">Члан 31.</p>
	<p>Рекреативне и друге јавне површине морају бити уређене, опремљене, одржаване и безбедне, о чему се старају непосредни корисници тих површина.</p>
	<p>За коришћење рекреативних и других јавних површина на подручју Резервата плаћа се накнада, која се користи за одржавање и даље уређивање и опремање рекреативних и других јавних површина у складу са законом.</p>
	<p>Накнада за коришћење рекреативних и других јавних површина којима управља Управљач, плаћа се Управљачу у складу са Одлуком о накнадама за коришћење заштићеног подручја.</p>
	<p class="clan">Члан 32.</p>
	<p>Коришћење рекреативних и других јавних површина ради излагања и продаје производа или друтих услуга, односно постављање привремених објеката (киосци, тезге и др.), врши се уз претходну сагласност Управљача, а под условима које пропише Завод.</p>
	<p class="clan">Члан 33.</p>
	<p>Градња објеката и уређење простора за потребе очувања, унапређења и приказивања природних и културних вредности, реконструкцију и одржавање постојећих објеката саобраћајне и остале инфраструктуре, дозвољена је искључиво на површинама на којима је утврђен режим заштите II и III степена.</p>
	<p class="clan">Члан 34.</p>
	<p>Планиране радове на изградњи објеката и уређењу простора из члана 33. Носилац радова (у даљем тексту: Инвеститор) дужан је да писмено пријави Управљачу, сходно члану 57. став 5. Закона.</p>
	<p>Пријава из става 1. овог члана садржи основне податке о Инвеститору, врсти и обиму планираних радова, локацији и власништву на непокретностима.</p>
	<p>Управљач ће у року не дужем од 15 дана од дана подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.</p>
	<p>Управљач ће од Инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
	<p>Инвеститор је дужан да један примерак пријаве почетка грађења објекта из члана 148. Закона о планирању и изградњи достави и Управљачу. Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.</p>
	<p>Забрањено је радове на изградњи објеката и уређењу простора изводити, односно обављати без пријаве из става 5. овог члана без сагласности Управљача.</p>
	<p class="clan">VIII. ПОСТАВЉАЊЕ ИНФОРМАТИВНИХ, РЕКЛАМНИХ И ДРУГИХ ОЗНАКА</p>
	<p class="clan">Члан 35.</p>
	<p>Управљач поставља прописане ознаке и табле на прилазима и границама Резервата у складу са Правилником о начину обележавања заштићених природних добара („Службени гласник РС”, бр. 30/92, 24/94 и 17/96).</p>
	<p>Поред прописаних ознака постављају се информативне табле и друге ознаке ради презентације и афирмације природних вредности Резервата (као што су панои, билборди, места за отпатке и др.) и пружања информација посетиоцима о условима кретања, правилима о унутрашњем реду, могућностима коришћења и слично.</p>
	<p>Рекламе и друге ознаке на подручју Резервата могу се постављати, искључиво, уз претходно одобрење Управљача.</p>
	<p>Постојеће ознаке морају се ускладити у року од шест месеци, од дана ступања на снагу овог правилника.
	</p>
	<p>Неусклађене ознаке, Управљач ће уклонити на терет корисника.</p>
	<p>Забрањено је оштећивање или уништавање и уклањање табли и натписа на таблама, као и њихово заклањање и маскирање другим објектима.</p>
	<p class="clan">Члан 36.</p>
	<p>Корисници Резервата могу, у рекламне сврхе, користити име и заштитни знак заштићеног природног добра, уз претходно одобрење Управљача.</p>
	<p>Фотографисање и снимање тонских и видео записа и филмова, у комерцијалне сврхе, може се изводити само уз претходно одобрење Управљача и услова Завода.</p>
	<p>За одобрења које издаје Управљач из ст. 1. и 2. овог члана плаћа се накнада коју Управљач утврђује посебним актом.</p>
	<p>Ради прибављања одобрења из ст. 1. и 2. овог члана, организатор снимања, односно заинтересовано лице пријављује планиране активности снимања Управљачу, који је дужан да у року од 15 дана реши захтев по пријави организатора снимања.</p>
	<p>Управљач може привремено или трајно ускратити сагласност уколико је индикован неповољан утицај на природне вредности.</p>
	<p>Физичко или правно лице које обавља снимање фотографија, тонских и видео записа и филмова који се публикују односно приказују јавности, осим играних филмова, дужно је да један примерак снимљеног материјала достави Управљачу.</p>
	<p class="clan">Члан 37.</p>
	<p>За све рекламе и ознаке, постављене на подручју Резервата (осим ознака које поставља Управљач у циљу обележавања и презентације), плаћа се накнада утврђена Одлуком о накнадама за коришћење заштићеног подручја Специјални резерват природе „Тителски брег”.</p>
	<p class="clan">IX. ИЗВОЂЕЊЕ НАУЧНИХ ИСТРАЖИВАЊА И ОБРАЗОВНИ РАД</p>
	<p class="clan">Члан 38.</p>
	<p>На подручју Резервата могу се вршити научна истраживања и изводити истраживачки радови, уз претходну сагласност Управљача према следећим правилима:</p>
	<p>1) научноистраживачки рад и истражни радови врше се на начин којим се не изазивају трајна оштећења природних вредности односно не угрожавају бројност и стабилност популације ретких и угрожених врста флоре и фауне или осетљивих екосистема;</p>
	<p>2) приликом извођења научних истраживања и истражних радова није дозвољено уништавање или угрожавање природних и створених вредности и еколошке равнотеже;</p>
	<p>3) за коришћење врста флоре и фауне које су природне реткости, особе које те радове изводе морају да поседују одговарајуће одобрење Министарства;</p>
	<p>4) за извођење научноистраживачких и истражних радова особе које те радове изводе, односно одговорна лица, морају да поседују акт са условима заштите природе, као и одговарајућа одобрења односно сагласности од Управљача;</p>
	<p>5) након завршетка, верификације или објављивања резултата научних истраживања и истражних радова, подаци, односно примерак публикованих резултата доставља се Управљачу ради евидентирања и коришћења у сврху мониторинга, програмирања активности на заштити и развоју Резервата.</p>
	<p>Носилац истраживања је у обавези да Управљачу достави пријаву планираних истраживачких радова и активности.</p>
	<p>Пријава истраживања садржи податке о врсти, циљу, садржају, локацији, времену трајања, методама, средствима, опреми, алатима, руководиоцу и учесницима истраживања. У пријави се могу навести и услуге односно помоћ која се тражи од Управљача.</p>
	<p>Уз пријаву се прилаже и акт о условима заштите.</p>
	<p>Сагласност из става 1. овог члана, коју Управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, времену и начину извођења радова, обезбеђивање пратње Чувара или другог лица, као и могућност и услове пружања тражених услуга.</p>
	<p>Забрањено је истраживања из става 1. овог члана започети или изводити без прибављене сагласности Управљача.</p>
	<p class="clan">Члан 39.</p>
	<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
	<p class="clan">Члан 40.</p>
	<p>Образовне активности на подручју Резервата, као што су школа у природи, теренска настава, семинари и стручне екскурзије потребно је благовремено писмено пријавити Управљачу.</p>
	<p>Активности из става 1. овог члана не могу започети пре него што Управљач потврди пријем пријаве активности. Пријава мора да садржи податке о врсти, циљу, садржају, времену трајања, организатору и броју учесника.</p>
	<p>Управљач ће најкасније у року од два дана писмено пријавити пријем пријаве активности и обавестити подносиоца пријаве о посебним условима заштите природе приликом обављања активности, ако их има.</p>
	<p class="clan">Члан 41.</p>
	<p>У року од 15 дана по завршетку теренских истраживања и образовних активности, носилац истраживања односно организатор активности дужан је да Управљачу достави кратак извештај о току и главним резултатима спроведених истраживања и образовних активности.</p>
	<p>Ономе ко благовремено не поднесе извештај из става 1. овог члана, Управљач може ускратити сагласност за наредна истраживања односно обавештење и услуге за обављање образовних активности.</p>
	<p class="clan">X. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
	<p class="clan">Члан 42.</p>
	<p>Одржавање чистоће и управљање отпадом на подручју Резервата врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником.</p>
	<p>Одржавање чистоће на подручју Резервата обавеза је свих корисника. </p>
	<p>На подручју Резервата забрањено је: </p>
	<p>– одлагање комуналног, индустријског, грађевинског отпада, радиоактивног отпада и других опасне материје, амбалаже, расходованих моторних возила, других машина и апарата, осим комуналног и пољопривредног отпада пореклом са заштићеног подручја, који може да се одлаже на прописан начин на местима која су за то одређена и обележена;
	</p>
	<p>– руковање хемијским материјама и нафтним дериватима у количинама и на начин који могу проузроковати загађивање земљишта и вода и изазвати тровање и друге неповољне последице по биљни и животињски свет;
	</p>
	<p>– нерегулисано испуштање отпадних вода домаћинстава, привредних и других објеката односно испуштање противно прописима из области водопривреде;
	</p>
	<p>– складиштење стајског ђубрива на начин који нарушава животну средину, лепоту природних предела, насељених места и околине непокретних културних добара;</p>
	<p>– паљење корова, лишћа, грања и слично, као и ложење отворене ватре, по правилу се не може вршити, осим изузетно, по одобрењу и у складу са Програмом заштите од пожара Управљача и на местима која се посебно одређују за ту намену.</p>
	<p>Регионални и локални планови управљања отпадом усклађују се са Уредбом и Планом управљања Резерватом.</p>
	<p class="clan">Члан 43.</p>
	<p>Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. 
	</p>
	<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Резервата. 
	</p>
	<p>Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у Резервату на местима окупљања већег броја посетилаца. 
	</p>
	<p class="clan">XI. ЧУВАРСКА СЛУЖБА</p>
	<p class="clan">Члан 44.</p>
	<p>Ради обезбеђења унутрашњег реда и укупне заштите на подручју Резервата и надзора над спровођењем правила утврђених овим правилником, Управљач организује чуварску службу чија организација, права и обавезе су прописани организацијом чуварске службе Управљача. 
	</p>
	<p>Чуварску службу чине:</p>
	<p>1) чувари са овлашћењима и дужностима утврђеним законом,</p>
	<p>2) чувари волонтери са дужностима и правима утврђеним овим правилником, а који се ангажују ради ефикаснијег спровођења правила унутрашњег реда, унапређења свести и сазнања о вредностима и значају Резервата.</p>
	<p class="clan">Члан 45.</p>
	<p>Чуварску службу чине: Руководилац чуварске службе (Руководилац) и чувари. Руководилац чуварске службе има овлашћења Чувара предела, организује послове службе, води одговарајуће евиденције и подноси годишњи извештај о раду.</p>
	<p>Чувари врше надзор над целом територијом Резервата ради обезбеђивања унутрашњег реда и законских прописа.</p>
	<p>Чуварска служба има један организациони део и то у оквиру граница Резервата са три чуварска реона – Тител, Мошорин, Лок и Вилово.</p>
	<p>Послови чуварске службе Резервата организују се у једном реону са најмање једним Чуварем.</p>
	<p>Послови чувара волонтера се организују према текућим проблемима спровoђења унутрашњег реда и спровођења програма заштите и развоја.</p>
	<p class="clan">Члан 46.</p>
	<p>Чуварску службу чине односно послове чуварске службе у својству лица са законским овлашћењима и обавезама непосредно обављају чувари и руководилац организационог дела (у даљем тексту: Руководилац).
	</p>
	<p>Чувар може истовремено обављати и послове Чувара шума, ловочувара или рибочувара, а Руководилац и друге послове у оквиру радног места и стручне спреме којом располаже.
	</p>
	<p>Чувар је за свој посао у чуварској служби непосредно одговоран Руководиоцу службе, а Руководилац је за свој посао одговоран директору предузећа.
	</p>
	<p>Број чувара, врста и обим конкретних послова које Чувар обавља утврђује се актом о систематизацији послова и радних места предузећа, уговором о раду или другим појединачним актом, у складу са законом.</p>
	<p class="clan">Члан 47.</p>
	<p>Рад чуварске службе организује се на терену тако што Чувар врши непосредни надзор и контролише спровођење правила унутрашњег реда на једном чуварском рејону.
	</p>
	<p>Чуварски рејон у смислу овог правилника, чини простор који представља компактну целину у погледу конфигурације терена и могућности надгледања. 
	</p>
	<p>Чувар је одговоран за унутрашњи ред у рејону за који је задужен. </p>
	<p>У свакодневном обиласку делова рејона или рејон у целости Чувар има право и обавезу да изврши потребну службену радњу у било ком чуварском рејону на подручју Резервата. 
	</p>
	<p>Рад Чувара повремено и по потреби организује се у пару или са више Чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада. 
	</p>
	<p>Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом. 
	</p>
	<p class="clan">Члан 48.</p>
	<p>Обавеза Чувара Резервата је да контролише спровођење правила унутрашњег реда и да обавља и друге послове у складу са Законом и овим правилником.</p>
	<p>Обавеза Чувара у вршењу послова је да установи да ли је учињена радња супротна одредбама Закона, Уредбе и овог правилника, или када постоји основана сумња да је учињено кривично дело или прекршај овлашћен је да поступи у складу са Законом и одредбама овог правилника.</p>
	<p>У вршењу чуварске службе, дужност Чувара је да:</p>
	<p>1) контролише спровођење правилника; </p>
	<p>2) прати односно надгледа кретање и активности посетилаца и других корисника, посебно: 
	</p>
	<p>– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката, 
	</p>
	<p>– коришћење минералних сировина, </p>
	<p>– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др., 
	</p>
	<p>– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др., 
	</p>
	<p>– лов, гајење и коришћење дивљачи, </p>
	<p>– употребу моторних возила, </p>
	<p>– улазак у зоне, места и објекте у којима је посета забрањена или ограничена, 
	</p>
	<p>– камповање, логоровање, </p>
	<p>– ложење ватре на отвореном и примену правила и мера заштите од пожара, 
	</p>
	<p>– организацију и одвијање спортских такмичења и других манифестација, </p>
	<p>– одлагање отпада; </p>
	<p>3) прати стање биљних и животињских врста и других вредности Резервата и води евиденцију о њима;
	</p>
	<p>4) контролише и спречава уношење недозвољених предмета на подручје Резервата (средства лова, средства за брање шумских плодова, хемијска средства, грађевински материјал и слично);</p>
	<p>5) врши послове на постављању, одржавању и обнављању ознака;</p>
	<p>6) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;
	</p>
	<p>7) пружа податке, помоћ и услуге посетиоцима при обиласку и разгледању Резервата;
	</p>
	<p>8) прати и пружа друге потребне услуге организаторима и учесницима научних и других истраживања и образовних активности;
	</p>
	<p>9) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;
	</p>
	<p>10) сарађује са надлежним инспектором;</p>
	<p>11) сарађује се органом унутрашњих послова и према указаној потреби тражи његову помоћ; 
	</p>
	<p>12) саставља извештаје и обавештава Руководиоца чуварске службе о стању у Резервату; 
	</p>
	<p>13) редовно води дневник рада и уписује све податке од значаја за заштиту и развој Резервата;</p>
	<p>14) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати;</p>
	<p>15) за време вршење службе Чувар носи уредну службену униформу, легитимацију и средства за комуникацију;</p>
	<p>16) обавља и све друге послове у складу са Законом.</p>
	<p class="clan">Члан 49.</p>
	<p>Када Чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: 
	</p>
	<p>1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; 
	</p>
	<p>2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља; 
	</p>
	<p>3) изврши преглед свих врста возила, пловних објеката и товара; </p>
	<p>4) изврши сваки преглед, осим станова и других просторија за чији је преглед потребан судски налог, а посебно преглед: 
	</p>
	<p>– пртљага и личних ствари, </p>
	<p>– улова и средстава за лов, </p>
	<p>– алата и средстава за сакупљање биљака и животиња; </p>
	<p>5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
	</p>
	<p>6) затражи успостављање претходног стања, односно нареди мере за спречавање и уклањање штетних последица, а посебно:
	</p>
	<p>– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,
	</p>
	<p>– забрани на лицу места радове и активности које се обављају противно одредбама овог правилника и правилима противпожарне заштите,
	</p>
	<p>– нареди пуштање на слободу односно враћање у природу здравих и неповређених примерака животиња уколико је то за њих безбедно.</p>
	<p class="clan">Члан 50.</p>
	<p>Када утврди радњу учињену супротно правилима унутрашњег реда или мерама заштите природе прописаним у складу са законом, Чувар саставља записник.
	</p>
	<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано. 
	</p>
	<p>У садржај се обавезно уносе: </p>
	<p>– подаци о извршиоцима недозвољене радње, а ако је извршилац непознат то се констатује уз основану претпоставку о могућем извршиоцу; 
	</p>
	<p>– начин и време извршења радње, средства и алати којима је радња извршена; 
	</p>
	<p>– подаци о сведоцима и другим расположивим доказима ако постоје; </p>
	<p>– настала штета, документована што прецизнијим подацима и по могућству фотографијом; 
	</p>
	<p>– подаци о одузетим предметима и средствима из тачке 5) члана 49.</p>
	<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој. 
	</p>
	<p>Управљач ће прописати образац записника из овог члана.</p>
	<p class="clan">Члан 51.</p>
	<p>О привремено одузетим предметима из тачке 5. члана 49. Чувар издаје потврду са тачним подацима о врсти и количини. 
	</p>
	<p>Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши. 
	</p>
	<p>О привремено одузетим предметима Управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
	<p class="clan">Члан 52.</p>
	<p>Чувар у вршењу службе поступа стручно у складу са овлашћењима које има, водећи посебно рачуна о угледу Управљача.</p>
	<p>Чувар води дневник, односно евиденцију дневних активности, чији садржај прописује Управљач.</p>
	<p class="clan">Члан 53.</p>
	<p>Чувар полаже стручни испит у складу са програмом који прописује Министар.</p>
	<p>Управљач сам организује или на други начин обезбеђује обуку, стручно усавршавање и проверу знања и вештина Чувара.</p>
	<p class="clan">Члан 54.</p>
	<p>Чувар је опремљен радном одећом, средствима везе и превоза, потребним апаратима, инструментима и алатом, у складу са посебним актом Управљача.</p>
	<p class="clan">Члан 55.</p>
	<p>На основу записника и обавештења Чувара о учињеној забрањеној или противправној радњи, Управљач сходно врсти дела и статусу починиоца подноси одговарајућу пријаву или захтев за покретање прекршајног поступка.</p>
	<p class="clan">XII. ПРОТИВПОЖАРНА ЗАШТИТА</p>
	<p class="clan">Члан 56.</p>
	<p>На подручју Резервата планирају се и спроводе мере заштите од пожара у складу са Законом о заштити од пожара (,,Службени гласник РС”, број 111/09), Законом о шумама и прописима донетим на основу тих закона, Планом управљања Резерватом и плановима заштите од пожара.
	</p>
	<p>Управљач доноси план заштите од пожара за подручје Резервата сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара (,,Службени гласник РС”, број 76/10).
	</p>
	<p>Планом и програмом управљања Резерватом утврђују се приоритетни односно годишњи оперативни задаци противпожарне заштите.
	</p>
	<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену.</p>
	<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
	<p class="clan">Члан 57.</p>
	<p>Правила одређена овим правилником ставиће се на јавни увид корисницима Резервата.</p>
	<p class="clan">Члан 58.</p>
	<p>Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима, туристичким центрима и локалитетима, и на другим местима бројнијег окупљања и чешћег проласка посетилаца и корисника.</p>
	<p class="clan">Члан 59.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.
	</p>
	<p>&nbsp;</p>
	<p class="potpis" style="margin-top: 0">Председник Управног одбора,</p>
	<p class="potpis" style="margin-top: 0"><span class="bold">Данко Панић,
	</span>с.<span class="krajzakdela">р.</span></p>

