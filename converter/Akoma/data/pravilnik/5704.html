


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 87. став 4. Закона о становању и одржавању зграда („Службени гласник РС”, број 104/16),</p>
				<p>Министар грађевинарства саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о садржини и начину вођења евиденције поступака исељења и пресељења</p>
				<p class="centar">"Службени гласник РС", број 75 од 4. августа 
				2017.</p>
				<p class="clan">Члан 1.</p>
				<p>Овим правилником ближе се прописује садржина и начин вођења евиденције поступка исељења лица из објекта који је изграђен супротно закону којим се уређују планирање простора и изградња објеката и који се налази на земљишту у својини другог лица (исељење), као и поступка пресељења тих лица.</p>
				<p class="clan">Члан 2.</p>
				<p>Евиденција из члана 1. овог правилника води се за поступке:</p>
				<p>1) који претходе исељењу и пресељењу;</p>
				<p>2) током исељења, односно пресељења и</p>
				<p>3) након пресељења.</p>
				<p>Евиденцију из члана 1. овог правилника надлежни орган води као јединствену евиденцију за домаћинства са једне локације исељења, у коју уписују податке и информације из званичних аката и докумената органа који је надлежан за спровођење поступка.</p>
				<p class="clan">Члан 3.</p>
				<p>Евиденција о поступцима који претходе исељењу и пресељењу садржи податке и информације о:</p>
				<p>1) адреси или другом расположивом податку за просторно лоцирање места исељења (назив града, општине и насеља, односно дела насеља, улице и/или катастарске парцеле и сл.);</p>
				<p>2) разлозима исељења;</p>
				<p>3) називу планског документа (са бројем и датумом објављивања) у складу са којим је донета одлука о неопходности исељења;</p>
				<p>4) броју, датум акта и врсти интервенције за спровођење плана, у случају да постоји важећи план у складу са којим је неопходно извршити исељење;</p>
				<p>5) органу надлежном за припремање одлуке о неопходности исељења (назив органа, функцији лица одговорног за вођење поступка и др.);</p>
				<p>6) броју и датуму извештаја са јавних увида који су претходили доношењу одлуке о неопходности исељења и пресељења;</p>
				<p>7) број и датум извештаја о консултацијама са лицима које је неопходно иселити;</p>
				<p>8) броју и датуму одлуке о неопходности исељења са планом пресељења;</p>
				<p>9) броју домаћинстава и лица која станују у насељу, односно делу насеља за које је донета одлука о неопходности исељења;</p>
				<p>10) обезбеђењу и коришћену бесплатне правне помоћи.</p>
				<p class="clan">Члан 4.</p>
				<p>Евиденција о поступцима током исељења, односно пресељења садржи податке и информације о:</p>
				<p>1) адреси или другом податку за лоцирања објекта из којег се врши исељење, уколико не постоји адреса;</p>
				<p>2) органу надлежном за доношење решења о исељењу (назив органа, функцији лица одговорног за вођење поступка и др.);</p>
				<p>3) органу надлежан за координацију и спровођење поступка исељења (назив органа, функцији лица одговорног за вођење поступка и др.);</p>
				<p>4) броју и датуму записника о исељењу и пресељењу;</p>
				<p>5) броју и датуму правоснажног решења за исељење и пресељење у одговарајући смештај;</p>
				<p>6) броју и датуму правоснажног решења за исељење и додели стамбене подршке за обезбеђење одговарајућег смештаја;</p>
				<p>7) броју и датуму правоснажног решењу за исељење у другу јединицу локалне самоуправе у којој лице које се исељава има пријављено пребивалиште, броју лица на која се односи решење и месту пресељења;</p>
				<p>8) броју домаћинстава и лица која су исељена на основу решења о исељењу, односно исељењу и пресељењу;</p>
				<p>9) броју домаћинстава и лица која су пресељена у одговарајући смештај или им је додељена стамбена подршка и о месту/адреси њиховог пресељења;</p>
				<p>10) броју лица која су држављанин друге државе са подацима о њиховом премештању у одговарајући смештаја, као и називу институције надлежне за регулисање одговарајућег статуса тих лица.</p>
				<p class="clan">Члан 5.</p>
				<p>Евиденција о поступцима након пресељења садржи следеће податке и информације о:</p>
				<p>1) адреси пресељеног домаћинстава, са идентификационим подацима (име и презиме и ЈМБГ);</p>
				<p>2) опису одговарајућег смештаја за пресељење којим се доказује испуњеност услова из члана 79. став 3. Закона о становању и одржавању зграда;</p>
				<p>3) органу надлежном за праћење мера социјалног укључивања пресељених домаћинстава;</p>
				<p>4) обезбеђену основних животних намирница и пијаће воде, најдуже за период до месец дана по пресељењу;</p>
				<p>5) приступу установи здравствене и социјалне заштите; </p>
				<p>6) приступу изворима прихода и потенцијалним местима запослења или радног ангажовања;</p>
				<p>7) приступу систему образовања и васпитања;</p>
				<p>8) укупним трошковима спровођења поступка исељења и пресељења.</p>
				<p class="clan">Члан 6.</p>
				<p>Саставни део евиденције из члана 1. овог правилника је и копија одлуке о неопходности исељења са планом пресељења.</p>
				<p>Саставни део евиденције из члана 1. овог правилника је и записник из члана 4. тачка 4) овог правилника који садржи све битне податке, информације и документацију о току исељења и пресељења и то о:</p>
				<p>1) датуму, времену и временским условима на дан исељења и пресељења у складу са чланом 85. став 1. Закона о становању и одржавању зграда;</p>
				<p>2) називима надлежних јавних службе чији су представници били присутни приликом извршења решења о исељењу (хитне помоћи, ватрогасне службе, службе социјалне заштите, службе за преношење животиња и сл.);</p>
				<p>3) доказу о позиву упућеном организација за заштиту људских права да присуствују исељењу и пресељењу;</p>
				<p>4) документација и фотодокументација за доказивање могућих штета и губитака на имовини, преузимању материјала порушеног објекта од стране лица која се из њега исељавају и сл.</p>
				<p class="clan">Члан 7.</p>
				<p>Евиденција из члана 1. овог правилника се води у складу са прописима којима се уређује заштита података о личности.</p>
				<p class="clan">Члан 8.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00114/2017-12</p>
				<p class="potpis">У Београду, 1. августа 2017. године</p>
				<p class="potpis">Министар, </p>
				<p class="potpis">проф. др <span class="bold">Зорана З. Михајловић, </span>с.р.</p>
	</div>

