


	<meta http-equiv="Content-Type" content="text/html; charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	a {
		color: #008000;
	}
	</style>


	<div class="story">
				<p>На основу члана 15. став 4. Закона о безбедности и здрављу на раду (,,Службени гласник РС”, бр. 101/05 и 91/15),</p>
				<p>Министар за рад, запошљавање, борачка и социјална питања и министар здравља споразумно доносе</p>
				<p class="odluka-zakon">ПРАВИЛНИК</p>
				<p class="odluka-zakon">о начину пружања прве помоћи, врсти средстава и опреме који морају бити обезбеђени на радном месту, начину и роковима оспособљавања запослених за пружање прве помоћи</p>
				<p class="centar">"Службени гласник РС", број 109 од 30. 
				децембра 2016.</p>
				<p class="clan">Члан 1.</p>
				<p>Овим правилником прописују се начин пружања прве помоћи, врсте средстава и опреме који морају бити обезбеђени на радном месту, начин и рокови оспособљавања запослених за пружање прве помоћи.</p>
				<p class="clan">Члан 2. </p>
				<p>Овај правилник не примењује се на бродовима унутрашње пловидбе и поморским бродовима. </p>
				<p class="clan">Члан 3.</p>
				<p>Послодавац је дужан да обезбеди пружање прве помоћи, да оспособи одговарајући број запослених за пружање прве помоћи и обезбеди средства и опрему за пружање прве помоћи узимајући у обзир процењене ризике, технолошки процес, организацију, природу и обим процеса рада, број запослених који учествују у процесу рада, број радних смена, број локацијски одвојених јединица, учесталост повреда на раду и удаљеност до наjближе медицинске помоћи.</p>
				<p>Пружањe прве помоћи мора бити организовано на начин да је прва помоћ доступна сваком запосленом током радног времена, у свим сменама и на свим локацијама. </p>
				<p class="clan">Члан 4.</p>
				<p>Позивање медицинске помоћи ни на који начин не сме да утиче на одлагање пружања прве помоћи.</p>
				<p>Прва помоћ пружа се повређенима и нагло оболелима на раду у складу са савременим методама пружања прве помоћи.</p>
				<p>Пружањем прве помоћи мора да се, без одлагања, обезбеди отклањање непосредне опасности по живот и здравље повређеног или нагло оболелог.</p>
				<p>Пружање прве помоћи обезбеђује се сагласно Упутству и поступцима за пружање прве помоћи (Прилог 1) који је одштампан уз овај правилник и чини његов саставни део.</p>
				<p class="clan">Члан 5.</p>
				<p>За пружање прве помоћи морају бити оспособљени руководиоци, као и најмање 2% од укупног броја извршилаца у једној радној смени или локацијски одвојеној јединици, за основно или напредно оспособљавање за пружање прве помоћи у зависности од процењених ризика. </p>
				<p>Послодавац је дужан да обезбеди да за сваку радну смену и локацијски одвојену јединицу буде присутан најмање један запослени који има завршенo основнo оспособљавање за пружање прве помоћи.</p>
				<p>Послодавац је дужан да обезбеди да при раду на радном месту са повећаним ризиком буде присутан најмање један запослени са завршеним напредним оспособљавањем за пружање прве помоћи.</p>
				<p>Послодавац одлучује о броју запослених који ће завршити оспособљавање и који ће бити задужени за пружање прве помоћи, а на основу процене њихове способности за извођење поступака пружања прве помоћи, а нарочито обухваћених напредним оспособљавањем. </p>
				<p class="clan">Члан 6.</p>
				<p>Послодавац је дужан да све запослене упозна који запослени су одређени и оспособљени за пружање прве помоћи. </p>
				<p class="clan">Члан 7. </p>
				<p>Средства и опрема за пружање прве помоћи морају да се налазе и да буду доступна на свим местима где услови рада то захтевају и обележена у складу са прописима.</p>
				<p>Послодавац је дужан да обезбеди зидни ормарић или преносиву торбу за пружање прве помоћи у радним просторијама и просторима намењеним за рад на отвореном.</p>
				<p>Један ормарић или преносива торба за пружање прве помоћи довољни су до 20 запослених, од 20 до 100 запослених и даље на сваких 100 запослених, још по један ормарић или преносива торба. </p>
				<p class="clan">Члан 8. </p>
				<p>У зидном ормарићу или преносивој торби за пружање прве помоћи морају се налазити само средства и опрема која су за то намењена, а нарочито:</p>
				<p>1) стерилна компреса од газе – појединачно паковање 10 х 10 cm (5 ком.);</p>
				<p>2) стерилна газа по 1/4 m – појединачно паковање 80 х 25 cm (5 ком.);</p>
				<p>3) стерилна газа по 1/2 m – појединачно паковање 80 х 50 cm (5 ком.);</p>
				<p>4) стерилна газа по 1 m – појединачно паковање 80 х 100 cm (5 ком.);</p>
				<p>5) калико завој 10 cm х 5 m (5 ком.); </p>
				<p>6) калико завој 8 cm х 5 m (5 ком.); </p>
				<p>7) лепљиви фластер на котуру 2,5 cm х 5 m (2 ком.); </p>
				<p>8) лепљиви фластер са јастучићем (1 кутија); </p>
				<p>9) троугла марама величине 100 х 100 х 140 cm (5 ком.); </p>
				<p>10) игла сигурница (5 ком.); </p>
				<p>11) маказе са заобљеним врхом (1 ком.); </p>
				<p>12) рукавице за једнократну употребу, пар (5 ком.); </p>
				<p>13) памучна вата, 100 g (2 ком.); </p>
				<p>14) нејодно антисептичко средство за кожу, 100 ml (1 ком.); </p>
				<p>15) спецификација садржаја (1 ком.). </p>
				<p>Поред средстава и опреме у зидном ормарићу или преносивој торби мора се налазити и Упутство и поступци за пружање прве помоћи (Прилог 1), а исти морају бити истакнути у просторијама послодавца на видном и лако уочљивом месту.</p>
				<p class="clan">Члан 9. </p>
				<p>Послодавац је дужан да средства и опрему за пружање прве помоћи одржава у уредном стању и да утрошена средства и опрему за пружање прве помоћи из зидног ормарића или преносиве торбе из члана 8. овог правилника допуни одмах. </p>
				<p class="clan">Члан 10.</p>
				<p>Зидни ормарић мора да буде смештен на лако доступном месту, коме је приступ познат и омогућен сваком запосленом. На спољашњој страни ормарића мора да се налази знак црвеног крста.</p>
				<p>На зидном ормарићу мора да буде означена: </p>
				<p>1) адреса и број телефона најближе службе хитне помоћи и здравствене установе; </p>
				<p>2) адреса и број телефона здравствене установе која пружа специфичне услуге за поједине повреде (нпр. Центар за тровања, Центар за опекотине итд.); </p>
				<p>3) бројеви телефона најближе полицијске станице и ватрогасне службе;</p>
				<p>4) бројеви телефона и имена запослених одређених и оспособљених за пружање прве помоћи.</p>
				<p class="clan">Члан 11.</p>
				<p>Зидни ормарић за пружање прве помоћи може бити закључан.</p>
				<p>Ако послодавац одлучи да зидни ормарић буде закључан, дужан је да све запослене упозна где се налази кључ и резервни кључ од зидног ормарића за пружање прве помоћи. Кључ мора бити доступан у свим фазама процеса рада.</p>
				<p class="clan">Члан 12.</p>
				<p>Прву помоћ повређеном или нагло оболелом, пружа запослени који има завршено оспобљавање за пружање прве помоћи. </p>
				<p>За сваку повреду или нагло насталу болест потребно је да се позове и запослени са завршеним напредним оспособљавањем за пружање прве помоћи. </p>
				<p>Запослени на радним местима са повећаним ризиком у току оспособљавања за безбедан и здрав рад морају бити оспособљени да сами себи помогну, уколико им стање то дозвољава.</p>
				<p class="clan">Члан 13. </p>
				<p>Оспособљавање запослених обухвата теоријски и практични део и мора се прилагодити процењеним ризицима на радном месту и спроводи се према Програму оспособљавања из прве помоћи (Прилог 2), а садржина програма мора да обухвати основно оспособљавање из прве помоћи за сва радна места у радној околини и напредно оспособљавање из прве помоћи за радна места са повећаним ризиком.</p>
				<p>Оспособљавање запослених из прве помоћи врши се сваких пет година. </p>
				<p>Програм оспособљавања из прве помоћи (Прилог 2) одштампан је уз овај правилник и чини његов саставни део.</p>
				<p class="clan">Члан 14.</p>
				<p>Оспособљавање запослених из пружања прве помоћи према одредбама овог правилника мора се обавити у року од две године од дана ступања на снагу овог правилника. </p>
				<p>Обавезе оспособљавања из прве помоћи ослобођени су здравствени радници. </p>
				<p>Запослени који су завршили обуку из прве помоћи и лица која су положила испит из прве помоћи у складу са другим прописима ослобођени су обавезе основног оспособљавања из прве помоћи до истека рока од пет година.</p>
				<p class="clan">Члан 15.</p>
				<p>Послодавци који су, пре ступања на снагу овог правилника, обезбедили коришћењe средстава и опреме за пружање прве помоћи дужни су да своје пословање ускладе са одредбама овог правилника у року од две године од дана ступања на снагу овог правилника.</p>
				<p class="clan">Члан 16.</p>
				<p>Даном почетка примене овог правилника престаје да важи Правилник о опреми и поступку за пружање прве помоћи и организовању службе спасавања у случају незгоде на раду (,,Службени лист СФРЈ”, број 21/71).</p>
				<p class="clan">Члан 17.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00009/2016-01</p>
				<p class="potpis">У Београду, 23. децембра 2016. године</p>
				<p class="potpis">Министар,</p>
				<p class="potpis"><span class="bold">Александар Вулин, </span>с.р.</p>
				<p class="potpis">Број 110-00-00464/2016-07-1</p>
				<p class="potpis">У Београду, 23. децембра 2016. године</p>
				<p class="potpis">Министар,</p>
				<p class="potpis">асс. др <span class="bold">Златибор Лончар, </span>с.р.</p>
				<p class="potpis">&nbsp;</p>
				<p class="clan" style="text-align:right">Прилози</p>
				<p>Прилог 1. - <a href="http://www.pravno-informacioni-sistem.rs/SlGlasnikPortal/prilozi/p1.html&amp;doctype=reg&amp;abc=cba&amp;eli=true&amp;eliActId=420140&amp;regactid=420140" target="_blank">Упутство 
				и поступци за пружање прве помоћи</a></p>
				<p>Прилог 2. - <a href="http://www.pravno-informacioni-sistem.rs/SlGlasnikPortal/prilozi/p2.html&amp;doctype=reg&amp;abc=cba&amp;eli=true&amp;eliActId=420140&amp;regactid=420140" target="_blank">Програм 
				оспособљавања из прве помоћи</a></p>
	</div>

