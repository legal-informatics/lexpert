

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 201. став 7. тачка 13а) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС,  132/14, 145/14 и 83/18), </p>
			<p class="Basic-Paragraph">Министар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК</p>
			<p class="odluka-zakon">о посебној врсти објеката и посебној врсти радова за које није потребно прибављати акт надлежног органа, као и врсти објеката који се граде, однoсно врсти радова који се изводе, на основу решења о одобрењу за извођење радова, као и обиму и садржају и контроли техничке документације која се прилаже уз захтев и поступку који надлежни орган спроводи</p>
			<p class="centar">"Службени гласник РС", број 2 од 16. јануара 2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се уређује посебна врста објеката и посебна врста радова за које није потребно прибављати акт надлежног органа, као и врста објеката који се граде, односно врста радова који се изводе, на основу решења о одобрењу извођења радова, као и обим, садржај и контрола техничке документације која се прилаже уз захтев и поступак који надлежни орган спроводи.</p>
			<p class="clan">Члан 2.</p>
			<p class="Basic-Paragraph">Посебне врсте објеката и посебне врсте радова за које није потребно прибављати акт надлежног органа су:</p>
			<p class="Basic-Paragraph">1) радови на текућем одржавању објекта или дела објекта (стана или другог посебног дела);</p>
			<p class="Basic-Paragraph">2) постављање жичане или дрвене ограде; </p>
			<p class="Basic-Paragraph">3) грађење објеката противградне одбране;</p>
			<p class="Basic-Paragraph">4) грађење једноставних помоћних објеката који се граде на истој катастарској парцели на којој је саграђен главни објекат, а који се изводе на начин да не ометају редовно коришћење суседних објеката (вртна сенила до 20 m² основе, стазе, платои, вртни базени и рибњаци површине до 25 m² и дубине до 1,2 m, надстрешнице основе до 20 m², дечја игралишта, дворишни камини површине до 2 m² и висине до 3 m, колски прилази објектима ширине 2,5–3 m, соларни колектори који се не прикључују на електродистрибутивну мрежу);</p>
			<p class="Basic-Paragraph">5) грађење једноставних економских објеката који се граде на пољопривредном газдинству (објекти из члана 2. став 1. тачка 24) Закона о планирању и изградњи) до 50 m² у основи, сточне јаме до 20 m² у основи, системи за наводњавање из члана 2. став 1. тачка 26б) Закона о планирању и изградњи, са припадајућим бунарима, бунарским кућицама и пумпама, стакленици, пластеници уколико користе исте прикључке на инфраструктуру као главни објекат;</p>
			<p class="Basic-Paragraph">6) гробнице и споменици на гробљу;</p>
			<p class="Basic-Paragraph">7) пешачке стазе;</p>
			<p class="Basic-Paragraph">8) плоче за обавештавање површине до 6 m² и друга опрема;</p>
			<p class="Basic-Paragraph">9) носачи антена са антенама на постојећим зградама, путевима, инфраструктури и контејнерима електронских комуникација, као и типски кабинети базних станица на одговарајућим носачима;</p>
			<p class="Basic-Paragraph">10) средства електронских комуникација која се постављају или инсталирају на кабловима и мрежама електронских комуникација и каблови електронских комуникација који се постављају или инсталирају у постојећу линијску инфраструктуру електронских комуникација – кабловску канализацију;</p>
			<p class="Basic-Paragraph">11) контејнери за смештај електронско комуникационе и електроенергетске опреме и уређаја, микро ровови за оптичке и друге каблове, типски ормани за унутрашњу и спољашњу монтажу за смештај опреме електронске комуникације и сл.;</p>
			<p class="Basic-Paragraph">12) радови на редовном, као и радови на ванредном одржавању железничке инфраструктуре, у складу са одредбама закона којим се уређује железничка инфраструктура;</p>
			<p class="Basic-Paragraph">13) радови на постављању и прикључењу на дистрибутивну мрежу типских ормана мерног места (ОММ) и типских кабловских прикључних кутија (КПК) до 1 kV који се постављају на граници парцеле на којој се налази објекат који се прикључује или који се постављају уз/на постојећим електроенергетским објектима (ТС, подземни и надземни водови), а који могу бити слободностојећи, надградни и уградни;</p>
			<p class="Basic-Paragraph">14) радови на одржавању, поправке и замена опреме на објектима ветроелектрана који се изводе без грађевинских радова (замена елиса, замена гондола, замена одређених уређаја и њихових делова);</p>
			<p class="Basic-Paragraph">15) стубићи катодне заштите за челичне цевоводе и станице катодне заштите; </p>
			<p class="Basic-Paragraph">16) ознаке километраже, ознаке скретања и заштитне луле на укрштањима са путевима и пругама на линијским инфраструктурним објектима типа гасовода, нафтовода и продуктовода;</p>
			<p class="Basic-Paragraph">17) скијашке траке.</p>
			<p class="clan">Члан 3.</p>
			<p class="Basic-Paragraph">По захтеву инвеститора за изградњу појединих врста објеката, односно извођење одређених радова, орган надлежан за издавање грађевинске дозволе издаје решење о одобрењу за извођење радова.</p>
			<p class="Basic-Paragraph">Oбјекти, односно радови из става 1. овог члана су: </p>
			<p class="Basic-Paragraph">1) помоћни објекти из члана 2. став 1. тачка 24) Закона о планирању и изградњи, осим објеката из члана 2. тачка 4) овог правилника; </p>
			<p class="Basic-Paragraph">2) економски објекти из члана 2. став 1. тачка 24а) Закона о планирању и изградњи, који се граде на пољопривредном газдинству, осим објеката из члана 2. тачка 4) овог правилника;</p>
			<p class="Basic-Paragraph">3) извођење радова на инвестиционом одржавању објекта или дела објекта (заједничког дела, стана или другог посебног дела);</p>
			<p class="Basic-Paragraph">4) уклањању препрека за особе са инвалидитетом; </p>
			<p class="Basic-Paragraph">5) изградња и реконструкција секундарних, односно дистрибутивних мрежа комуналне инфраструктуре и других јавних површина (паркови, тргови, колско-пешачке стазе у отвореним блоковима и сл.) у оквиру постојеће регулације улица у складу са фактичким стањем на терену;</p>
			<p class="Basic-Paragraph">6) уређење и реконструкција саобраћајница и других јавних слободних површина у оквиру њихове постојеће регулације, у складу са фактичким стањем на терену;</p>
			<p class="Basic-Paragraph">7) увођење нових видова саобраћаја (тролејбуска, трамвајска мрежа, бициклистичке стазе и сл.) у регулацији постојећих саобраћајница у складу са фактичким стањем на терену, као и изградња или реконструкција инфраструктуре неопходне за функционисање система (подземни и надземни водови, јавна расвета, сигнализација и сл.);</p>
			<p class="Basic-Paragraph">8) реконструкција линијских инфраструктурних објеката, у складу са чланом 2. став 1. тачка 32а) Закона о планирању и изградњи;</p>
			<p class="Basic-Paragraph">9) плоче за обавештавање површине до 6 m² и друга опрема;</p>
			<p class="Basic-Paragraph">10) изградња мањих црпних станица, исправљачких станица и сл. које нису предвиђене планским документом, а у функцији су изградње и реконструкције објеката наведених у тач. 5), 6), 7), 8) и 9) овог става; </p>
			<p class="Basic-Paragraph">11) реконструкција;</p>
			<p class="Basic-Paragraph">12) адаптација;</p>
			<p class="Basic-Paragraph">13) санација;</p>
			<p class="Basic-Paragraph">14) извођење радова на постојећем објекту, као и поправка или замена уређаја, постројења, опреме и инсталација истог или мањег капацитета, а којима се не утиче на стабилност и сигурност објекта, не мењају конструктивни елементи, не утиче на безбедност суседних објеката, саобраћаја, не утиче на заштиту од пожара и заштиту животне средине, али којима може да се мења спољни изглед уз потребне сагласности, у циљу повећања енергетске ефикасности зграде; </p>
			<p class="Basic-Paragraph">15) промена намене објекта или дела објекта (заједничког дела, стана или другог посебног дела) без извођења радова;</p>
			<p class="Basic-Paragraph">16) промена намене уз извођење радова;</p>
			<p class="Basic-Paragraph">17) извођење радова на раздвајању или спајању пословног или стамбеног простора; </p>
			<p class="Basic-Paragraph">18) уградња унутрашњих инсталација (гас, струја, вода, топлотна енергија и сл.) на постојећи објекат;</p>
			<p class="Basic-Paragraph">19) радови на реконструкцији, као и радови на обнови железничке инфраструктуре, у складу са одредбама закона којим се уређује железничка инфраструктура;</p>
			<p class="Basic-Paragraph">20) постављање антенских стубова и секундарних, односно дистрибутивних делова електронске комуникационе мреже;</p>
			<p class="Basic-Paragraph">21) појединачни електродистрибутивни и електропреносни стубови; </p>
			<p class="Basic-Paragraph">22) извођење грађевинских и других радова на електроенергетским објектима за трансформацију и пренос електричне енергије (трансформаторске станице, разводна постројења и високонапонски водови напонског нивоа 110 kV и више) што обухвата:</p>
			<p class="Basic-Paragraph">– инвестиционо одржавање, </p>
			<p class="Basic-Paragraph">– изградњу појединачног  стуба високонапонских водова,</p>
			<p class="Basic-Paragraph">– санације, адаптације и реконструкције високонапонских водова,</p>
			<p class="Basic-Paragraph">– замену заштитног ужета са OPGW ужетом на високонапонским водовима,</p>
			<p class="Basic-Paragraph">– реконструкцију постојећих трансформаторских станица и разводних постројења у оквиру комплекса – извођење грађевинских и других радова на повећању броја, вршењу прерасподеле и размештању функционалних јединица (електричних поља, енергетских трансформатора и релејних кућица) и замену уређаја и опреме са повећањем капацитета,</p>
			<p class="Basic-Paragraph">– адаптацију постојећих трансформаторских станица и разводних постројења у оквиру комплекса – извођење грађевинских и других радова на постојећим објектима којима се врши уградња и замена високонапонске опреме и инсталација истог капацитета без промене укупног броја функционалних јединица и</p>
			<p class="Basic-Paragraph">– изградњу еколошких уљних јама на трансформаторским станицама;</p>
			<p class="Basic-Paragraph">23) део средњенапонске електродистрибутивне мреже који обухвата 10 kV, 20 kV и 35 kV вод, типске трансформаторске станице 10/04 kV, 20/04 kV и 35 kV напонски ниво и део електродистрибутивне мреже (до 1 kV) од трансформаторске станице 10/04 kV, 20/04 kV и 35/04 kV до места прикључка на објекту купца;</p>
			<p class="Basic-Paragraph">24) део средњенапонске дистрибутивне мреже који обухвата 10 kV и 20 kV вод  и 10 kV и 20 kV разводна постројења;</p>
			<p class="Basic-Paragraph">25) мање црпне станице;</p>
			<p class="Basic-Paragraph">26) ски-вучницe;</p>
			<p class="Basic-Paragraph">27) скијашке стазе;</p>
			<p class="Basic-Paragraph">28) прикључци на изграђену водоводну, канализациону, гасну и сл. мрежу;</p>
			<p class="Basic-Paragraph">29) компресорске јединице за гас;</p>
			<p class="Basic-Paragraph">30) уређаји за испоруку гаса;</p>
			<p class="Basic-Paragraph">31) електране које користе обновљиве изворе енергије инсталиране снаге до 50 kW;</p>
			<p class="Basic-Paragraph">32) типски топловодни прикључци;</p>
			<p class="Basic-Paragraph">33) грађење зиданих ограда;</p>
			<p class="Basic-Paragraph">34) постављање електро-пуњача за електричне аутомобиле, соларних панела и монтажно-демонтажних пасарела на путевима и улицама, у оквиру постојеће регулације;</p>
			<p class="Basic-Paragraph">35) постављање опреме и уређаја на хидро-метео станице на одговарајућим носачима, постављање стубића на које се полажу цеви кроз које се провлаче сензори хидро-метео станица, као и постављање жичане сигурносне ограде око хидро-метео станице. </p>
			<p class="clan">Члан 4. </p>
			<p class="Basic-Paragraph">Садржај и контрола техничке документације која се прилаже уз захтев за издавање решења о одобрењу извођења радова за објекте и радове из члана 3. овог правилника, уређује се прописoм којим се прописује садржај техничке документације.</p>
			<p class="clan">Члан 5.</p>
			<p class="Basic-Paragraph">По достављању захтева за издавање решења о одобрењу извођења радова из члана 3. овог правилника, орган надлежан за издавање грађевинске дозволе спроводи поступак утврђен прописом којим се прописује спровођење обједињене процедуре електронским путем. </p>
			<p class="clan">Члан 6.</p>
			<p class="Basic-Paragraph">Овај правилник ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">Број 110-00-00003/2019-07</p>
			<p class="potpis">У Београду, 11. јануара 2019. године</p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић, </span>с.р.</p>
	</div>

