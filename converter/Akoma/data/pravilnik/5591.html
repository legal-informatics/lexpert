


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 29. став 3. Закона о метеоролошкој и хидролошкој делатности („Службени гласник РС”, број 88/10),</p>
				<p>Директор Републичког хидрометеоролошког завода доноси</p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК</p>
				<p class="naslov">о садржини, начину вођења и одржавања фонда званичних метеоролошких и хидролошких података и информација, као и методама контроле квалитета и верификације поузданости података и начину њиховог објављивања и коришћења</p>
				<p class="naslov"><span style="font-weight: 400">"Службени 
				гласник РС", број 30 од 27. марта 2015.</span></p>
				<p class="naslov">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником прописују се садржина, начин вођења и одржавања фонда званичних метеоролошких и хидролошких података и информација, укључујући податке о квалитету ваздуха и вода, као и методе контроле квалитета и верификације поузданости података и начин њиховог објављивања и коришћења. </p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) <span class="italik">аналитичко-прогностички билтени </span>јесу периодична електронска или папирна издања метеоролошких и хидролошких информација за одређено место или територију и за дефинисан временски период; </p>
				<p>2) <span class="italik">аналитичко-прогностички продукти нумеричких метеоролошких, климатских и хидролошких модела </span>јесу картографски, графички и табеларни прикази сетова актуелних и прогнозираних вредности метеоролошких, климатских и хидролошких параметара које су добијене коришћењем нумеричких модела за дефинисану мрежу тачака и дефинисану област интеграције;</p>
				<p>3) <span class="italik">дневник метеоролошких или хидролошких мерења и осматрања </span>јесте извештај метеоролошке или хидролошке станице утврђен прописима о начину кодирања, евидентирања и прикупљања података из државног метеоролошког и хидролошког осматрачког система, а који се доставља Републичком хидрометеоролошком заводу (у даљем тексту: Завод) по истеку календарског месеца;</p>
				<p>4) <span class="italik">званични метеоролошки и хидролошки подаци и информације </span>јесу:</p>
				<p>(1) метеоролошки и хидролошки подаци добијени метеоролошким и хидролошким мерењима и осматрањима на метеоролошким и хидролошким станицама уписани у Регистар мрежа државних метеоролошких и хидролошких станица и допунских мрежа метеоролошких и хидролошких станица;</p>
				<p>(2) метеоролошке, климатске и хидролошке информације и информациона продукција Завода;</p>
				<p>(3) подаци и информације прибављени путем међународне размене метеоролошких и хидролошких података и информација у складу са потврђеним уговорима и потписаним мултилатералним и билатералним споразумима;</p>
				<p>(4) подаци и информације прибављени у оквиру националних и међународних развојно-истраживачких програма и пројеката у области метеорологије, климатских промена и хидрологије;</p>
				<p>(5) објављени подаци о квалитету ваздуха и вода за период пре преноса надлежности Завода у области мониторинга квалитета ваздуха и вода извршеног у складу са посебним законом;</p>
				<p>5) <span class="italik">кодови квалитета података</span> јесу бројеви са дефинисаним значењем (означавају врсту податка, ниво валидације, начин аквизиције итд) који се придружују свакој вредности метеоролошких или хидролошких параметара, и чувају се у систему за управљање базама података као саставни део документације о квалитету података; </p>
				<p>6) <span class="italik">конвенционалне методе метеоролошких и хидролошких мерења и осматрања</span> јесу стандардне методе инструменталних мерења и/или одређивања вредности једног или више метеоролошких или хидролошких параметара и појава мануелним очитавањем инструмената и регистрирних трака, односно одређивањем вредности метеоролошких и хидролошких параметара и појава; </p>
				<p>7) <span class="italik">методе аутоматских метеоролошких и хидролошких мерења</span> јесу методе мерења која се врше коришћењем аутоматских метеоролошких и хидролошких станица и уређаја; </p>
				<p>8) <span class="italik">модификовани подаци</span> јесу кориговани резултати метеоролошких и хидролошких мерења и осматрања добијени отклањањем грешака (корекцијом) у поступку контроле квалитета и верификације података;</p>
				<p>9) <span class="italik">некодирани извештај</span> јесте извештај метеоролошке или хидролошке станице који се одмах после извршеног мерења и осматрања укључује у оперативну размену хидрометеоролошким телекомуникационим системом Завода, у нешифрованом облику; </p>
				<p>10) <span class="italik">подаци у реалном времену јесу подаци прикупљени са метеоролошких и хидролошких стан</span>ица у реалном времену у облику кодираних и некодираних извештаја; </p>
				<p>11) <span class="italik">регистрирне траке </span>јесу записи (дијаграми) метеоролошких или хидролошких инструмената (аутографа) за континуирану регистрацију метеоролошких, односно хидролошких параметара.</p>
				<p class="clan">Члан 3. </p>
				<p>Завод води и одржава фонд званичних метеоролошких и хидролошких података и информација (у даљем тексту: Фонд података и информација) као интегрални део хидрометеоролошког информационог система, на начин који омогућава брз приступ тим подацима и информацијама и њихово коришћење у складу са међународним методама и стандардима у циљу ефикасног обављања метеоролошких и хидролошких послова од интереса за Републику Србију. </p>
				<p class="clan">II. САДРЖИНА, НАЧИН ВОЂЕЊА И ОДРЖАВАЊА ФОНДА МЕТЕОРОЛОШКИХ И ХИДРОЛОШКИХ ПОДАТАКА И ИНФОРМАЦИЈА</p>
				<p class="clan">Члан 4.</p>
				<p>Фонд података и информација, у аналогном (папирном) и/или дигиталном (електронском) облику садржи:</p>
				<p>1) податке евидентиране у метеоролошким некодираним извештајима и дневницима метеоролошких мерења и осматрања и податке радиосондажних, радарских и сателитских мерења и мерења коришћењем аутоматских уређаја/станица, добијених спровођењем програма метеоролошких мерења и осматрања на станицама у саставу државних мрежа метеоролошких станица утврђених прописом о утврђивању државних мрежа метеоролошких станица, програма рада и начина извештавања државних мрежа метеоролошких станица;</p>
				<p>2) податке евидентиране у метеоролошким некодираним извештајима и дневницима метеоролошких мерења и осматрања, као и податке мерења коришћењем аутоматских уређаја/станица, добијених спровођењем програма метеоролошких мерења и осматрања на станицама у саставу допунских мрежа метеоролошких станица утврђених прописом о утврђивању услова за успостављање допунских мрежа метеоролошких и хидролошких станица;</p>
				<p>3) податке евидентиране у хидролошким некодираним извештајима и дневницима хидролошких мерења и осматрања, као и податке мерења коришћењем аутоматских уређаја/станица, добијених спровођењем програма хидролошких мерења и осматрања на станицама у саставу државних мрежа хидролошких станица утврђених прописом о утврђивању локација метеоролошких и хидролошких станица државних мрежа; </p>
				<p>4) податке евидентиране у хидролошким некодираним извештајима и дневницима хидролошких мерења и осматрања, као и податке мерења коришћењем аутоматских уређаја/станица, добијених спровођењем програма хидролошких мерења и осматрања на станицама у саставу допунских мрежа хидролошких станица утврђених прописом о утврђивању услова за успостављање допунских мрежа метеоролошких и хидролошких станица;</p>
				<p>5) податке прикупљене у реалном времену евидентиране у кодираним и некодираним метеоролошким и хидролошким извештајима из државног метеоролошког и хидролошког осматрачког система, кодиране и некодиране податке у реалном времену и информације добијене у оквиру оперативне међународне размене података преко информационих система, научно-техничких програма и пројеката Светске метеоролошке организације, Међувладиног панела за промену климе Уједињених нација, Групе за осматрања Земље, сателитских система Европске организације за експлоатацију метеоролошких сателита у складу са потврђеним међународним уговорима и споразумима, као и податке и информације добијене кроз мултилатералне и билатералне споразуме о научно-техничкој сарадњи у области метеорологије, климатских промена и хидрологије, националне, регионалне и међународне развојно-истраживачке програме и пројекте (Global Monitoring for Environment and Security, European Meteorological Services Network/EUMETNET, European Flood Awareness System/EFAS, Вишегодишњи програм метеоролошких и хидролошких развојно-истраживачких активности);</p>
				<p>6) податке и информације садржане у аналитичко-прогностичким продуктима нумеричких метеоролошких, климатских и хидролошких модела Завода, Европског центра за средњерочне прогнозе времена, регионалних и светских метеоролошких центара Светске метеоролошке организације, Подрегионалног центра за климатске промене за Југоисточну Европу и других релевантних специјализованих центара о тренутном и будућем стању времена, климе и вода изнад Европе, Југоисточне Европе, Средоземља, Балканског полуострва и територије Републике Србије, односно о атмосферском прекограничном транспорту радиоактивних материја, вулканског пепела и пустињског песка;</p>
				<p>7) информације садржане у аналитичко-прогностичким билтенима о стању времена, климе и вода опште намене и специјализоване метеоролошке и хидролошке анализе, прогнозе и информације које оперативно издаје Завод за потребе безбедности ваздушног, речног и друмског саобраћаја, Војске Србије и других органа државне управе;</p>
				<p>8) ванредне информације и упозорења која се односе на временске, климатске, агроклиматске, биометеоролошке и хидролошке опасне појаве и атмосферски транспорт радиоактивних материја, пустињског песка и вулканског пепела, која се издају у складу са прописом о начину израде, издавања и достављања ванредних метеоролошких и хидролошких информација и упозорења; </p>
				<p>9) податке и информације садржане у метеоролошким и хидролошким извештајима, монографијама, годишњацима, вишегодишњим прегледима метеоролошких и хидролошких података за дату локацију и/или територију Републике Србије, и другим публикацијама које Завод објављује у папирној и/или електронској форми у складу са законом и прописима о библиотечко-информационој и издавачкој делатности;</p>
				<p>10) податке садржане у картама Атласа климе Србије и другим климатским картама и мапама хазарда, угрожености (рањивости) и мапама ризика метеоролошких и климатских екстремних појава и непогода и податке о штетама узрокованим метеоролошким, климатским и хидролошким елементарним непогодама; </p>
				<p>11) податке и информације садржане у Регистру државних мрежа метеоролошких и хидролошких станица и допунских мрежа метеоролошких и хидролошких станица, као и податке и информације садржане у припадајућој документацији утврђеној прописом о начину вођења и уписа у Регистар државних мрежа метеоролошких и хидролошких станица и допунских мрежа метеоролошких и хидролошких станица; </p>
				<p>12) годишње евиденције о приспелим метеоролошким и хидролошким дневницима, извештајима и регистрирним тракама из државних и допунских мрежа метеоролошких и хидролошких станица; </p>
				<p>13) годишње евиденције о провери техничке исправности метеоролошких и хидролошких инструмената и опреме, копије записника и уверења издатих у складу са стандардом SRPS ISO/IEC 17025:2006; </p>
				<p>14) студије, елаборате и извештаје о резултатима годишњих и вишегодишњих програма метеоролошких и хидролошких развојно-истраживачких активности; </p>
				<p>15) извештаје о квантитативном статусу водних тела подземних вода; </p>
				<p>16) захтеве корисника метеоролошких и хидролошких података и информација; </p>
				<p>17) метеоролошке и хидролошке студије, анализе, информације, мишљења и друге продукте које Завод издаје по захтеву корисника; </p>
				<p>18) каталог софтвера и копије софтвера нумеричких метеоролошких, климатских и хидролошких модела који се користе у оперативном раду Завода са пратећом техничком документацијом и лиценцама; </p>
				<p>19) податке садржане у законима којима се уређују питања из области метеоролошке и хидролошке делатности и одговарајућим прописима укључујући податке о периодима важења истих, међународним уговорима и споразумима о сарадњи са релевантним међународним организацијама, споразумима о регионалној и билатералној сарадњи за чије је спровођење одговоран Завод, као и уговорима и пратећој документацији у вези са учешћем Завода у реализацији националних, регионалних и међународних програма и пројеката; </p>
				<p>20) документацију у вези са ISO стандардима који су имплементирани у Заводу; </p>
				<p>21) библиотечко-информациону грађу стручне библиотеке Завода; </p>
				<p>22) извештаје о стручној и техничкој контроли, као и извештаје и решења у вези са инспекцијским надзором који се спроводи у складу са Законом; </p>
				<p>23) годишње и вишегодишње програме рада Завода и извештаје о раду Завода. </p>
				<p>Фонд података и информација обухвата и метеоролошку и хидролошку архивску грађу трајне вредности одређену посебним прописима о категорији регистратурског материјала и заштити архивске и регистратурне грађе Завода. </p>
				<p>Податке и информације из ст. 1. и 2. овог члана чувају, њима рукују, издају, односно дају на увид и употребу, овлашћена лица Завода. </p>
				<p class="clan">Члан 5.</p>
				<p>Фонд податка и информација води се и одржава у аналогној и дигиталној форми на одговарајућем носачу података, на начин прописан Законом и овим правилником.</p>
				<p>Аналогни и дигитални подаци чувају се у унутрашњим јединицама Завода, које су за то надлежне према правилнику о унутрашњем уређењу и систематизацији радних места у Заводу.</p>
				<p>Оригинални подаци израђени у аналогном облику чувају се на изворном носачу података. </p>
				<p>Оригинални подаци израђени у дигиталном облику или преведени из аналогног у дигитални облик чувају се на адекватним медијима у запису и на начин који обезбеђује да се садржај не може накнадно мењати.</p>
				<p>Изворни подаци (оригинали) и друга аналогна и дигитална aрхивска грађа Фонда података и информација води се, одржава и трајно чува у складу са важећим прописима о канцеларијском пословању и вођењу архива. </p>
				<p>Завод обезбеђује потребне услове за превођење свих аналогних докумената у дигитални облик и чување аналогних и дигиталних података и информација у аналогној и дигиталној архиви Фонда података и информација Завода.</p>
				<p class="clan">Члан 6.</p>
				<p>Ради трајне заштите и чувања података и документације до истека рока за чување утврђеног актом о категорији регистратурског материјала са роковима чувања, односно примопредаје архивске грађе надлежном архиву, Завод обезбеђује адекватан простор за архивски депо са одговарајућим условима (простор са одговарајућом температуром ваздуха, заштићен од провале, влаге, пожара и сличних непогода) и опремом за смештај архивске грађе и регистратурског материјала Фонда података и информација.</p>
				<p>Архивска грађа и регистратурски материјал у аналогном облику настао у вези са Фондом података и информација, чува се у архивском депоу у сређеном, прегледно евидентираном и шифрованом стању у металним ормарима и касетама. </p>
				<p>Архивска грађа и регистратурски материјал у дигиталном облику настао у вези са Фондом података и информација уносом података, дигитализацијом аналогних података, снимањем/скенирањем/копирањем, или применом метода аутоматских метеоролошких и хидролошких мерења и осматрања, чува се на посебним носачима (филмови, дијапозитиви, негативи, контакт копије, плоче, микрофилмови, оптички и магнетни дискови, флеш-меморије) у специјалним ормарима у архивском депоу, и не сме се при коришћењу излагати прекомерном магнетном зрачењу, дужем излагању сунчевој светлости и штетним гасовима. </p>
				<p>Изворне податке (оригиналне метеоролошке и хидролошке дневнике, извештаје и регистрирне траке) и другу архивску грађу од трајне вредности, у случају неопходности, износе из архивског депоа Завода само овлашћена службена лица уз одобрење руководиоца архивског депоа.</p>
				<p>Архивска и регистратурна грађа са одређеним степеном тајности чува се у посебно издвојеном простору Завода, у закључаним ормарима и касама.</p>
				<p class="clan">Члан 7.</p>
				<p>Дигитални подаци и информације из члана 4. став 1. тач. 1) ,2), 3) и 4) овог правилника, воде се и одржавају у складу са међународним стандардима, у унутрашњим организационим јединицама Завода које, према правилнику о унутрашњем уређењу и систематизацији радних места у Заводу, обављају послове у вези са успостављањем, оперативним функционисањем и развојем система управљања националним базама метеоролошких, климатских и хидролошких података који се не прикупљају у реалном времену и унутрашњим организационим јединицама Завода које обављају послове радиосондажних мерења, сателитске и радарске метеорологије. </p>
				<p> Основне функције система за управљање подацима (Data Base Management System-DBMS) из става 1. овог члана обухватају: </p>
				<p>1) вођење и одржавање метаподатака (Metadata) о:</p>
				<p>(1) локацијама, историјату, програмима, методама мерења, објектима, опреми и извештавању метеоролошких и хидролошких станица у саставу државних мрежа метеоролошких и хидролошких станица и станица у саставу допунских мрежа метеоролошких и хидролошких станица (каталози метеоролошких и хидролошких станица);</p>
				<p>(2) инвентару метеоролошких, климатских и хидролошких података (каталози података);</p>
				<p>(3) инвентару временских серија климатских и хидролошких података, индекса и прегледа података; </p>
				<p>(4) процедурама и евиденцијама контроле квалитета података;</p>
				<p>(5) екстремним временским, климатским и хидролошким појавама, елементарним непогодама и катастрофама;</p>
				<p>(6) базама метеоролошких и хидролошких података;</p>
				<p>(7) контроли и верификацији база метаподатака;</p>
				<p>2) дигитализацију/конверзију оригиналних аналогних метеоролошких и хидролошких извештаја, дневника, регистрирних трака (Data Rescue);</p>
				<p>3) вођење и одржавање радних копија база оригиналних података и модификованих података генерисаних у процесу контроле метеоролошких и хидролошких података добијених конвенционалним методама метеоролошких и хидролошких мерења и осматрања (унос, контрола, верификација, обрада, складиштење података/Quality Management, Data Processing, Data Storage);</p>
				<p>4) вођење и одржавање радних копија база оригиналних података и модификованих података генерисаних у процесу контроле метеоролошких и хидролошких података добијених методама аутоматских метеоролошких и хидролошких мерења и осматрања (контрола, верификација, обрада, складиштење података/Quality Management, Data Processing, Data Storage);</p>
				<p>5) обезбеђење приступа, размене и коришћења података (Data Access and Exchange);</p>
				<p>6) вођење и одржавање радних копија база просторних метеоролошких и хидролошких дигиталних података и њихових метаподатака у складу са Директивом Европске уније „Infrastructure for Spatial Information in the European Community-INSPIRE”;</p>
				<p>7) вођење и одржавање архива база података и база метаподатака (Data Archive);</p>
				<p>8) спровођење мера заштите и опоравка база података (Data Security);</p>
				<p>9) праћење и примену међународних стандарда, стручних прописа и смерница, нових метода и технологија (DBMS standards and guidelines).</p>
				<p class="clan">Члан 8.</p>
				<p>Дигитални подаци и информације из члана 4. став 1. тач. 5) и 6) овог правилника воде се и одржавају у базама података унутрашњих организационих јединица Завода које врше функције Националног метеоролошког, климатског и хидролошког центра (National Meteorological Centre-NMC) и регионалног Центра за прикупљање и продукцију података (Data Collection and Production Centre-DCPC) у Светском информационом систему (World Information System-WIS) Светске метеоролошке организације (World Meteorological Organization-WMO), а које се, у складу са техничким регулаторним документима Светске метеоролошке организације, односе на: </p>
				<p>1) израду и вођење каталога метаподатака; </p>
				<p>2) успостављање, одржавање и ажурирање база метеоролошких, климатских и хидролошких података и продуката из националних и међународних метеоролошких и хидролошких осматрачких система и метеоролошких и климатских аналитичко-прогностичких центара; </p>
				<p>3) успостављање и одржавање интернет портала; </p>
				<p>4) прикупљање, контролу, међународну размену и дисеминацију података; </p>
				<p>5) обезбеђење перманентног 24-часовног рада, buck/up-а и других мера заштите база података и извршавање административних послова у оквиру система WIS/WMO.</p>
				<p class="clan">Члан 9.</p>
				<p>Дигиталне податке и информације из члана 4. став 1. тач. 7)–23) овог правилника воде, у складу са међународним стандардима и правилником о унутрашњем уређењу и систематизацији радних места у Заводу, унутрашње организационе јединице Завода које обављају послове: прогнозе времена, климе и вода и израде упозорења о појави метеоролошких и хидролошких елементарних непогода; ваздухопловне метеорологије; агрометеорологије; хидролошких анализа; техничке метеорологије и примењене климатологије; оперативног рада и развоја метеоролошког и хидролошког осматрачког система; међународне сарадње, односа са јавношћу и вођења стручне библиотеке; еталонирања метеоролошких инструмената; вођења регистра метеоролошких и хидролошких станица; вођења документације ISO стандарда који су имплементирани у Заводу; као и послове стручне и техничке контроле и надзора примене прописа и стандарда при обављању послова метеоролошке и хидролошке делатности. </p>
				<p class="clan">Члан 10.</p>
				<p>Ради сигурности и безбедности података и информација ускладиштених у базама и датотекама из чл. 7, 8. и 9. овог правилника, Завод предузима мере заштите у складу са Законом и прописом о мерама које се предузимају у циљу заштите хидрометеоролошког информационог система и начину давања сагласности за приступ том систему.</p>
				<p>Заштита података израдом сигурносних копија врши се дневно, недељно, квартално и годишње у зависности од степена промена у базама и врсте података. </p>
				<p>Дневне, недељне и кварталне сигурносне копије одлажу се и чувају на одговарајућим медијима, на два физички одвојена безбедна места у организационим јединицама Завода у којима се подаци воде. </p>
				<p>Годишње сигурносне копије база података израђене у систему управљања националним базама метеоролошких, климатских и хидролошких података, Националном метеоролошком центру и регионалном Центру за прикупљање и продукцију података одлажу се у две копије, од којих се прва копија одлаже у унутрашњим организационим јединицама Завода које врше функције DBMS, NMC и DCPC, а друга копија доставља се архивском депоу, на трајно чување, најкасније до 31. марта текуће године за претходну годину. </p>
				<p>О изради сигурносних копија података води се дневник у складу са техничким упутством и процедурама стандарда ISO 9001:2008.</p>
				<p>У редовном оперативном раду није дозвољено оперативно коришћење сигурносне копије, осим за стварање копије за редовно коришћење.</p>
				<p class="clan">Члан 11.</p>
				<p>Ажурирање база и датотека из чл. 7. и 8. овог правилника врши се ручним и/или аутоматским уносом метеоролошких и хидролошких података и путем конверзије докумената из аналогног у дигитални облик. </p>
				<p>У процесу конверзије докумената врши се евидентирање (регистровање), припрема, рестаурација и скенирање докумената, као и контрола квалитета скенирања и компресија скенираних датотека.</p>
				<p>По обављеном превођењу аналогних докумената из става 1. овог члана у дигитални облик применом поступака дигитализације/конверзије/уноса, папирна документација, дневници и регистрирне траке, смештају се у архивски депо и чувају на прописан начин. </p>
				<p class="clan">Члан 12.</p>
				<p>За потребе претраживања и приступа подацима и информацијама у дигиталном облику из чл. 7. и 8. овог правилника, унутрашње организационе јединице Завода које обављају послове уноса података, односно конверзије документације из аналогног у дигитални облик, вођења и одржавања база и датотека података, обезбеђују и унос метаподатака у складу са међународним стандардом ISO 19115 о метаподацима и Техничким регулаторним документима Светске метеоролошке организације (WMO Core Profile of the ISO 19115 metadata standard). </p>
				<p>Метаподаци или „подаци о подацима” су, у дигиталном смислу, структурирани подаци који описују, објашњавају, лоцирају документ/информацију и омогућавају ефикасно управљање подацима и информацијама у дигиталном облику у саставу Фонда података и информација.</p>
				<p class="clan">III. МЕТОДЕ КОНТРОЛЕ КВАЛИТЕТА И ВЕРИФИКАЦИЈЕ ПОУЗДАНОСТИ ПОДАТАКА</p>
				<p class="clan">Члан 13.</p>
				<p>Контрола квалитета и верификација метеоролошких и хидролошких података и информација добијених спровођењем програма метеоролошких и хидролошких мерења и осматрања на станицама у саставу државних мрежа метеоролошких и хидролошких станица (у даљем тексту: контролa података), врши се у циљу утврђивања поузданости и међународне упоредивости података, отклањања уочених грешака и довођења података и информација у облик погодaн за складиштење, размену, коришћење, обраду, објављивање и трајно чување. </p>
				<p>Корекција/промена изворних података која се у случају потребе врши у процесу контроле квалитета, мора бити документована и евидентирана на начин који омогућава да се утврде разлози, врста и време корекције/промене, као и лице које је промену извршило, односно корекција/промена мора да буде следљива уз истовремено задржавање изворних података. </p>
				<p>Процедуре и алгоритми контроле података морају бити детаљно документовани за сваки ниво њихове обраде, од момента осматрања до трајног архивирања, а извештаји о спроведеним поступцима контроле (контрола извршена на станици, иницијална и коначна валидација извршена у унутрашњој организационој јединици Завода која обавља послове успостављања, оперативног рада и развоја система управљања базама метеоролошких, односно хидролошких података, контрола квалитета коригованих формата и прегледа података за архивирање и публиковање), доступни су корисницима података.</p>
				<p>Поступак контроле документује се упутствима и процедурама утврђеним у складу са стандардом ISO 9001:2008.</p>
				<p class="clan">Члан 14.</p>
				<p>Контрола квалитета метеоролошких података из члана 4. став 1. тач. 1), 2) и 5) овог правилника врши се применом метода ручне и/или аутоматске контроле.</p>
				<p>Контрола из става 1. овог члана врши се тако што се користе, у складу са међународним стандардима, следећа четири нивоа контроле, и то: </p>
				<p>1) први ниво контроле података у реалном времену који се врши на метеоролошкој станици (real time quality control on site) ручно и/или коришћењем аутоматских процедура (контрола која се врши софтверски на аутоматској метеоролошкој станици) пре слања кодираног извештаја, односно евидентирања података, и односи се на: контролу тачности података о времену осматрања и идентификацији станице, тачности вредности метеоролошких елемената, њихове репрезентативности и реалности одражавања актуелних временских услова, као и контролу конзистентности међу осмотреним елементима, корекцију детектованих грешака, проверу испуњености услова у погледу прописаних стандарда за изложеност сензора и процедура за очитавање инструмената и постављање маркица на регистрирним тракама; </p>
				<p>2) други ниво контроле података (техничка контрола) коју вршe унутрашње организационе јединице Завода у чијем су делокругу рада послови NМC, послови метеоролошких опсерваторија и DBMS, односи се на податке прикупљене из државног метеоролошког осматрачког система и обухвата:</p>
				<p>(1) систематску аутоматску контролу података прикупљених у реалном времену (кодирани метеоролошки извештаји и некодирани подаци са аутоматских станица) за потребе међународне размене и израде временских и климатских анализа, прогноза и упозорења у складу са релевантним техничким регулаторним документима Светске метеоролошке организације (Manual on the Global Data-Processing and Forecasting System, WMO No. 485), а која се односи на: проверу формата и комплетности кодираних извештаја/дигиталних записа, проверу веродостојности вредности метеоролошких параметара са аспекта физичких и климатолошких лимита, проверу временске конзистенције и верификацију опсега промена вредности података прикупљених у реалном времену, као и проверу интерне конзистенције на основу веза између параметара који се мере;</p>
				<p>(2) контролу података који се не прикупљају у реалном времену, а која се односи на податке евидентиране у аналогном облику (контрола назива, идентификационог броја и података о локацији станице, правилности евидентирања података) и податке у дигиталном облику (верификација уноса/дигитализације података применом алгоритма/format test-а за детекцију грешака; контрола комплетности/completeness tests, веродостојности и временске и интерне конзистенције дигиталног записа/time-variability tests, internal consistency tests) у складу са техничким упутствима и процедурама утврђеним стандардом ISO 9001:2008; </p>
				<p>3) трећи ниво контроле података који се не прикупљају у реалном времену, а који су измерени конвенционалним методама, односно прикупљени са аутоматских метеоролошких станица, коју вршe унутрашње организационе јединице Завода које обављају послове метеоролошке опсерваторије и DBMS, односи се на логичку контролу која се врши применом сета алгоритама развијених на основу релација између појединих метеоролошких параметара и применом статистичких анализа података у складу са техничким упутствима и процедурама утврђеним у складу са стандардом ISO 9001:2008; </p>
				<p>4) четврти ниво контроле података који се не прикупљају у реалном времену, а који су измерени конвенционалним методама, односно прикупљени са аутоматских метеоролошких станица, коју вршe унутрашње организационе јединице Завода које обављају послове метеоролошке опсерваторије и DBMS, односи се на проверу просторне конзистенције/spatial consistency checks, статистичку анализу и верификацију екстремних вредности метеоролошких елемената, у складу са техничким упутствима и процедурама утврђеним у складу са стандардом ISO 9001:2008.</p>
				<p class="clan">Члан 15.</p>
				<p>Систем контроле квалитета метеоролошких података обухвата, поред прописаних метода, процедура и алгоритама из члана 14. овог правилника, и следеће кодове: </p>
				<p>1) код за врсту податка (оригинални податак; коригован податак; реконструисан/интерполисан податак; израчуната вредност);</p>
				<p>2) код за ниво валидације-ознака квалитета/system flags (податак недостаје/мерење није извршено или податак није достављен; податак елиминисан када је контрола завршена; податак није контролисан; податак у прелиминарној контроли идентификован као „outlier” и означен као вероватно погрешан/захтева даљу проверу; податак означен као вероватно погрешан после спроведене аутоматске контроле и ручног надзора контроле; податак означен да је валидан у процесу аутоматске контроле и ручног надзора/постоји могућност даље модификације; податак означен да је валидан у процесу аутоматске контроле и ручног надзора/даља модификација није дозвољена); </p>
				<p>3) код за начин аквизиције података (Глобални телекомуникациони систем; унос података из аналогних извора; телекомуникациона мрежа за аутоматске метеоролошке станице; дигитални фајл аутоматске метеоролошке станице; ручни запис). </p>
				<p>Документација о кодовима из става 1. овог члана представља саставни део документације о контроли података и чува се у систему за управљање базама метеоролошких података.</p>
				<p class="clan">Члан 16.</p>
				<p>Контрола квалитета хидролошких података из члана 4. став 1. тач. 3) и 4) овог правилника врши се применом метода ручне и/или аутоматске контроле.</p>
				<p>Контрола квалитета из става 1. овог члана врши се у складу са релевантним техничким регулаторним документима Светске метеоролошке организације (Guide to Hydrological Practices, Volume I, Hydrology – From Measurement to Hydrological Information, WMO No. 168), међународним стандардима и обухвата следеће нивое контроле: </p>
				<p>1) први ниво контроле података (претходна контрола) који се односи на поступке провере квалитета и верификације током припреме хидролошких података за архивирање, поступке контроле при ручном и/или аутоматском уносу хидролошких података и поступке контроле након уноса хидролошких података;</p>
				<p>2) други ниво контроле података који се односи на поступке провере квалитета и верификације током обраде и прорачуна изведених хидролошких података, као и комплексне поступке контроле и валидације при прорачуну недостајућих података.</p>
				<p>Свака корекција/промена изворних података која се у случају потребе врши у процесу контроле и валидације, мора бити документована и евидентирана на начин који омогућава да се утврде разлози, врста и време корекције/промене као и лице које је промену извршило, односно корекција/промена мора да буде следљива уз истовремено задржавање изворних података.</p>
				<p>Поступак контроле се документује упутствима и процедурама утврђеним у складу са стандардом ISO 9001:2008.</p>
				<p class="clan">Члан 17. </p>
				<p>Први ниво контроле квалитета при ручном уносу хидролошких података из одговарајућих извештаја, обухвата: </p>
				<p>1) проверу комплетности и тачности основних података, идентификације хидролошке станице преко назива и шифре станице на извештају; </p>
				<p>2) проверу почетног и крајњег датума за унос; </p>
				<p>3) проверу типа и јединице мере хидролошког параметра; </p>
				<p>4) проверу комплетности унетих података; и</p>
				<p>5) проверу подударности осмотрених са регистрованим подацима. </p>
				<p>При обради лимниграфских трака, контрола при уносу обухвата:</p>
				<p>1) проверу идентификације хидролошке станице преко назива и шифре станице на извештају; </p>
				<p>2) проверу почетног и крајњег датума за обраду траке; </p>
				<p>3) контролу временске осе (рада сата) и његову тачност; </p>
				<p>4) контролу размере траке; и</p>
				<p>5) наношење вредности осмотрене и измерене од стране осматрача и проверу подударности измерених и регистрованих података.</p>
				<p>Контрола уноса података добијених са аутоматских уређаја/станица обухвата:</p>
				<p>1) проверу идентификације хидролошке станице преко назива и шифре станице;</p>
				<p>2) проверу почетног и крајњег датума за унос; </p>
				<p>3) проверу типа и јединице мере хидролошког параметра; </p>
				<p>4) проверу формата унетих података; и </p>
				<p>5) проверу комплетности уноса података. </p>
				<p class="clan">Члан 18.</p>
				<p>Други ниво контроле квалитета осмотрених, измерених и регистрованих хидролошких података о водостају, података хидрометријских мерења, протока воде, температуре воде, концентрације суспендованог наноса, ледених појава, података о попречним профилима хидролошких станица и података о нивоу и температури подземних вода, врши се применом метода дефинисаних техничким упутствима и процедурама утврђеним у складу са стандардом ISO 9001:2008.</p>
				<p>Контролу квалитета хидролошких података из става 1. овог члана врши обучено лице које није учествовало у уносу хидролошких података, коришћењем ручних/аутоматских процедура и графичке презентације података за проверу комплетности унетих података, односно обраде лимниграфских трака графичком провером веродостојности обрађеног записа ускладиштеног у бази података поређењем истог са записом на лимниграфској траци.</p>
				<p>Грешке идентификоване у поступку контроле отклањају се уношењем коригованих вредности поред погрешне вредности уз обавезан потпис обрађивача и датум спроведене корекције. </p>
				<p>Све извршене корекције документују се на прописан начин, у складу са техничким упутствима и процедурама утврђеним стандардом ISO 9001:2008.</p>
				<p class="clan">Члан 19.</p>
				<p>Систем контроле квалитета хидролошких података обухвата, поред прописаних метода, процедура и алгоритама из чл. 16, 17. и 18. овог правилника, и кодове квалитета, ознаке квалитета (system flags), стандардне и текстуалне коментаре. </p>
				<p>Кодови квалитета представљају бројеве од 0 до 254 који се придружују свакој вредности хидролошких параметара, а чији је опис дат у Прилогу 1 – Кодови квалитета хидролошких података, који је одштампан уз овај правилник и чини његов саставни део.</p>
				<p>Ознака квалитета (system flags) представља ознаку придружену свакој вредности хидролошког параметра на основу које се прате измене оригиналне вредности хидролошког параметра.</p>
				<p>Стандардни коментари су унапред дефинисани коментари који се могу придружити вредностима хидролошког параметра у процесу контроле, а чији је опис дат у Прилогу 2 – Стандардни коментари при контроли хидролошких података, који је одштампан уз овај правилник и чини његов саставни део. </p>
				<p>Текстуални коментари су коментари обрађивача којима се уносе битни закључци или чињенице везане за поступак контроле или прорачуна недостајућих података током поступка контроле и важе за временски период за који је извршена контрола хидролошких параметара. </p>
				<p class="clan">IV. НАЧИН ОБЈАВЉИВАЊА МЕТЕОРОЛОШКИХ И ХИДРОЛОШКИХ ПОДАТАКА И ИНФОРМАЦИЈА И КОРИШЋЕЊА</p>
				<p class="clan">Члан 20.</p>
				<p>Метеоролошки и хидролошки подаци прикупљени у реалном времену из државног метеоролошког и хидролошког осматрачког система, укључујући податке радарских и сателитских осматрања, метеоролошке, хидролошке и климатске анализе и прогнозе објављују се оперативно на интернет страници Завода у табеларном, графичком и картографском облику и у облику текста у писаној форми (метеоролошке, климатске и хидролошке информације) на српском и енглеском језику.</p>
				<p>Климатске анализе, прогнозе, пројекције и упозорења за регион Југоисточне Европе објављују се оперативно на интернет страници Подрегионалног центра за климатске промене за Југоисточну Европу на енглеском језику.</p>
				<p>Ванредне метеоролошке и хидролошке информације и упозорења објављују се на начин утврђен прописом о начину израде, издавања и достављања ванредних метеоролошких и хидролошких информација и упозорења.</p>
				<p>Обрађени, контролисани и верификовани метеоролошки и хидролошки подаци и информације објављују се у папирној и/или електронској форми у облику периодичних и годишњих извештаја (у даљем тексту: годишњаци), за дату локацију и/или територију Републике Србије, монографија и других вишегодишњих прегледа и научно-техничких извештаја, у складу са законом и прописима о библиотечко-информационој и издавачкој делатности, интерним актима и техничким упутствима Завода за имплементацију стандарда ISO 9001:2008.</p>
				<p>Годишњи извештаји из става 4. овог члана (Хидролошки годишњак 1 – Површинске воде, Хидролошки годишњак 2 – Подземне воде, Метеоролошки годишњак I – Климатолошки подаци, Метеоролошки годишњак II – Падавине, Метеоролошки годишњак – Висинска осматрања, Фенолошки годишњак, Годишњак температуре земљишта, Метеоролошки годишњак опсерваторије – часовна осматрања), објављују се најкасније до јуна месеца текуће године за претходну годину и у складу са Законом, достављају органима надлежним за заштиту животне средине, пољопривреду, шумарство и водопривреду, заштиту и спасавање у ванредним ситуацијама, као и другим заинтересованим органима и научно-образовним институцијама.</p>
				<p class="clan">Члан 21.</p>
				<p>Подаци и информације у саставу Фонда података и информација доступни су јавности у складу са законом којим се уређује приступ информацијама од јавног значаја, осим оних који представљају службену тајну.</p>
				<p>Подаци објављени на интернет страници Завода и у метеоролошким и хидролошким годишњацима доступни су без накнаде, а остали подаци и информације из Фонда података и информација издају се на захтев странке поднет у писаној форми, уз накнаду утврђену прописом о утврђивању накнаде за пружање услуга из области метеоролошке и хидролошке делатности.</p>
				<p>Подаци и информације из државног Фонда података и информација добијени од Завода у аналогном и/или дигиталном облику, могу се само уз сагласност Завода продати или уступити трећим лицима.</p>
				<p>При коришћењу метеоролошких и хидролошких података и информација из Фонда података и информација, потребно је правилно навести извор података. </p>
				<p class="clan">Члан 22.</p>
				<p>За потребе коришћења дигиталних података и информација из база и архива Фонда података и информација путем интранета, интернета и web-сервиса, Завод утврђује групе унутрашњих и спољашњих корисника, са одређеним правима коришћења и дозволама приступа, у складу са Законом и прописом о мерама које се предузимају у циљу заштите хидрометеоролошког информационог система и начину давања сагласности на приступ том систему.</p>
				<p class="clan">V. ЗАВРШНА ОДРЕДБА</p>
				<p class="clan">Члан 23.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p>&nbsp;</p>
				<p class="potpis" style="margin-top: 0">Број 011-5</p>
				<p class="potpis" style="margin-top: 0">У Београду, 20. марта 2015. године</p>
				<p class="potpis" style="margin-top: 0">Директор,</p>
				<p class="potpis" style="margin-top: 0">проф. др <span class="bold">Југослав Николић, </span>с.р.</p>
				<p class="potpis" style="margin-top: 0">&nbsp;</p>
				<p class="potpis" style="margin-top: 0">&nbsp;</p>
				<p class="potpis" style="margin-top: 0"><b>Прилози</b></p>
				<p class="potpis">ПРИЛОГ 1.</p>
				<p class="clan">Кодови квалитета хидролошких података</p>
				<table class="tabela-sa-borderom">
					<tbody>
						<tr>
							<td>
								<p>Код</p>
							</td>
							<td>
								<p>Опис кода</p>
							</td>
						</tr>
						<tr>
							<td>
								<p>0</p>
							</td>
							<td>
								<p>Податак одличан</p>
							</td>
						</tr>
						<tr>
							<td>
								<p>40</p>
							</td>
							<td>
								<p>Податак добар</p>
							</td>
						</tr>
						<tr>
							<td>
								<p>80</p>
							</td>
							<td>
								<p>Податак задовољавајући </p>
							</td>
						</tr>
						<tr>
							<td>
								<p>120</p>
							</td>
							<td>
								<p>Податак сумњив</p>
							</td>
						</tr>
						<tr>
							<td>
								<p>160</p>
							</td>
							<td>
								<p>Податак лош</p>
							</td>
						</tr>
						<tr>
							<td>
								<p>200</p>
							</td>
							<td>
								<p>Податак непроверен</p>
							</td>
						</tr>
					</tbody>
				</table>
				<p class="potpis">ПРИЛОГ 2.</p>
				<p class="clan">Стандардни коментари при контроли хидролошких податка</p>
				<table class="tabela-sa-borderom">
					<tbody>
						<tr>
							<td>
								<p>Редни број</p>
							</td>
							<td>
								<p>Ознака коментара:</p>
							</td>
							<td>
								<p>Текст коментара:</p>
							</td>
						</tr>
						<tr>
							<td>
								<p>1.</p>
							</td>
							<td>
								<p>Успор</p>
							</td>
							<td>
								<p>Водостај под утицајем успора</p>
							</td>
						</tr>
						<tr>
							<td>
								<p>2.</p>
							</td>
							<td>
								<p>Лед00</p>
							</td>
							<td>
								<p>Водена површина слободна од леда</p>
							</td>
						</tr>
						<tr>
							<td>
								<p>3.</p>
							</td>
							<td>
								<p>Лед01</p>
							</td>
							<td>
								<p>Приобални лед</p>
							</td>
						</tr>
						<tr>
							<td>
								<p>4.</p>
							</td>
							<td>
								<p>Лед02</p>
							</td>
							<td>
								<p>Снежник</p>
							</td>
						</tr>
						<tr>
							<td>
								<p>5.</p>
							</td>
							<td>
								<p>Лед07</p>
							</td>
							<td>
								<p>Ледостај на ¼ водене површине</p>
							</td>
						</tr>
						<tr>
							<td>
								<p>6.</p>
							</td>
							<td>
								<p>Лед08</p>
							</td>
							<td>
								<p>Ледостај на ½ водене површине</p>
							</td>
						</tr>
						<tr>
							<td>
								<p>7.</p>
							</td>
							<td>
								<p>Лед09</p>
							</td>
							<td>
								<p>Ледостај на ¾ водене површине</p>
							</td>
						</tr>
						<tr>
							<td>
								<p>8.</p>
							</td>
							<td>
								<p>Лед20</p>
							</td>
							<td>
								<p>Ледоход 10%</p>
							</td>
						</tr>
						<tr>
							<td>
								<p>9.</p>
							</td>
							<td>
								<p>Лед21</p>
							</td>
							<td>
								<p>Ледоход 20%</p>
							</td>
						</tr>
						<tr>
							<td>
								<p>10.</p>
							</td>
							<td>
								<p>Лед22</p>
							</td>
							<td>
								<p>Ледоход 30%</p>
							</td>
						</tr>
						<tr>
							<td>
								<p>11.</p>
							</td>
							<td>
								<p>Лед23</p>
							</td>
							<td>
								<p>Ледоход 40%</p>
							</td>
						</tr>
						<tr>
							<td>
								<p>12.</p>
							</td>
							<td>
								<p>Лед24</p>
							</td>
							<td>
								<p>Ледоход 50%</p>
							</td>
						</tr>
						<tr>
							<td>
								<p>13.</p>
							</td>
							<td>
								<p>Лед25</p>
							</td>
							<td>
								<p>Ледоход 60%</p>
							</td>
						</tr>
						<tr>
							<td>
								<p>14.</p>
							</td>
							<td>
								<p>Лед26</p>
							</td>
							<td>
								<p>Ледоход 70%</p>
							</td>
						</tr>
						<tr>
							<td>
								<p>15.</p>
							</td>
							<td>
								<p>Лед27</p>
							</td>
							<td>
								<p>Ледоход 80%</p>
							</td>
						</tr>
						<tr>
							<td>
								<p>16.</p>
							</td>
							<td>
								<p>Лед28</p>
							</td>
							<td>
								<p>Ледоход 90%</p>
							</td>
						</tr>
						<tr>
							<td>
								<p>17.</p>
							</td>
							<td>
								<p>Лед29</p>
							</td>
							<td>
								<p>Ледоход 100%</p>
							</td>
						</tr>
						<tr>
							<td>
								<p>18.</p>
							</td>
							<td>
								<p>Лед35</p>
							</td>
							<td>
								<p>Ледостај са пукотинама</p>
							</td>
						</tr>
						<tr>
							<td>
								<p>19.</p>
							</td>
							<td>
								<p>Лед36</p>
							</td>
							<td>
								<p>Потпуни ледостај</p>
							</td>
						</tr>
						<tr>
							<td>
								<p>20.</p>
							</td>
							<td>
								<p>Лед44</p>
							</td>
							<td>
								<p>Лед се покреће</p>
							</td>
						</tr>
						<tr>
							<td>
								<p>21.</p>
							</td>
							<td>
								<p>Лед50</p>
							</td>
							<td>
								<p>Нагомилавање леда код станице</p>
							</td>
						</tr>
						<tr>
							<td>
								<p>22.</p>
							</td>
							<td>
								<p>Лед51</p>
							</td>
							<td>
								<p>Нагомилавање леда низводно од станице</p>
							</td>
						</tr>
						<tr>
							<td>
								<p>23.</p>
							</td>
							<td>
								<p>Лед52</p>
							</td>
							<td>
								<p>Нагомилавање леда узводно од станице</p>
							</td>
						</tr>
						<tr>
							<td>
								<p>24.</p>
							</td>
							<td>
								<p>Лед99</p>
							</td>
							<td>
								<p>Нема леда</p>
							</td>
						</tr>
						<tr>
							<td>
								<p>25.</p>
							</td>
							<td>
								<p>Није осматрано</p>
							</td>
							<td>
								<p>Није осматрано</p>
							</td>
						</tr>
						<tr>
							<td>
								<p>26.</p>
							</td>
							<td>
								<p>Суво</p>
							</td>
							<td>
								<p>Суво корито</p>
							</td>
						</tr>
						<tr>
							<td>
								<p>27.</p>
							</td>
							<td>
								<p>Сув</p>
							</td>
							<td>
								<p>Сув пијезометар</p>
							</td>
						</tr>
						<tr>
							<td>
								<p>28.</p>
							</td>
							<td>
								<p>Пот.</p>
							</td>
							<td>
								<p>Пијезометар је потопљен</p>
							</td>
						</tr>
					</tbody>
				</table>
	</div>

