


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 10. у вези са чланом 8. Закона о избору председника Републике („Службени гласник РС”, бр. 111/07 и 104/09) и чланом 43. став 4. Закона о избору народних посланика („Службени гласник РС”, бр. 35/00, 57/03 – УС, 72/03 – др. закон, 18/04, 85/05 – др. закон, 101/05 – др. закон, 104/09 – др. закон, 28/11 – УС и 36/11),</p>
				<p>Министар правде доноси</p>
				<p class="odluka-zakon">ПРАВИЛНИК </p>
				<p class="odluka-zakon">о накнади за оверу потписа бирача који подржавају предлог кандидата за председника Републике</p>
				<p class="centar">"Службени гласник РС", број 11 од 17. фебруара 
				2017.</p>
				<p class="centar">&nbsp;</p>
				<p class="clan">Члан 1.</p>
				<p>Овим правилником прописују се висина и начин плаћања накнаде за оверу потписа бирача који подржавају предлог кандидата за председника Републике.</p>
				<p class="clan">Члан 2.</p>
				<p>За оверу потписа бирача који подржава предлог кандидата за председника Републике пред основним судом плаћа се накнада од 50 динара.</p>
				<p>За оверу потписа бирача који подржава предлог кандидата за председника Републике пред јавним бележником плаћа се накнада од 50 динара, која обухвата и порез на додату вредност.</p>
				<p>Јавном бележнику не припадају друге награде, нити накнаде које су предвиђене Јавнобележничком тарифом.</p>
				<p class="clan">Члан 3.</p>
				<p>Накнаду за оверу потписа бирача плаћа предлагач кандидата за председника Републике кога је бирач подржао.</p>
				<p>Када две политичке странке или више њих подносе заједнички предлог кандидата за председника Републике, њихова обавеза плаћања накнаде је солидарна. Исто важи и када предлог кандидата за председника Републике подноси група грађана.</p>
				<p class="clan">Члан 4.</p>
				<p>Када потпис бирача оверава основни суд, накнада за оверу потписа плаћа се на рачун прописан за уплату судске таксе и приход је буџета Републике Србије.</p>
				<p>Када потпис бирача оверава јавни бележник, накнада за оверу потписа плаћа се на рачун јавног бележника.</p>
				<p>Потпис бирача не може бити оверен пре него што накнада буде плаћена.</p>
				<p class="clan">Члан 5.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00010/2017-05 </p>
				<p class="potpis">У Београду, 14. фебруара 2017. године</p>
				<p class="potpis">Министар,</p>
				<p class="potpis"><span class="bold">Нела Кубуровић,</span> с.р.</p>
	</div>

