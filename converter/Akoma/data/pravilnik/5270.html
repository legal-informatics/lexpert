


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 110. став 6. Закона о водама („Службени гласник РС”, бр. 30/10, 93/12 и 101/16),</p>
				<p>Министар пољопривреде и заштите животне средине и министар здравља доносе</p>
				<p class="odluka-zakon">ПРАВИЛНИК</p>
				<p class="odluka-zakon">о садржини и начину вођења регистара заштићених области</p>
				<p class="centar">"Службени гласник РС", број 33 од 7. априла 
				2017.</p>
				<p class="centar">&nbsp;</p>
				<p class="clan">Члан 1.</p>
				<p>Овим правилником ближе се прописује садржина и начин вођења регистара заштићених области.</p>
				<p class="clan">Члан 2.</p>
				<p>Регистре заштићених области (у даљем тексту: Регистри), у складу са законом којим се уређују воде, води јавно водопривредно предузеће по водним подручјима и посебно за сваку заштићену област.</p>
				<p class="clan">Члан 3.</p>
				<p>Регистар за сваку заштићену област садржи:</p>
				<p>1) документа:</p>
				<p>(1) акт којим је област проглашена, односно одређена за заштићену, </p>
				<p>(2) дигиталну карту заштићене области у ГИС формату;</p>
				<p>2) податке:</p>
				<p>(1) регистарски број заштићене области,</p>
				<p>(2) назив заштићене области,</p>
				<p>(3) категорију заштићене области (према категоријама заштите),</p>
				<p>(4) границе заштићене области (координате полигона),</p>
				<p>(5) назив надлежног органа чијим актом је област проглашена, односно одређена за заштићену,</p>
				<p>(6) број и датум акта којим је област проглашена, односно одређена за заштићену и копија акта,</p>
				<p>(7) списак водних тела површинских вода која су обухваћена заштићеном области, са координатама положаја водних тела,</p>
				<p>(8) списак водних тела подземних вода која су обухваћена заштићеном области, са координатама положаја водних тела,</p>
				<p>(9) површину и друге карактеристике заштићене области,</p>
				<p>(10) назив управљача заштићене области,</p>
				<p>(11) контакт лице управљача заштићене области.</p>
				<p class="clan">Члан 4.</p>
				<p>Регистри, поред података из члана 3. овог правилника, могу да садрже и друге податке о заштићеној области на водном подручју, податке о водним телима, податке о постојећем и захтеваном водном режиму (квантитету и квалитету вода) и друго.</p>
				<p>Резиме регистра садржи нарочито карте са означеним положајем сваке заштићене области и називом акта којим је област проглашена, односно одређена за заштићену.</p>
				<p class="clan">Члан 5.</p>
				<p>Регистри се воде у електронској форми у базама Водног информационог система Републике Србије.</p>
				<p>Регистри се редовно воде и допуњавају, у складу са законом којим се уређују воде.</p>
				<p class="clan">Члан 6.</p>
				<p>Уношење заштићене области у Регистар јавно водопривредно предузеће врши на основу акта надлежног органа о проглашењу, односно одређивању заштићене области.</p>
				<p>За потребе вођења Регистра надлежни орган, у складу са законом којим се уређују воде, доставља јавном водопривредном предузећу акт о проглашењу, односно одређивању заштићене области, односно акт којим је утврђено да је област изгубила својство заштићене области, у року од 30 дана од дана када је тај акт ступио на снагу.</p>
				<p>На захтев јавног водопривредног предузећа, а за потребе вођења Регистра, надлежни орган доставиће јавном водопривредном предузећу и друге податке које поседује, а који су од значаја за вођење Регистра, без новчане надокнаде.</p>
				<p class="clan">Члан 7.</p>
				<p>Свака заштићена област у Регистру може да има само један регистарски број.</p>
				<p>Регистарски број додељен једној заштићеној области јавно водопривредно предузеће не може мењати, нити доделити другој заштићеној области.</p>
				<p class="clan">Члан 8.</p>
				<p>Регистри садрже и све настале промене докумената и података из члана 3. овог правилника (датум, врста и опис промене), као и исправке погрешно унетих података.</p>
				<p>Брисање заштићене области из Регистра врши се на основу акта надлежног органа којим је утврђено да је област изгубила својство заштићене области најкасније у року од 30 дана од дана пријема акта.</p>
				<p>Унос података, као и све врсте исправки, измена и допуна у Регистрима и брисање заштићене области из Регистара обавља лице овлашћено за вођење Регистара.</p>
				<p class="clan">Члан 9.</p>
				<p>Сви документи и подаци евидентирани у Регистрима доступни су заинтересованом лицу путем интернета, а преко Водног информационог система Републике Србије.</p>
				<p class="clan">Члан 10.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-252/2016-07</p>
				<p class="potpis">У Београду, 8. фебруарa 2017. године</p>
				<p class="potpis">Министар,</p>
				<p class="potpis"><span class="bold">Бранислав Недимовић, </span>с.р.</p>
				<p class="potpis">Министар,</p>
				<p class="potpis"><span class="bold">Златибор Лончар, </span>с.р.</p>
	</div>

