


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 24. став 3. Закона о основама система образовања и васпитања („Службени гласник РС”, бр. 72/09, 52/11, 55/13, 35/15 – аутентично тумачење, 68/15 и 62/16 – УС),</p>
				<p>Министар просвете, науке и технолошког развоја доноси</p>
				<p class="odluka-zakon">ПРАВИЛНИК</p>
				<p class="odluka-zakon">о општим стандардима постигнућа за крај основног образовања за страни језик</p>
				<p class="centar">"Службени гласник РС", број 78 од 18. августа 
				2017.</p>
				<p class="clan">Члан 1.</p>
				<p>Овим правилником утврђују се Општи стандарди постигнућа за крај основног образовања за страни језик.</p>
				<p>Општи стандарди постигнућа из става 1. овог члана одштампани су уз овај правилник и чине његов саставни део.</p>
				<p class="clan">Члан 2.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-162/2017-04 </p>
				<p class="potpis">У Београду, 18. јула 2017. године</p>
				<p class="potpis">Министар, </p>
				<p class="potpis"><span class="bold">Младен Шарчевић, </span>с.р.</p>
				<p class="bold">ОПШТИ СТАНДАРДИ ПОСТИГНУЋА ЗА КРАЈ ОСНОВНОГ ОБРАЗОВАЊА ЗА СТРАНИ ЈЕЗИК</p>
				<p class="bold">Oпшта предметна компетенција</p>
				<p>Општа предметна компетенција или језичка комуникативна компетенција обухвата поседовање свести о језику као комуникационом средству, располагање основном језичком писменошћу и схватање повезаности између језикâ и културних идентитета. Она омогућава ученику да се користи једноставним језичким средствима у циљу обављања елементарне писмене и усмене комуникације, остваривања интеракције и преношења информативних и других садржаја из полазног језика ка циљном и обрнуто, у приватном, јавном и образовном контексту. </p>
				<p class="italik">Основни ниво</p>
				<p>Ученик разуме главне информације у најједноставнијим писаним и усменим исказима. У усменом и писаном општењу користи најједноставнија језичка средства за исказивање информација о себи и својим непосредним потребама. Познаје основне граматичке и лексичке елементе. Разуме основне појаве и процесе циљне културе.</p>
				<p class="italik">Средњи ниво</p>
				<p>Ученик разуме препознатљиве и предвидиве информације у фреквентнијим и једноставнијим врстама писаних текстова и формама усменог општења, а које се односе на њему блиске ситуације и појаве. </p>
				<p>Користи типске фразе, готове изразе, конструкције и просте реченице за формулисање конкретних исказа везаних за сопствену личност и свакодневне активности или послове. Познаје одређени број правилних граматичких елемената и структура и основну лексику из домена сопствене свакодневице и непосредног интересовања. Поседује свест о суштинским сличностима и разликама између своје и циљне културе.</p>
				<p class="italik">Напредни ниво</p>
				<p>Ученик разуме већи број речи и израза у свакодневној усменој и писаној комуникацији, везаних за сопствену личност, окружење, интересовања, школски контекст. Поседује елементарни репертоар језичких средстава за савладавање типичних и уобичајених свакодневних комуникативних ситуација. </p>
				<p>Ученик познаје већину једноставнијих и одређени број сложенијих граматичких правила и фреквентне лексике. Ученик прихвата постојање разлика између сопствене и циљне културе и прилагођава своје понашање основним општеприхваћеним друштвеним конвенцијама.</p>
				<p class="bold">Специфичне предметне компетенције</p>
				<p class="clan">1) ФУНКЦИОНАЛНО-ПРАГМАТИЧКА КОМПЕТЕНЦИЈА </p>
				<p>Функционално-прагматичка компетенција представља комуникативну компетенцију у ужем смислу и обухвата умеће рецепције (разумевања говора и разумевања писаног текста), умеће продукције (писано и усмено изражавање), умеће интеракције и умеће језичког посредовања (медијације). </p>
				<p class="italik">Основни ниво</p>
				<p>Ученик разуме најфреквентније речи и изразе из свакодневног спорог и разговетног говора, као и најједноставније писане текстуалне форме. Уме да обави основне комуникативне активности (поздрављање, представљање, добродошлица, опраштање, захваљивање, пружање информација о себи, распитивање о суштинским информацијама које се тичу саговорника).</p>
				<p class="italik">Средњи ниво</p>
				<p>Ученик разуме уобичајене речи, изразе, фразе и кратке везане усмене исказе и записе који се тичу његових непосредних искуствених доживљаја и сфера интересовања. Сналази се у кратким и увежбаним комуникационим секвенцама и улогама, уз употребу научених и уобичајених фраза и формула (постављање питања и давање одговара).</p>
				<p class="italik">Напредни ниво</p>
				<p>Ученик разуме фреквентне и уобичајене писане и усмене исказе, као и кратке, једноставне текстове и усмене прилоге везане за познате теме, појаве и догађаје. Обавља основне језичке функције (давање и тражење, тј. размена информација о искуствено блиским датостима и појавама, једноставно исказивање идеја и мишљења), у писаном и усменом општењу, уз успостављање базичног, али ефикасног друштвеног контакта.</p>
				<p class="clan">2) ЛИНГВИСТИЧКА КОМПЕТЕНЦИЈА </p>
				<p>Лингвистичка компетенција се односи на познавање и разумевање принципа функционисања и употребе језика и обухвата фонолошко-фонетска, правописна, лексичка, семантичка, граматичка (морфосинтаксичка) знања. </p>
				<p class="italik">Основни ниво</p>
				<p>Ученик познаје изговор фреквентних, понављаних и меморисаних гласова, као и неких најчешћих гласовних група. Повезује гласове и начин(е) њиховог записивања у увежбаним речима. Познаје ограничени број регуларних морфолошких облика и синтаксичких структура у оквиру наученог контигента језичких средстава. Користи елементарне и најфреквентније речи и изразе за савладавање основних комуникативних активности.</p>
				<p class="italik">Средњи ниво</p>
				<p>Ученик познаје исправан изговор већине гласова и гласовних група, уз ограничења акценатско-интонацијске природе. Ученик исправно записује гласове и гласовне комбинације и познаје одређен број основних правописних правила. Ученик познаје једноставне граматичке елементе и конструкције. Ученик познаје ограничени репертоар готових израза и вишечланих конструкција за исказивање свакодневних конкретних активности и потреба.</p>
				<p class="italik">Напредни ниво</p>
				<p>Ученик углавном правилно изговара све гласове и гласовне групе, чак и у тежим и неувежбаним комбинацијама гласова, уз поштовање акценатско-интонацијских правила. Записује речи и изразе с релативном ортографском тачношћу и познаје фреквентна правописна правила. Познаје одређени број граматичких елемената и конструкција, укључујући и најчешће изузетке, као и основне начине творбе именица, глагола, придева, прилога. Ученик познаје фреквентне лексичке елементе који се односе на искуствено блиске теме и ситуације.</p>
				<p class="clan">3) ИНТЕРКУЛТУРНА КОМПЕТЕНЦИЈА </p>
				<p class="italik">Основни ниво</p>
				<p>Ученик познаје основне појаве и процесе који одликују свакодневни живот циљне културе / циљних култура, познаје основне просторне и временске оквире развоја циљне културе / циљних култура, као и најзначајније личности и дела из историје и савременог доба. Ученик показује интересовање за одређене појаве и личности циљне културе.</p>
				<p class="italik">Средњи ниво</p>
				<p>Ученик поседује основна знања о разликама у свакодневном животу и разуме да су разлике последица сложености културе. Ученик познаје и разуме основне природне и друштвене специфичности циљне културе. Ученик поседује свест о основним сличностима и разликама између своје и циљне културе и препознаје/избегава најкритичније табуе и неспоразуме у комуникацији. Негује позитиван и отворен став према разликама које препознаје између своје и циљне културе.</p>
				<p class="italik">Напредни ниво</p>
				<p>Ученик поседује општа знања о свакодневном животу, друштву и култури страног/страних језика. Разуме утицај природних и друштвених појава на процесе у властитој и циљној култури; разуме положај земаља циљне културе у свету и њихову везу са властитом културом. Прихвата разлике које постоје између властите и циљне културе и уме да прилагоди понашање основним конвенцијама. Негује став отворености и радозналости према циљној култури / циљним културама и поседује основне вештине за критичко истраживање и разумевање појава циљне и властите културе.</p>
				<p class="bold">Први страни језик</p>
				<p>Следећи искази описују шта ученик/ученица зна и уме на oсновном нивоу.</p>
				<p><span class="bold">1. ФУНКЦИОНАЛНО-ПРАГМАТИЧКА КОМПЕТЕНЦИЈА</span></p>
				<p>РАЗУМЕВАЊЕ ГОВОРА</p>
				<p>ПСТ.1.1.1. Разуме фреквентне речи и једноставне изразе у јасно контекстуализованом и спором говору.</p>
				<p>ПСТ.1.1.2. Разуме једноставне поруке и питања која се односе на једноставне информације и непосредно окружење.</p>
				<p>ПСТ.1.1.3. Разуме кратка, једноставна, разговетно и споро изговорена упутства. </p>
				<p>ПСТ.1.1.4. Разуме кратка саопштења и питања која се односе на познате / блиске теме.</p>
				<p>ПСТ.1.1.5. Разуме предмет једноставног разговора других лица о познатим / блиским темама (нпр. личне и породичне ствари, непосредно окружење) уколико се говори споро и разговетно.</p>
				<p>ПСТ.1.1.6. Разуме појединачне речи и једноставне изразе из текстова савремене музике.</p>
				<p>РАЗУМЕВАЊЕ ПИСАНОГ ТЕКСТА</p>
				<p>ПСТ.1.1.7. Разуме кратке поруке које се односе на једноставне информације и непосредно окружење (нпр. писма, мејлови итд.)</p>
				<p>ПСТ.1.1.8. Разуме кратка, појединачна упутства која се тичу његових непосредних потреба, уколико укључују визуелне елементе.</p>
				<p>ПСТ.1.1.9. Разуме општи смисао и најважније информације у једноставним врстама текстова (кратке приче, извештаји, огласи, временске прогнозе и сл.) уз одговарајуће илустративне елементе.</p>
				<p>УСМЕНО ИЗРАЖАВАЊЕ</p>
				<p>ПСТ.1.1.10. Успоставља и одржава друштвени контакт користећи једноставна језичка средстава приликом поздрављања, представљања, добродошлице, окончања комуникације, захваљивања, извињавања, давања података о себи, распитивања о основним подацима који се тичу саговорника (нпр. ко је, одакле је, чиме се бави итд.)</p>
				<p>ПСТ.1.1.11. Уз дуже паузе и уз помоћ саговорника, саопштава основне информације о себи и свом непосредном окружењу, тражи одређени предмет, користећи кратке једноставне исказе. </p>
				<p>ПСТ.1.1.12. Уз дуже паузе, описује или представља људе, предмете у свакодневној употреби, места, уобичајене активности користећи најједноставнија језичка средства.</p>
				<p>ПСТ.1.1.13. Поставља једноставна питања о темама које одговарају његовим интересовањима (слободно време, хоби, школа, породица, другови) и одговара на слична питања саговорника. </p>
				<p>ПСТ.1.1.14. Поставља и одговара на питања која се односе на изражавање допадања и недопадања, слагања и неслагања користећи једноставна језичка средства.</p>
				<p>ПСТ.1.1.15. Формулише молбе и извињења.</p>
				<p>ПИСАНО ИЗРАЖАВАЊЕ</p>
				<p>ПСТ.1.1.16. Пише једноставне податке о себи и лицима из блиског окружења, у обрасцима, упитницима или табелама. </p>
				<p>ПСТ.1.1.17. Пише краће белешке о важним информацијама и тренутним потребама.</p>
				<p>ПСТ.1.1.18. Писаним путем доставља/тражи основне информације о себи/другима.</p>
				<p>ПСТ.1.1.19. Пише кратке и једноставне поруке (нпр. СМС, имејл, објаве на друштвеним мрежама) у којима се захваљује, извињава или нешто честита.</p>
				<p>ПСТ.1.1.20. Повезује неколико кратких исказа у кратак, везани текст о блиским темама.</p>
				<p>МЕДИЈАЦИЈА</p>
				<p>ПСТ.1.1.21. На матерњем језику преноси саговорнику општи смисао јавних натписа и краћих текстова опште информативне природе (плаката, транспарената, јеловника...)</p>
				<p>ПСТ.1.1.22. На матерњем језику саопштава основну тему и најопштији садржај кратког усменог исказа на страном језику.</p>
				<p>ПСТ.1.1.23. На матерњем језику саопштава основну тему и најопштији садржај кратког писаног текста на страном језику.</p>
				<p><span class="bold">2. ЛИНГВИСТИЧКА КОМПЕТЕНЦИЈА</span></p>
				<p>ПСТ.1.2.1. Препознаје и разумљиво изговара једноставније гласове и најчешће гласовне групе и познаје основне интонацијске схеме (нарочито упитну).</p>
				<p>ПСТ.1.2.2. Правилно записује познату лексику.</p>
				<p>ПСТ.1.2.3. Познаје и користи ограничен број фреквентних морфолошких облика и синтаксичких структура у оквиру наученог репертоара језичких средстава. </p>
				<p>ПСТ.1.2.4. Користи елементарне и најфреквентније речи и изразе за обављање основних комуникативних активности.</p>
				<p><span class="bold">3. ИНТЕРКУЛТУРНА КОМПЕТЕНЦИЈА</span></p>
				<p>ПСТ.1.3.1. Познаје основне појаве свакодневног живота циљних култура (нпр. начин исхране, радно време, навике, празници, разонода).</p>
				<p>ПСТ.1.3.2. Зна за регије и државе у којима се страни језик користи као већински.</p>
				<p>ПСТ.1.3.3. Познаје најзначајније историјске догађаје циљних култура.</p>
				<p>ПСТ.1.3.4. Познаје неколико најпознатијих историјских и савремених личности циљних култура; наводи и на матерњем језику даје основне податке о некој личности из циљних култура за коју показује интересовање.</p>
				<p>ПСТ.1.3.5. Познаје неколико најпознатијих културних остварења циљних култура; наводи и описује на матерњем језику неколико локација циљних култура за које показује интересовање. </p>
				<p>Следећи искази описују шта ученик/ученица зна и уме на средњем нивоу.</p>
				<p><span class="bold">1. ФУНКЦИОНАЛНО-ПРАГМАТИЧКА КОМПЕТЕНЦИЈА</span></p>
				<p>РАЗУМЕВАЊЕ ГОВОРА</p>
				<p>ПСТ.2.1.1. Разуме краће низове (2–3) саопштења, упутстава, молби који се односе на његове потребе и интересовања.</p>
				<p>ПСТ.2.1.2. Разуме основни смисао и главне информације из разговора двоје или више (са)говорника о блиским и познатим темама, уколико се говори разговетно и умереним темпом.</p>
				<p>ПСТ.2.1.3. Разуме основни смисао и главне информације споријих, јасно артикулисаних монолошких излагања и прича о познатим и узрасно адекватним темама, уз одговарајућу визуелну подршку, паузе и понављања.</p>
				<p>ПСТ.2.1.4. Разуме основни смисао и главне информације из подкаста, радио и телевизијских емисија о познатим и узрасно адекватним темама, уколико се говори споро и разговетно.</p>
				<p>ПСТ.2.1.5. Разуме општи смисао и фреквентне фразе и изразе једноставнијих текстова из савремене музике.</p>
				<p>РАЗУМЕВАЊЕ ПИСАНОГ ТЕКСТА</p>
				<p>ПСТ.2.1.6. Разуме општи смисао и главне информације у краћим порукама, писмима, мејловима о блиским темама. </p>
				<p>ПСТ.2.1.7. Разуме краће низове (2–3) упутстава која се тичу његових непосредних потреба (нпр. оријентација у простору, употреба уређаја и апарата, правила игре и сл.), праћена визуелним елементима.</p>
				<p>ПСТ.2.1.8. Разуме општи смисао и главне информације у краћим текстовима, различитих врста и једноставне садржине, са интернета или других писаних медија, о познатим и узрасно адекватним темама.</p>
				<p>ПСТ.2.1.9. Разуме општи смисао једноставних књижевних текстова прилагођених узрасту и интересовањима.</p>
				<p>ПСТ.2.1.10. Разуме општи смисао и једноставније формулације у текстовима савремене музике.</p>
				<p>ПСТ.2.1.11. Разуме смисао једноставних рекламних порука уколико не садрже игру речи или неко конотативно/скривено/метафорично значење.</p>
				<p>УСМЕНО ИЗРАЖАВАЊЕ</p>
				<p>ПСТ.2.1.12. Успева да поведе и/или одржи разговор на блиске и познате теме.</p>
				<p>ПСТ.2.1.13. Уз краће паузе и минималну помоћ саговорника, размењује информације, тражи одређени предмет, објашњење, услугу, повезујући неколико краћих исказа у смислену целину</p>
				<p>ПСТ.2.1.14. Уз краће паузе, описује себе и своје непосредно окружење, свакодневне активности, искуства из прошлости користећи једноставна језичка средства.</p>
				<p>ПСТ.2.1.15. Поставља и одговара на 2–3 повезана питања, о познатим темама, у вези са личним потребама, интересовањима, обавезама, жељама, уз одговарајућу помоћ саговорника и понављање.</p>
				<p>ПСТ.2.1.16. Исказује допадање и недопадање, слагање и неслагање и једноставним језичким средствима даје кратко објашњење.</p>
				<p>ПСТ.2.1.17. Размењује основне информације о плановима и обавезама.</p>
				<p>ПСТ.2.1.18. Једноставним језичким средствима пореди људе, ствари и појаве.</p>
				<p>ПСТ.2.1.19. Објашњава оно што не разуме и тражи помоћ вербалним и невербалним средствима.</p>
				<p>ПИСАНО ИЗРАЖАВАЊЕ</p>
				<p>ПСТ.2.1.20. Писаним путем доставља/тражи или преноси детаљније информације, обавештења или податке о себи и другима.</p>
				<p>ПСТ.2.1.21. Пише једноставна лична писма, поруке, мејлове у којима се са пријатељима и познаницима договара о активностима или одговара на питања.</p>
				<p>ПСТ.2.1.22. Саставља краће текстове о себи, својој породици и непосредном окружењу.</p>
				<p>ПСТ.2.1.23. Описује искуства, активности и догађаје из прошлости користећи једноставније језичке структуре и увежбану лексику.</p>
				<p>МЕДИЈАЦИЈА</p>
				<p>ПСТ.2.1.24. На матерњем језику преноси саговорнику општи смисао и појединачне информације краћих и једноставнијих писаних текстова опште информативне природе.</p>
				<p>ПСТ.2.1.25. На матерњем језику саопштава основну тему и најважније информације краћег усменог исказа.</p>
				<p>ПСТ.2.1.26. На матерњем језику саопштава основну тему и најважније информације краћег писаног текста.</p>
				<p>ПСТ.2.1.27. На страном језику саопштава туристима најједноставније информације коју су тражили од трећег лица (назив улице, број линије у градском саобраћају, цену).</p>
				<p><span class="bold">2. ЛИНГВИСТИЧКА КОМПЕТЕНЦИЈА</span></p>
				<p>ПСТ.2.2.1. Препознаје и разумљиво изговара већину гласова и гласовних група, уз одређена прозодијска ограничења (акценти, интонација, дужина).</p>
				<p>ПСТ.2.2.2. Правилно записује фреквентне и увежбане речи, познаје и примењује одређени број основних правописних правила.</p>
				<p>ПСТ.2.2.3. Познаје и користи једноставније граматичке елементе и конструкције. </p>
				<p>ПСТ.2.2.4. Поседује ограничени репертоар готових израза и вишечланих конструкција за исказивање свакодневних конкретних активности и потреба.</p>
				<p><span class="bold">3. ИНТЕРКУЛТУРНА КОМПЕТЕНЦИЈА</span></p>
				<p>ПСТ.2.3.1. Разуме и описује сличности и разлике у свакодневном животу (нпр. начин исхране, радно време, навике, празници, разонода).</p>
				<p>ПСТ.2.3.2. Познаје основне елементе у области умећа живљења (начин обраћања и поздрављања, тачност, конвенције и сл.).</p>
				<p>ПСТ.2.3.3. Препознаје најкритичније обрасце понашања које је непримерено/неприкладно у контексту циљних култура.</p>
				<p>ПСТ.2.3.4. Препознаје најчешће стереотипе у вези са својом и циљним културама.</p>
				<p>ПСТ.2.3.5. Познаје основне одлике регија и држава у којима се страни језик користи као већински.</p>
				<p>ПСТ.2.3.6. Познаје животне услове који владају у појединим екосистемима света (клима, географске одлике и сл.) где се користи страни језик.</p>
				<p>ПСТ.2.3.7. Препознаје да постоји повезаност појава из прошлости са појавама из садашњости циљних култура.</p>
				<p>ПСТ.2.3.8. Представља и укратко описује на циљном језику неколико познатих личности и појава из циљних култура, као и оне за које показује интересовање.</p>
				<p>Следећи искази описују шта ученик/ученица зна и уме на напредном нивоу.</p>
				<p><span class="bold">1. ФУНКЦИОНАЛНО-ПРАГМАТИЧКА КОМПЕТЕНЦИЈА</span></p>
				<p>РАЗУМЕВАЊЕ ГОВОРА</p>
				<p>ПСТ.3.1.1. Разуме дуже низове саопштења, упутстава, молби итд. који се тичу његових потреба и интересовања.</p>
				<p>ПСТ.3.1.2. Разуме основни смисао и главне информације у аутентичном разговору два или више (са)говорника, уколико се говори разговетно и умереним темпом.</p>
				<p>ПСТ.3.1.3. Разуме основни смисао и главне информације јасно артикулисаних монолошких излагања, прича, презентација и предавања на узрасно адекватне и блиске теме, уз одговарајућу визуелну подршку.</p>
				<p>ПСТ.3.1.4. Разуме основни смисао и може да издвоји главне информације из аутентичних подкаста, радио и телевизијских емисија о познатим, узрасно адекватним темама (нпр. репортажа, научно-популарних, документарних, играних, анимираних филмова, спотова) које слуша/гледа у смисленим целинама.</p>
				<p>ПСТ.3.1.5. Разуме општи смисао и већину фраза и израза сложенијих разговетних текстова савремене музике.</p>
				<p>РАЗУМЕВАЊЕ ПИСАНОГ ТЕКСТА</p>
				<p>ПСТ.3.1.6. Разуме општи смисао и може да издвоји већину релевантних информација у порукама, писмима и мејловима о блиским темама.</p>
				<p>ПСТ.3.1.7. Разуме упутства која се односе на сналажење на јавним местима (нпр. руковање апаратима и уређајима, упозорења, безбедносне информације и сл.)</p>
				<p>ПСТ.3.1.8. Разуме општи смисао и главне информације различитих врста текстова са интернета или других писаних медија који су у складу са узрастом и интересовањима ученика.</p>
				<p>ПСТ.3.1.9. Разуме главне идеје, поруке и специфичне информације адаптираних верзија белетристике за младе.</p>
				<p>ПСТ.3.1.10. На основу смисла читавог текста и садржаја појединачних делова открива значења непознатих речи и конструкција.</p>
				<p>ПСТ.3.1.11. Разуме експлицитно изражена осећања, жеље и расположења.</p>
				<p>ПСТ.3.1.12. Разуме општи смисао и већину фраза и израза у текстовима из савремене музике.</p>
				<p>ПСТ.3.1.13. Разуме смисао једноставних рекламних порука.</p>
				<p>ПСТ.3.1.14. Проналази потребне информације у речницима, енциклопедијама, брошурама и на интернет страницама.</p>
				<p>ПСТ.3.1.15. Разуме и може да издвоји потребне информације из табела, графикона, информатора и сл.</p>
				<p>УСМЕНО ИЗРАЖАВАЊЕ</p>
				<p>ПСТ.3.1.16. Течно и с лакоћом описује себе и околину, школски контекст и приватан живот, свакодневне навике, искуства/догађаје из прошлости и планове за будућност.</p>
				<p>ПСТ.3.1.17. Учествује у неформалном и формалмном разговору (нпр. са наставницима, службеним лицима и сл. ), поставља и одговара на неколико питања у низу на познате теме у вези са личним потребама, интересовањима, обавезама, жељама, уз евентуалну помоћ и понављање.</p>
				<p>ПСТ.3.1.18. Објашњава зашто му се нешто допада или не допада, зашто се слаже или не слаже, зашто нешто воли или не; на једноставан начин износи и образлаже своје ставове и мишљења.</p>
				<p>ПСТ.3.1.19. Објашњава оно што не разуме, уме да тражи помоћ и да изрази мишљење/потребу расположивим језичким средствима.</p>
				<p>ПСТ.3.1.20. На једноставан начин излаже на задату тему и одговара на питања која се односе на њу.</p>
				<p>ПСТ.3.1.21. Описује и тумачи податке из табела, графикона, информатора и сл.</p>
				<p>ПСТ.3.1.22. Резимира текст који слуша или чита ослањајући се у мањој мери на језичка средства која се у њему појављују.</p>
				<p>ПИСАНО ИЗРАЖАВАЊЕ</p>
				<p>ПСТ.3.1.23. Пише обична и електронска писма у којима са пријатељима и познаницима договара активности и једноставним језичким средствима обрађује/спомиње узрасно релевантне теме.</p>
				<p>ПСТ.3.1.24. Пише краће текстове од неколико логички повезаних реченица о узрасно релевантним темама (о себи, друштвеном и природном окружењу, аспектима приватног и школског живота).</p>
				<p>ПСТ.3.1.25. Прецизно описује искуства, активности и догађаје из садашњости и прошлости у виду дескриптивних и наративних текстова користећи познате сложеније језичке структуре и адекватну лексику. </p>
				<p>ПСТ.3.1.26. Пише кратке приче од понуђеног језичког материјала на узрасно адекватне теме. </p>
				<p>ПСТ.3.1.27. Резимира/парафразира одслушан или прочитан текст, ослањајући се минимално на језичка средства која се у њему појављују.</p>
				<p>ПСТ.3.1.28. Описује и тумачи податке из табела, графикона, информатора и сл.</p>
				<p>МЕДИЈАЦИЈА</p>
				<p>ПСТ.3.1.29. На матерњем језику саопштава основну тему и појединачне информације нешто опширнијег усменог исказа, примереног узрасту и интересовањима. </p>
				<p>ПСТ.3.1.30. На матерњем језику преноси саговорнику тему, садржај и главне информације из краћих и једноставнијих писаних текстова (новинских и књижевних), примерених узрасту и интересовањима.</p>
				<p>ПСТ.3.1.31. На страном језику саопштава једноставније информације добијене од трећег лица у вези с блиским комуникативним ситуацијама и познатим темама.</p>
				<p>ПСТ.3.1.32. На матерњем језику преноси информације, упутства, молбе, савете и сл. добијене од трећег лица.</p>
				<p><span class="bold">2. ЛИНГВИСТИЧКА КОМПЕТЕНЦИЈА</span></p>
				<p>ПСТ.3.2.1. Углавном коректно изговара све гласове и гласовне групе, чак и у тежим комбинацијама гласова, уз поштовање акцентаско-интонацијских правила или уз мање неправилности које не угрожавају разумевање поруке коју жели да саопшти.</p>
				<p>ПСТ.3.2.2. Записује речи и изразе уз минималне ортографске неправилности које не ремете разумевање датог записа; познаје и примењује фреквентна правописна правила.</p>
				<p>ПСТ.3.2.3. Познаје и користи одређени број граматичких елемената и конструкција, укључујући и најчешће изузетке, као и основне начине творбе и флексије именица, глагола, придева, прилога.</p>
				<p>ПСТ.3.2.4. Користи фреквентне лексичке елементе који се односе на теме и ситуације из његовог непосредног искуства.</p>
				<p><span class="bold">3. ИНТЕРКУЛТУРНА КОМПЕТЕНЦИЈА</span></p>
				<p>ПСТ.3.3.1. Разуме основне сличности и разлике између своје и циљних култура у различитим аспектима свакодневног живота и прихвата постојање разлика.</p>
				<p>ПСТ.3.3.2. Разуме основне сличности и разлике између своје и циљних култура у области умећа живљења и прихвата постојање разлика; примењује неке основне елементе у области умећа живљења (нпр. начин обраћања и поздрављања).</p>
				<p>ПСТ.3.3.3. Разуме и избегава основне облике непримереног/ неприкладног понашања у контексту циљних култура.</p>
				<p>ПСТ.3.3.4. Препознаје да постоји пристрасност у тумачењу културних појава и негује критичко мишљење у њиховом посматрању и разумевању.</p>
				<p>ПСТ.3.3.5. Познаје положај земаља у којима се користи страни језик.</p>
				<p>ПСТ.3.3.6. Познаје положај циљног језика у глобалном контексту и код нас.</p>
				<p>ПСТ.3.3.7. Познаје најтипичније представнике појединих екосистема света где се користи страни језик и доводи их у везу са одликама екосистема.</p>
				<p>ПСТ.3.3.8. Препознаје повезаност најважнијих појава из историје циљних култура и опште историје.</p>
				<p>ПСТ.3.3.9. Препознаје утицај неколико најзначајнијих личности и дела из друштвене и уметничке историје циљних култура у свету, које доводи у везу са друштвеним и уметничким појавама из наше историје и обрнуто.</p>
				<p class="bold">Други страни језик</p>
				<p>Следећи искази описују шта ученик/ученица зна и уме на основном нивоу.</p>
				<p><span class="bold">1. ФУНКЦИОНАЛНО-ПРАГМАТИЧКА КОМПЕТЕНЦИЈА</span></p>
				<p>РАЗУМЕВАЊЕ ГОВОРА</p>
				<p>ДСТ.1.1.1. Разуме најједноствније речи, имена, бројеве (нпр. цене, датуме, изразе за количину и меру) и успева да их запише, уколико му се саопштавају или диктирају полако и разговетно и уколико су јасно контектуализовани.</p>
				<p>ДСТ.1.1.2. Разуме значење најфреквентнијих речи, фраза и других основних лексичких елемената у оквиру једноставних, кратких , јасно контекстуализованих усмених исказа.</p>
				<p>ДСТ.1.1.3. Разуме и прати једноставна упутства и обавештења која се односе на познате ситуације, а исказана су спорим темпом и разговетно.</p>
				<p>ДСТ.1.1.4. Разуме споро и разговетно артикулисана јасно контекстуализована питања која се односе на непосредне личне потребе и интересовања, породицу, блиско окружење.</p>
				<p>ДСТ.1.1.5. Разуме основни смисао најједноставније конверзације, тј. предмет разговора који прати, уколико саговорници говоре довољно разговетно и споро.</p>
				<p>РАЗУМЕВАЊЕ ПИСАНОГ ТЕКСТА</p>
				<p>ДСТ.1.1.6. Препознаје лична и друга имена, као и најуобичајеније интернационализме, разуме фреквентне речи и изразе.</p>
				<p>ДСТ.1.1.7. Разуме кратке и једноставне поруке у белешкама, електронским порукама (мејл, СМС). </p>
				<p>ДСТ.1.1.8. Разуме најједноставна упутства, уколико укључују и визуелне елементе.</p>
				<p>ДСТ.1.1.9. Разуме општи смисао и главне информације у најједноставнијим врстама текстова (натписи, огласи, вести, кратки извештаји, сервисне информације, временске прогнозе, брошуре, проспекти, рекламе, стрипови), уколико су праћени илустративним елементима и препознатљивим начином графичког обликовања.</p>
				<p>УСМЕНО ИЗРАЖАВАЊЕ</p>
				<p>ДСТ.1.1.10. Чита наглас (изражајно) краткe и једноставне текстове (показујући да прати њихов општи смисао). </p>
				<p>ДСТ.1.1.11. Успоставља и одржава друштвени контакт користећи најједноставнија језичка средстава приликом поздрављања, представљања, добродошлице, окончања комуникације, захваљивања, извињавања, давања података о себи, распитивања о основним подацима који се тичу саговорника.</p>
				<p>ДСТ.1.1.12. Саопштава саговорнику основне информације о себи и најближем окружењу (породица, кућни љубимци, место становања, школа, хоби).</p>
				<p>ДСТ.1.1.13. Најједноставнијим језичким средствима тражи од саговорника одређени предмет.</p>
				<p>ДСТ.1.1.14. Најједноставнијим језичким средствима, уз употребу увежбаних фраза, именује и описује људе и ствари из свог непосредног окружења или везане за лична искуства.</p>
				<p>ДСТ.1.1.15. Поставља најједноставнија питања личне природе (о блиским темама, потребама, интересовањима, предметима у нечијем поседу) и одговара на слична питања саговорника.</p>
				<p>ДСТ.1.1.16. Најједноставнијим језичким средствима саопштава шта воли, а шта не и поставља иста/таква питања саговорнику.</p>
				<p>ПИСАНО ИЗРАЖАВАЊЕ</p>
				<p>ДСТ.1.1.17. Пише најједноставније податке о себи и лицима из свог блиског окружења, у обрасцима, упитницима или табелама. </p>
				<p>ДСТ.1.1.18. Пише најкраће и најсажетије белешке о информацијама од непосредног личног интереса (нпр. списак за куповину).</p>
				<p>ДСТ.1.1.19. Писаним путем доставља информације о себи или тражи информације о другима.</p>
				<p>ДСТ.1.1.20. Пише кратке и једноставне поздраве и поруке (као СМС, путем електронске поште или социјалне мреже).</p>
				<p>ДСТ.1.1.21. Повезује неколико кратких исказа у везани текст о блиским темама.</p>
				<p>МЕДИЈАЦИЈА</p>
				<p>ДСТ.1.1.22. На матерњем језику преноси саговорнику општи смисао јавних натписа и краћих текстова опште информативне природе (плаката, транспарената, јеловника...).</p>
				<p>ДСТ.1.1.23. На матерњем језику саопштава основну тему и најопштији садржај кратког усменог исказа на страном језику.</p>
				<p>ДСТ.1.1.24. На матерњем језику саопштава основну тему и најопштији садржај кратког писаног текста на страном језику.</p>
				<p><span class="bold">2. ЛИНГВИСТИЧКА КОМПЕТЕНЦИЈА</span></p>
				<p>ДСТ.1.2.1. Препознаје и разумљиво изговара једноставније гласове и најчешће гласовне групе и познаје основне интонацијске схеме (нарочито упитну). </p>
				<p>ДСТ.1.2.2. Правилно записује познату лексику.</p>
				<p>ДСТ.1.2.3. Познаје и/или користи ограничени број правилних морфолошких облика и синтаксичких структура у оквиру наученог репертоара језичких средстава. </p>
				<p>ДСТ.1.2.4. Користи елементарне и најфреквентније речи и изразе за обављање основних комуникативних активности.</p>
				<p><span class="bold">3. ИНТЕРКУЛТУРНА КОМПЕТЕНЦИЈА</span></p>
				<p>ДСТ.1.3.1. Познаје основне појаве свакодневног живота циљних култура (нпр. начин исхране, радно време, навике, празници, разонода).</p>
				<p>ДСТ.1.3.2. Зна за регије и државе у којима се страни језик користи као већински.</p>
				<p>ДСТ.1.3.3. Познаје најзначајније историјске догађаје циљних култура.</p>
				<p>ДСТ.1.3.4. Познаје неколико најпознатијих историјских и савремених личности циљних култура; наводи и на матерњем језику даје основне податке о некој личности из циљних култура за коју показује интересовање.</p>
				<p>ДСТ.1.3.5. Познаје неколико најпознатијих културних остварења циљних култура; наводи и описује на матерњем језику неколико локација циљних култура за које показује интересовање.</p>
				<p>Следећи искази описују шта ученик/ученица зна и уме на средњем нивоу.</p>
				<p><span class="bold">1. ФУНКЦИОНАЛНО-ПРАГМАТИЧКА КОМПЕТЕНЦИЈА</span></p>
				<p>РАЗУМЕВАЊЕ ГОВОРА</p>
				<p>ДСТ.2.1.1. Разуме фреквентне речи и изразе као главне носиоце значења у кратким саопштењима на блиске теме.</p>
				<p>ДСТ.2.1.2. Разуме једноставније поруке личне природе.</p>
				<p>ДСТ.2.1.3. Разуме једноставнија упутства и поступа у складу с њима.</p>
				<p>ДСТ.2.1.4. Разуме краћа саопштења и питања која се односе на блиску и познату тематику.</p>
				<p>ДСТ.2.1.5. Разуме предмет краће усмене интеракције о личним и породичним стварима, непосредном друштвеном окружењу, природној средини.</p>
				<p>ДСТ.2.1.6. Разуме спорији, јасно артикулисани монолошки исказ од неколико реченица, уз одговарајуће паузе и понављања. </p>
				<p>ДСТ.2.1.7. Разуме основни смисао кратких телевизијских емисија (или других аудио-визуелних записа) о познатим темама, с предвидљивим информацијама, уколико се говори споро и разговетно.</p>
				<p>ДСТ.2.1.8. Разуме појединачне речи, једноставне фразе и предвидљиве конструкције у модерној музици.</p>
				<p>РАЗУМЕВАЊЕ ПИСАНОГ ТЕКСТА</p>
				<p>ДСТ.2.1.9. Разуме краће поруке личне природе са неколико суштинских информација (писма, мејлови итд.)</p>
				<p>ДСТ.2.1.10. Разуме најједноставније савете и упутства која се тичу непосредних потреба (оријентација у простору, употреба апарата, правило игре), праћена визуелним елементима.</p>
				<p>ДСТ.2.1.11. Разуме општи смисао и најважније информације у једноставнијим информативним текстовима (новинске вести, брошуре, проспекти, кратке репортаже, кратки прилози на друштвеним мрежама), с блиском тематиком и предвидљивим порукама.</p>
				<p>ДСТ.2.1.12. Разуме општи садржај различитих врста нелинеарних интернет текстова, прилагођених узрасту и интересовањима.</p>
				<p>ДСТ.2.1.13. Разуме најопштији смисао једноставних прозних и поетских текстова прилагођених узрасту и интересовањима.</p>
				<p>ДСТ.2.1.14. Разуме општи смисао једноставнијих текстова модерне музике.</p>
				<p>ДСТ.2.1.15. Разуме садржај једноставних рекламних порука уколико не садрже игру речи или неко конотативно/скривено/метафорично значење.</p>
				<p>УСМЕНО ИЗРАЖАВАЊЕ</p>
				<p>ДСТ.2.1.16. Успева да на кратко поведе и/или одржи разговор на блиске и познате теме. </p>
				<p>ДСТ.2.1.17. У оквиру размене информација са саговорником о темама од непосредног личног интереса повезује неколико реченица у смислену целину.</p>
				<p>ДСТ.2.1.18. На једноставан начин тражи од саговорника предмет, објашњење, услугу. </p>
				<p>ДСТ.2.1.19. Једноставним средствима описује или представља људе, предмете у свакодневној употреби, места, уобичајене активности.</p>
				<p>ДСТ.2.1.20. Поставља једноставнија питања о темама које одговарају његовим интересовањима (слободно време, хоби, школа, породица, другови) и одговара на слична питања саговорника. </p>
				<p>ДСТ.2.1.21. Исказује допадање и недопадање, слагање и неслагање.</p>
				<p>ДСТ.2.1.22. Размењује основне информације о плановима и обавезама.</p>
				<p>ДСТ.2.1.23. Формулише љубазне молбе и извињења.</p>
				<p>ПИСАНО ИЗРАЖАВАЊЕ</p>
				<p>ДСТ.2.1.24. Пише краће белешке о важним информацијама и тренутним потребама. </p>
				<p>ДСТ.2.1.25. Писменим путем тражи или преноси детаљнија обавештења и податке личне природе.</p>
				<p>ДСТ.2.1.26. Пише једноставне поруке (у личном обраћању) и објаве (на социјалним мрежама), као и кратка писма пријатељима и познаницима да би изразио захвалност, извињење и слично.</p>
				<p>ДСТ.2.1.27. Пише кратке текстове на блиске теме у којима описује себе, своју породицу и окружење, користећи фреквентне кохезивне елементе. </p>
				<p>МЕДИЈАЦИЈА</p>
				<p>ДСТ.2.1.28. На матерњем језику преноси саговорнику општи смисао и појединачне информације краћих и једноставнијих писаних текстова опште информативне природе.</p>
				<p>ДСТ.2.1.29. На матерњем језику саопштава основну тему и најважније информације краћег усменог исказа.</p>
				<p>ДСТ.2.1.30. На матерњем језику саопштава основну тему и најважније информације краћег писаног текста.</p>
				<p>ДСТ.2.1.31. На страном језику саопштава туристима најједноставније информације коју су тражили од трећег лица (назив улице, број линије у градском саобраћају, цену).</p>
				<p><span class="bold">2. ЛИНГВИСТИЧКА КОМПЕТЕНЦИЈА</span></p>
				<p>ДСТ.2.2.1. Препознаје и разумљиво изговара већину гласова и гласовних група, уз одређена прозодијска ограничења (акценти, интонација, дужина). </p>
				<p>ДСТ.2.2.2. Исправно записује фреквентне и увежбане краће речи, познаје и примењује одређен број основних правописних правила.</p>
				<p>ДСТ.2.2.3. Познаје и/или користи једноставније граматичке елементе и конструкције. </p>
				<p>ДСТ.2.2.4. Поседује ограничени репертоар готових израза и вишечланих конструкција за исказивање свакодневних конкретних активности и потреба.</p>
				<p><span class="bold">3. ИНТЕРКУЛТУРНА КОМПЕТЕНЦИЈА</span></p>
				<p>ДСТ.2.3.1. Разуме и описује сличности и разлике у свакодневном животу (нпр. начин исхране, радно време, навике, празници, разонода).</p>
				<p>ДСТ.2.3.2. Познаје основне елементе у области умећа живљења (начин обраћања и поздрављања, тачност, конвенције и сл.).</p>
				<p>ДСТ.2.3.3. Препознаје најкритичније обрасце понашања које је непримерено/ неприкладно у контексту циљних култура.</p>
				<p>ДСТ.2.3.4. Препознаје најчешће стереотипе у вези са својом и циљним културама.</p>
				<p>ДСТ.2.3.5. Познаје основне одлике регија и држава у којима се страни језик користи као већински.</p>
				<p>ДСТ.2.3.6. Познаје животне услове који владају у појединим екосистемима света (клима, географске одлике и сл.) где се користи страни језик.</p>
				<p>ДСТ.2.3.7. Препознаје да постоји повезаност појава из прошлости са појавама из садашњости циљних култура.</p>
				<p>ДСТ.2.3.8. Представља и укратко описује на циљном језику неколико познатих личности и појава из циљних култура, као и оне за које показује интересовање.</p>
				<p>Следећи искази описују шта ученик/ученица зна и уме на напредном нивоу.</p>
				<p><span class="bold">1. ФУНКЦИОНАЛНО-ПРАГМАТИЧКА КОМПЕТЕНЦИЈА</span></p>
				<p>РАЗУМЕВАЊЕ ГОВОРА</p>
				<p>ДСТ.3.1.1. Разуме саопштења, упутства, молбе итд. које се тичу његових потреба и интересовања.</p>
				<p>ДСТ.3.1.2. Разуме основни смисао и главне информације из разговора двоје или више (са)говорника, уколико се говори разговетно и умереним темпом.</p>
				<p>ДСТ.3.1.3. Разуме кратко и једноставно монолошко излагање на узрасно адекватне и блиске теме, као и презентације праћене визуелним елементима.</p>
				<p>ДСТ.3.1.4. Разуме основни смисао и главне информације радио и телевизијских емисија (или других аудио визуелних записа) о блиским темама, као и тему и основу поруку кратких телевизијских репортажа и документарних филмова помажући се визуелним информацијама.</p>
				<p>ДСТ.3.1.5. Разуме општи смисао и фреквентне фразе и изразе једноставнијих текстова модерне музике.</p>
				<p>РАЗУМЕВАЊЕ ПИСАНОГ ТЕКСТА</p>
				<p>ДСТ.3.1.6. Разуме општи смисао и релевантне информације на блиске теме у порукама, писмима, мејловима.</p>
				<p>ДСТ.3.1.7. Разуме једноставнија упутства у вези с личним потребама и са сналажењем на јавним местима. </p>
				<p>ДСТ.3.1.8. Разуме општи смисао и појединачне информације у узрасно примереним информативним текстовима различитих врста и разноврсне тематике, примерене узрасту.</p>
				<p>ДСТ.3.1.9. Разуме општи садржај и главне информације различитих врста нелинеарних интернет текстова, прилагођених узрасту и интересовањима.</p>
				<p>ДСТ.3.1.10. Разуме информације, главне идеје и поруке фикционалних прича и других форми из области књижевности за младе.</p>
				<p>ДСТ.3.1.11. Разуме општи смисао и једноставније формулације у текстовима модерне музике.</p>
				<p>ДСТ.3.1.12.Разуме смисао једноставнијих рекламних порука.</p>
				<p>УСМЕНО ИЗРАЖАВАЊЕ</p>
				<p>ДСТ.3.1.13. Описује себе и околину, школски контекст и приватан живот, свакодневне навике, претходне и планиране активности и догађаје.</p>
				<p>ДСТ.3.1.14. Поставља неколико повезаних питања у низу, на познате теме у вези са личним потребама, интересовањима, обавезама, жељама, уз евентуалну помоћ и понављање; одговара на слична питања саговорника. </p>
				<p>ДСТ.3.1.15. Објашњава зашто му се нешто допада или не допада, зашто се слаже или не слаже, зашто нешто воли или не; на једноставан начин износи и образлаже своје ставове и мишљење.</p>
				<p>ДСТ.3.1.16. Објашњава оно што не разуме и тражи помоћ (вербалним и невербалним средствима).</p>
				<p>ДСТ.3.1.17. Једноставним средствима пореди људе, ствари и појаве.</p>
				<p>ДСТ.3.1.18. На једноставан начин и укратко излаже на задату тему или резимира краћи текст (прочитан или одслушан), делимично користећи и језичка средства која се у њему појављују.</p>
				<p>ПИСАНО ИЗРАЖАВАЊЕ</p>
				<p>ДСТ.3.1.19. Пише обична и електронска писма у којима с пријатељима и познаницима договара активности и једноставним језичким средствима обрађује/спомиње узрасно релевантне теме.</p>
				<p>ДСТ.3.1.20. Саставља краће текстове од неколико повезаних реченица о себи, друштвеном и природном окружењу, аспектима приватног и школског живота.</p>
				<p>ДСТ.3.1.21. На једноставан начин описује догађаје и обављене активности. </p>
				<p>ДСТ.3.1.22. Пише кратке приче од понуђеног језичког материјала на узрасно адекватне теме. </p>
				<p>ДСТ.3.1.23. На једноставан начин резимира или препричава краћи (прочитан или одслушан) текст, у извесној мери користећи и језичка средства која се у њему појављују.</p>
				<p>МЕДИЈАЦИЈА</p>
				<p>ДСТ.3.1.24. На матерњем језику саопштава основну тему и појединачне информације нешто опширнијег усменог исказа, примереног узрасту и интересовањима. </p>
				<p>ДСТ.3.1.25. На матерњем језику преноси саговорнику тему, садржај и главне информације из краћих и једноставнијих писаних текстова (новинских и књижевних), примерених узрасту и интересовањима.</p>
				<p>ДСТ.3.1.26. На страном језику саопштава једноставније информације добијене од трећег лица у вези с блиским комуникативним ситуацијама и познатим темама.</p>
				<p>ДСТ.3.1.27. На матерњем језику преноси информације, упутства, молбе, савете и сл. добијене од трећег лица.</p>
				<p><span class="bold">2. ЛИНГВИСТИЧКА КОМПЕТЕНЦИЈА</span></p>
				<p>ДСТ.3.2.1. Углавном коректно изговара све гласове и гласовне групе, чак и у понеким тежим комбинацијама гласова, уз поштовање акценатско-интонацијских правила, а евентуалне неправилности не угрожавају комуникацију. </p>
				<p>ДСТ.3.2.2. Записује речи и изразе с релативном ортографском тачношћу (тако да не долази до неспоразума) и познаје и примењује фреквентна правописна правила. </p>
				<p>ДСТ.3.2.3. Познаје и/или користи одређени број граматичких елемената и конструкција, укључујући и најчешће изузетке, као и основне начине творбе и флексије именица, глагола, придева, прилога.</p>
				<p>ДСТ.3.2.4. Користи фреквентне лексичке елементе који се односе на теме и ситуације из његовог непосредног искуства.</p>
				<p><span class="bold">3. ИНТЕРКУЛТУРНА КОМПЕТЕНЦИЈА</span></p>
				<p>ДСТ.3.3.1. Разуме основне сличности и разлике између своје и циљних култура у различитим аспектима свакодневног живота и прихвата постојање разлика.</p>
				<p>ДСТ.3.3.2. Разуме основне сличности и разлике између своје и циљних култура у области умећа живљења и прихвата постојање разлика; примењује неке основне елементе у области умећа живљења (нпр. начин обраћања и поздрављања).</p>
				<p>ДСТ.3.3.3. Разуме и избегава основне облике непримереног/неприкладног понашања у контексту циљних култура.</p>
				<p>ДСТ.3.3.4. Препознаје да постоји пристрасност у тумачењу културних појава и негује критичко мишљење у њиховом посматрању и разумевању.</p>
				<p>ДСТ.3.3.5. Познаје положај земаља у којима се користи страни језик.</p>
				<p>ДСТ.3.3.6. Познаје положај циљног језика у глобалном контексту и код нас.</p>
				<p>ДСТ.3.3.7. Познаје најтипичније представнике појединих екосистема света где се користи страни језик и доводи их у везу са одликама екосистема.</p>
				<p>ДСТ.3.3.8. Препознаје повезаност најважнијих појава из историје циљних култура и опште историје.</p>
				<p>ДСТ.3.3.9. Препознаје утицај неколико најзначајнијих личности и дела из друштвене и уметничке историје циљних култура у свету, које доводи у везу са друштвеним и уметничким појавама из наше историје и обрнуто.</p>
	</div>

