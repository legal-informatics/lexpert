

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 22. Закона о јавним предузећима („Службени гласник РС”, број 15/16), члана 56. Закона о заштити природе („Службени гласник РС”, бр. 36/09, 88/10, 91/10 – исправка и 14/16) и члана 12. Уредбе о проглашењу Парка природе „Радан” („Службени гласник РС”, број 91/17),</p>
			<p class="Basic-Paragraph"> Надзорни одбор Јавног предузећа за газдовање шумама „Србијашуме”, на седници одржаној 5. априла 2018. године, доноси </p>
			<p class="odluka-zakon">ПРАВИЛНИК</p>
			<p class="odluka-zakon">о унутрашњем реду и чуварској служби Парка природе „Радан”</p>
			<p class="centar">"Службени гласник РС", број 32 од 30. априла 2018.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Парка природе „Радан” (у даљем тексту: Парк природе), односно ближе прописују правила из чл. 35. и 56. Закона о заштити природе (у даљем тексту: Закон) по којима се на подручју Парка природе спроводе режими заштите утврђени  чл. 5, 6, 7. и 8. Уредбе о проглашењу Парка природе „Радан” (у даљем тексту: Уредба).</p>
			<p class="clan">Члан 2.</p>
			<p class="Basic-Paragraph">Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: корисник), односно на лица која имају пребивалиште или боравиште на подручју Парка природе, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Парка природе, као и на посетиоце Парка природе.</p>
			<p class="Basic-Paragraph">Посетилац Парка природе је лице које из научних, образовних, рекреативних, туристичких, спортских и културних потреба и разлога борави на подручју Парка природе краће од 15 дана, као и лице у транзиту кроз подручје Парка природе (у даљем тексту: Посетилац).</p>
			<p class="clan">Члан 3.</p>
			<p class="Basic-Paragraph">Управљање Парком природе Уредбом је поверено Јавном предузећу за газдовање шумама „Србијашуме”, Београд (у даљем тексту: Управљач).</p>
			<p class="Basic-Paragraph">Послове управљања непосредно врши Радна јединица „Парк природе Радан”.</p>
			<p class="clan">Члан 4.</p>
			<p class="Basic-Paragraph">Корисници и посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Парка природе и других овлашћених лица Управљача.</p>
			<p class="Basic-Paragraph">У планирању и предузимању радова и активности на подручју Парка природе, корисници и посетиоци дужни су да поштују Закон, Уредбу и План управљања Парка природе.</p>
			<p class="clan">Члан 5.</p>
			<p class="Basic-Paragraph">За коришћење Парка природе и услуга управљача, корисник и посетилац плаћају накнаду управљачу, сходно члану 70. Закона.</p>
			<p class="Basic-Paragraph">Висину, начин обрачуна и наплате накнаде управљач прописује посебним актом, уз сагласност министарства надлежног за послове заштите животне средине (у даљем тексту: Министарство).</p>
			<p class="clan">Члан 6.</p>
			<p class="Basic-Paragraph">Унутрашњи ред Парка природе Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
			<p class="clan">II. КРЕТАЊЕ И БОРАВАК ПОСЕТИЛАЦА</p>
			<p class="clan">Члан 7. </p>
			<p class="Basic-Paragraph">Улазак у Парк природе је слободан и без ограничења, осим на територији где је предвиђен режим заштите I степена где је забрањена слободна, неконтролисана посета и обилазак ван постојећих путева и посебно уређених стаза. </p>
			<p class="Basic-Paragraph">Улазак у Парк природе моторним возилом може се забранити или ограничити, у складу са посебним прописом, ако се ради о транспорту опасних материја. Забрањено је кретање моторних возила ван постојећих путева.</p>
			<p class="Basic-Paragraph">Управљач може краткотрајно заустављати моторна возила на уласку у Парк природе уколико на јавном путу заснује улазну станицу у складу са чланом 68. ст. 3, 4. и 5. Закона.</p>
			<p class="Basic-Paragraph">Начин заснивања и рада улазних станица Управљач ће прописати посебним актом, у складу са законом.</p>
			<p class="clan">Члан 8.</p>
			<p class="Basic-Paragraph">Боравак на подручју Парка природе је слободан и без ограничења осим на местима, у време и на начин утврђеним овим правилником.</p>
			<p class="Basic-Paragraph">Забрањен је улазак односно приступ без одобрења Управљача или пратње чувара Парка природе на површине, односно места на којима је Уредбом утврђен режим заштите I степена.</p>
			<p class="Basic-Paragraph">Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из става 2. овог члана не мора се прибавити односно обезбедити, већ се те активности пријављују управљачу.</p>
			<p class="clan">Члан 9.</p>
			<p class="Basic-Paragraph">Површине, места и објекти из члана 8. овог правилника су нарочито:</p>
			<p class="Basic-Paragraph">1) површине на којима је Уредбом утврђен режим заштите I степена:</p>
			<p class="Basic-Paragraph">– „Пролом”, површине 278,0325 ha, општина Куршумлија, KO Велико Пупавце (општина Куршумлија), КО Пролом (општина Куршумлија) и КО Власово (општина Прокупље);</p>
			<p class="Basic-Paragraph">– „Рипиводе”, површине 90,6823 ha, општина Прокупље, КО Богујевац и КО Власово;</p>
			<p class="Basic-Paragraph">– „Петровац”, површине 708,8024 ha, општина Лесковац, КО Гајтан (општина Медвеђа), КО Слишане (општина Лебане) и КО Петровац (општина Лебане);</p>
			<p class="Basic-Paragraph">2) станишта од приоритетног значаја за заштиту, односно места од посебног значаја за очување строго заштићених врста (високопланински пашњаци, стеновити одсеци и и др.);</p>
			<p class="Basic-Paragraph">3) површине, места и објекти за реинтродукцију биљних и животињских врста и прихрану птица и других животиња;</p>
			<p class="Basic-Paragraph">4) простор око стабала дрвећа на којима се налазе гнезда значајних врста птица полупречника 50 метара, где се забрањује приступ у репродукционом периоду;</p>
			<p class="Basic-Paragraph">5) спелеолошки објекти.</p>
			<p class="Basic-Paragraph">Површине, места и објекте из става 1. овог члана управљач ће означити на видљив и јасан начин.</p>
			<p class="clan">Члан 10.</p>
			<p class="Basic-Paragraph">За коришћење чамаца и других пловних објеката (у даљем тексту: пловило) на водоакумулацији „Бублица”, власници односно корисници пловила прибављају одобрење управљача.</p>
			<p class="Basic-Paragraph">Забрањена је употреба пловила без одобрења управљача или супротно условима који су утврђени у одобрењу.</p>
			<p class="Basic-Paragraph">Забрањена је употреба пловила са мотором снаге веће од 7,35 kW, осим пловила чуварске службе Парка природе.</p>
			<p class="Basic-Paragraph">Забрањено је кретање пловила по мраку и у условима слабе дневне видљивости.</p>
			<p class="Basic-Paragraph">За коришћење пловила за обављање послова на управљању водоакумулацијом и одржавању хидроенергетских објеката не прибавља се одобрење већ се те активности пријављују управљачу.</p>
			<p class="Basic-Paragraph">Управљач ће посебним актом прописати ближе услове употребе пловила, начин вођења њихове евиденције и издатих одобрења.</p>
			<p class="clan">Члан 11.</p>
			<p class="Basic-Paragraph">Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Парка природе могу се, на основу договора са управљачима тих путева и органом надлежним за безбедност саобраћаја на путевима, регулисати односно забранити или ограничити за све или одређене категорије учесника у саобраћају.</p>
			<p class="Basic-Paragraph">О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Парку природе на којима није дозвољено кретање, заустављање или паркирање моторних возила видно се обележавају.</p>
			<p class="Basic-Paragraph">Забрањена је употреба возила на путевима супротно обавештењу и ознакама из става 2. овог члана.</p>
			<p class="clan">Члан 12.</p>
			<p class="Basic-Paragraph">Камповање и логоровање ван грађевинских парцела и окућница сталних домаћинстава, породичних објеката за одмор и туристичко-угоститељских објеката допуштено је једино на местима посебно одређеним Планом управљања или просторним планом и уређеним за те намене.</p>
			<p class="Basic-Paragraph">Изузетно од одредбе става 1. овог члана, камповање или логоровање може се организовати уз пратњу чувара или одобрење Управљача на другом месту, у кратком трајању и за мањи број лица, а за потребе истраживачког рада и екотуризма.</p>
			<p class="Basic-Paragraph">Ложење ватре на отвореном огњишту, изван места одређених за камповање и логоровање допуштено је само на посебно уређеним и обележеним ложиштима, уз пријаву чуварској служби Парка природе.</p>
			<p class="Basic-Paragraph">Забрањено је камповање, логоровање и ложење ватре супротно одредбама ст. 1, 2. и 3. овог члана.</p>
			<p class="clan">Члан 13.</p>
			<p class="Basic-Paragraph">Власници и корисници земљишта и других непокретности дужни су да допусте приступ и пролаз чуварима и другим овлашћеним лицима управљача у вршењу службених радњи, као и лицима која са одобрењем управљача обављају истраживачке и друге активности у Парку природе.</p>
			<p class="Basic-Paragraph">Забрањено је спречавање или ометање чувара и других овлашћених лица у вршењу радњи и активности из става 1. овог члана.</p>
			<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ&nbsp;<br>И ЖИВОТНЕ СРЕДИНЕ</p>
			<p class="clan">Члан 14.</p>
			<p class="Basic-Paragraph">Корисници и посетиоци дужни су да примењују мере заштите природних, културних и других вредности и животне средине у складу са одредбама Закона,  других закона и подзаконских аката, који уређују горе поменуту област, као и овог правилника.</p>
			<p class="clan">Члан 15.</p>
			<p class="Basic-Paragraph">Биљке и гљиве које живе у слободној природи на подручју Парка природе а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10, 47/11, 32/16 и 98/16) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
			<p class="Basic-Paragraph">Животиње које живе, повремено или сезонски бораве у слободној природи на подручју Парка природе, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
			<p class="Basic-Paragraph">Лице које на подручју Парка природе нађе повређену или мртву заштићену дивљу животињу утврђену Правилником о дивљим врстама, дужно је да без одлагања пријави чувару или другом овлашћеном лицу Управљача.</p>
			<p class="Basic-Paragraph">Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и Министарство, о чему Управљач саставља записник и води евиденцију.</p>
			<p class="Basic-Paragraph">Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
			<p class="clan">Члан 16.</p>
			<p class="Basic-Paragraph">Дивље врсте биљака, гљива, лишајева и животиња које су утврђене Уредбом о стављању под контролу коришћења и промета дивље флоре и фауне („Службени гласник РС”, бр. 31/05, 45/05 –  исправка, 22/07, 38/08, 09/10 и 69/11) могу се сакупљати на подручју Парка природе на начин и под условима утврђеним наведеном Уредбом.</p>
			<p class="Basic-Paragraph">Лица која врше сакупљање дивље флоре и фауне из става 1. овог члана на подручју Парка природе дужна су да чувару Парка природе (у даљем тексту: Чувар) или другом овлашћеном лицу Управљача пријаве дневне количине и врсте сакупљене флоре и фауне.</p>
			<p class="Basic-Paragraph">Сакупљање дивље флоре и фауне из става 1. овог члана није дозвољено на површинама на којима је Уредбом утврђен режим заштите I.</p>
			<p class="Basic-Paragraph">За сакупљање дивље флоре и фауне на површинама и местима која су утврђена чланом 9. тач. 2), 3) и 4) овог правилника, у шумама и шумском земљишту у јавној својини на коме је Уредбом утврђен режим заштите II степена потребно је прибавити одобрење Управљача.</p>
			<p class="Basic-Paragraph">Одобрење из става 4. овог члана може се привремено ускратити или ограничити због потребе очувања флоре и фауне.</p>
			<p class="Basic-Paragraph">Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.</p>
			<p class="clan">Члан 17.</p>
			<p class="Basic-Paragraph">Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Парка природе користити на начин и под условима из тих прописа.</p>
			<p class="Basic-Paragraph">За приступ и боравак на местима у Парку природе која су утврђена чланом 9. тач. 2), 3) и 4) овог правилника, ради коришћења дивље флоре и фауне у оквиру допуштених активности шумарства, пољопривреде, лова и риболова, потребно је прибавити одобрење управљача.</p>
			<p class="Basic-Paragraph">Лов, односно приступ и боравак ловаца са оружјем и псима на местима из става 2. овог члана није дозвољен.</p>
			<p class="clan">Члан 18.</p>
			<p class="Basic-Paragraph">Забрањено је без одобрења Управљача остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта некрофагих врста птица.</p>
			<p class="clan">Члан 19.</p>
			<p class="Basic-Paragraph">На подручју Парка природе забрањено је уношење, односно садња, засејавање и насељавање алохтоних дивљих врста биљака и животиња, односно врста страних за изворни живи свет југоисточне Србије.</p>
			<p class="Basic-Paragraph">Изузетно од одредбе става 1. овог члана, алохтоне врсте биљака могу се уносити на малим површина и у ограниченој бројности приликом спровођења мера антиерозионе заштите, заштите животне средине и пејзажног уређења, а алохтоне врсте фауне у циљу унапређења стања водених екосистема, насеља риба и ловне дивљачи, под условима и на начин утврђеним чланом 82. Закона и уз одобрење управљача.</p>
			<p class="Basic-Paragraph">На подручју Парка природе обавезни су контрола и сузбијање врста биљака и животиња које је Министарство прогласило за инвазивне.</p>
			<p class="Basic-Paragraph">Забрањено је поступање са алохтоним и инвазивним врстама биљака и животиња супротно одредбама ст. 1, 2. и 3. овог члана.</p>
			<p class="clan">Члан 20.</p>
			<p class="Basic-Paragraph">Управљач ће на погодан начин јавно приказати и учинити доступним Корисницима и посетиоцима спискове врста дивље флоре и фауне из чл. 15, 16. и 17. са информацијама од значаја за њихово препознавање, заштиту и режим коришћења.</p>
			<p class="clan">Члан 21.</p>
			<p class="Basic-Paragraph">Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.</p>
			<p class="Basic-Paragraph">Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави Министарству у року од осам дана од дана проналаска и предузме мере заштите од уништења, оштећивања или крађе.</p>
			<p class="Basic-Paragraph">Налазач и управљач могу се споразумети да Управљач изврши пријаву и предузме мере из става 2. овог члана уместо налазача.</p>
			<p class="Basic-Paragraph">Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, кристалних творевина, фосилних остатака и артефаката из пећина и крашких јама, растурање и изношење гуана, остављање отпадака, употреба материја којима се могу загадити воде, исписивање графита и ложење ватре у тим објектима.</p>
			<p class="Basic-Paragraph">У циљу научног и стручног истраживања, образовања, излагања изложбама заштите и уређења спелеолошких објеката може се допустити узимање и изношење предмета из става 1. овог члана, односно вршење мањих промена на деловима пећинских улаза и канала, у складу са одредбама чл. 97, 98. и 99. Закона уз одобрење Министарства, као и уз одобрење управљача.</p>
			<p class="clan">Члан 22.</p>
			<p class="Basic-Paragraph">Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
			<p class="Basic-Paragraph">Забрањени су разградња и други видови оштећивања или уништавања објеката који представљају истакнуте примере народног градитељства.</p>
			<p class="Basic-Paragraph">Забрањено је раскопавање места на којима су констатовани или основано претпостављени археолошки налази, као и њихово заузеће изградњом објеката и другим радовима.</p>
			<p class="Basic-Paragraph">Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Парка природе.</p>
			<p class="Basic-Paragraph">Управљач ће на видан и погодан начин обележити објекте и места са културно-историјским вредностима на подручју Парка природе.</p>
			<p class="clan">Члан 23.</p>
			<p class="Basic-Paragraph">Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.</p>
			<p class="Basic-Paragraph">У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод за заштиту природе Србије (у даљем тексту: Завод).</p>
			<p class="Basic-Paragraph">Носилац пројекта дужан је да планиране радове и активности из става 2. овог члана писмено пријави Управљачу.</p>
			<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
			<p class="clan">Члан 24.</p>
			<p class="Basic-Paragraph">Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.</p>
			<p class="Basic-Paragraph">На подручју Парка природе није допуштено преоравати природне ливаде и пашњаке ради заснивања ораница или обрађивати земљиште на терену са стрмим нагибом на такав начин који може изазвати спирање и одношење тла или смањење његове плодности.</p>
			<p class="Basic-Paragraph">На површинама на којима је утврђен режим заштите I степена није допуштено обављати пољопривредну делатност, односно обрађивати земљиште, косити траву и напасати стоку.</p>
			<p class="Basic-Paragraph">На површинама са режимима заштите II и III степена пољопривредна делатност је допуштена уколико испуњава услове заштите природе и животне средине.</p>
			<p class="Basic-Paragraph">На површинама на којима је утврђен режим заштите II степена, изградња и рад објеката за гајење стоке и живине ограничава се на мини и средње фарме у оквиру постојећих породичних пољопривредних газдинстава.</p>
			<p class="Basic-Paragraph">На површинама на којима је утврђен режим заштите III степена, капацитет и други услови изградње и рада објеката за гајење стоке и живине нису ограничени.</p>
			<p class="Basic-Paragraph">Објекти за одлагање стајског и другог органског ђубрива морају задовољавати прописе и стандарде заштите животне средине и санитарне заштите изворишта за снабдевање водом за пиће.</p>
			<p class="Basic-Paragraph">Није допуштено спаљивање органских остатака после жетве усева док се ватра евентуално може користити за уништавање корова и отпадака на малим површинама и у строго контролисаним условима, у складу са прописима који регулишу заштиту од пожара и уз пријаву тих радова управљачу.</p>
			<p class="Basic-Paragraph">Забрањено је обављати пољопривредну делатност супротно одредбама овог члана.</p>
			<p class="clan">Члан 25.</p>
			<p class="Basic-Paragraph">На површинама на којима је утврђен режим заштите II и III степена, дозвољена је примена хемијских и других средстава у пољопривреди на начин, односно са врстама и количинама тих средстава и у време како је регулисано Законом о средствима за заштиту биља и Законом о здрављу биља („Службени гласник РС”, број 41/09) и другим меродавним прописима из области пољопривреде, вода и хемикалија.</p>
			<p class="Basic-Paragraph">Управљач ће одговарајућим мерама и активностима подстицати пољопривреднике на што мању употребу хемијских средстава на подручју Парка природе и помагати прелазак на органску пољопривредну производњу.</p>
			<p class="clan">Члан 26.</p>
			<p class="Basic-Paragraph">Гајење, заштита и коришћење шума врши се у складу са Законом о шумама, прописима донетим на основу тог закона, чл. 18. и 35. Закона, Уредбом и овим правилником.</p>
			<p class="Basic-Paragraph">Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима.</p>
			<p class="Basic-Paragraph">Газдовање шумама сопственика за које се не доносе основе газдовања врши се на основу програма газдовања и годишњих планова газдовања.</p>
			<p class="Basic-Paragraph">На подручју Парка природе, Управљач је корисник шума у државној својини којима газдује у оквиру газдинских јединица ГЈ: </p>
			<p class="Basic-Paragraph">– Шумско газдинство „Топлица” Куршумлија: ГЈ „Пролом”, ГЈ „Соколовица”, ГЈ „Рударе”, ГЈ „Равна планина”, део ГЈ „Добри До”, део ГЈ „Краваре”, ГЈ „Радан-Арбанашка” део ГJ „Ргајске планине”, и део ГЈ „Пасјача”; </p>
			<p class="Basic-Paragraph">– Шумско газдинство „Шума” Лесковац: ГЈ „Петрова гора – Соколов вис”, ГЈ „Горња Јабланица” и ГЈ „Пуста река”.</p>
			<p class="clan">Члан 27.</p>
			<p class="Basic-Paragraph">На површинама на којима је утврђен режим заштите I степена, спроводи се строга заштита, шуме су изузете из газдовања, а омогућавају се процеси природне сукцесије и очувања станишта и животних заједница у условима дивљине.</p>
			<p class="Basic-Paragraph">У оквиру површинама на којима је утврђен режим заштите II и III врши се одрживо газдовање шумама као добром од општег интереса у складу са добром шумарском праксом, којим се осигурава умерено повећање површина под шумским екосистемима и побољшање њиховог састава, здравственог стања и производне способности, омогућава заступљеност виших узгојних типова и већих дебљинских разреда и квалитет дрвета, очување разноврсности и изворности дрвећа, жбуња и осталих биљака у шумским састојинама, обезбеђује заштита шума и шумски ред и омогућава планска изградња и реконструкција шумарских објекaта. На површинама на којима је утврђен режим заштите II степена забрањује се чиста сеча шума у циљу реконструкције.</p>
			<p class="Basic-Paragraph">Крчење и чиста сеча шуме дозвољени су ради промене врсте дрвећа и узгојних облика шуме на малим површинама, изградње шумских комуникација и објеката, заштите и надзора природних вредности и за друге планске намене изградње и уређења простора у складу са законом.</p>
			<p class="Basic-Paragraph">Сеча и други облици уклањања или оштећивања репрезентативних стабала дрвећа и примерака заштићених, ретких и у другом погледу значајних врста дрвећа и жбуња су забрањени.</p>
			<p class="clan">Члан 28.</p>
			<p class="Basic-Paragraph">Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, број 31/10), прописа донетих на основу тог закона, Закона о заштити и одрживом коришћењу рибљег фонда („Службени гласник РС”, број 36/09), Уредбе и овог правилника.</p>
			<p class="Basic-Paragraph">Парк природе обухвата делове водних подручја Топлица и Морава.</p>
			<p class="Basic-Paragraph">Јавно предузеће за управљање водама „Србијаводе” доноси планове и годишње програме управљања водама, води регистре заштићених области и катастре водних објеката на водним подручјима из става 2. овог члана.</p>
			<p class="Basic-Paragraph">На површинама на којима је утврђен режим заштите I степена није допуштено коришћење вода.</p>
			<p class="Basic-Paragraph">На површинама на којима је утврђен режим заштите II степена забрањени су каптирање извора, преграђивање и регулација водотока који нису предвиђени просторним планом или одговарајућим програмом, експлоатација речних наноса као и промена намене водног земљишта и промена намене површина на којима се налазе влажна станишта.</p>
			<p class="Basic-Paragraph">За каптирање извора и одвођење воде и друге хидротехничке радове на подручју Парка природе, као и за радове на водном земљишту риболовних вода, осим водних аката потребно је прибавити акт о условима заштите природе који издаје Завод.</p>
			<p class="Basic-Paragraph">ЈП „Србијаводе” и ВПЦ „Морава” –  Ниш дужни су да редовно обавештавају Управљача о планираном режиму рада и очекиваним већим осцилацијама нивоа воде у водоакумулацији „Кључ” –  Лебане, као и да обезбеде минимални одрживи проток у водотоку Јабланице низводно од бране водоакумулације „Кључ” у складу са прописима и издатим водним актима.</p>
			<p class="Basic-Paragraph">Акумулација „Лебане” надокнадиће Управљачу штету насталу у рибљем фонду услед наглог, технички неоправданог испуштања воде из водоакумулације „Кључ”.</p>
			<p class="clan">Члан 29.</p>
			<p class="Basic-Paragraph">Планови управљања водама усклађују се са Уредбом и Планом управљања Парка природе.</p>
			<p class="Basic-Paragraph">Управљач и ЈП „Србијаводе” сарађују у стварима од заједничког интереса за управљање Парком природе и водним подручјима, посебно на усклађивању докумената из става 1. овог члана.</p>
			<p class="Basic-Paragraph">ЈП „Србијаводе” ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју Парка природе које води на основу законских овлашћења.</p>
			<p class="clan">Члан 30.</p>
			<p class="Basic-Paragraph">Експлоатација минералних сировина врши се у складу са Законом о рударству („Службени гласник РС”, бр. 44/95, 101/05 – др. закон, 85/05 – др. закон и 34/06), прописима донетим на основу тог закона, Уредбом и овим правилником.</p>
			<p class="Basic-Paragraph">На површинама на којима је утврђен режим заштите I степена забрањени су сви облици коришћења минералних сировина.</p>
			<p class="Basic-Paragraph">На површинама на којима је утврђен режим заштите II степена није допуштена експлоатација минералних сировина и коришћење материјала из корита и сa обала водотока, осим започетих радова на истраживању и експлоатацији минералних сировина за које су прибављена одобрења у складу са законом и привременог, просторно и количински ограниченог коришћења камена и дробине за потребе изградње и реконструкције објеката и уређења простора на подручју Парка природе.</p>
			<p class="Basic-Paragraph">На површинама на којима је утврђен режим заштите III степена не може се вршити експлоатација минералних сировина која није у складу са прописаним мерама заштите природе, природних вредности и културних добара, експлоатација тресета и други облици оштећивања и уништавања станишних услова и живог света тресетишта.</p>
			<p class="Basic-Paragraph">Начин и период коришћења камена и дробине, као и допуштене количине материјала из става 3. овог члана утврђују се у складу са законом, уз претходно прибављање услова Завода, а почетак и трајање радова извођач благовремено пријављује Управљачу.</p>
			<p class="clan">V. ЛОВ И РИБОЛОВ</p>
			<p class="clan">Члан 31.</p>
			<p class="Basic-Paragraph">Активности лова на подручју Парка природе обављају се у складу Законом о дивљачи и ловству („Службени гласник РС”, број 18/10), прописима донетим на основу тог закона, Законом, Уредбом и овим правилником.</p>
			<p class="Basic-Paragraph">Газдовање ловиштима на подручју Парка природе врши се на основу програма развоја ловног подручја, ловних основа и годишњих програма газдовања ловиштима.</p>
			<p class="Basic-Paragraph">На подручју Парка природе, Управљач односно ЈП „Србијашуме” је корисник ловишта „Соколовица”. На подручју парка природе налазе се  и ловиште „Топлица”  којим газдује ловачко удружење „Топлица”, Прокупље, ловиште „Косаница” којим газдује ловачке удружење „Соко”, Куршумлија, ловиште „Радан” којим газдује ловачке удружење „Бојник”, Бојник, ловиште „Лепаштица” којим газдује ловачке удружење „Горња Јабланица”, Медвеђа и ловиште „Јабланица” којим газдује ловачке удружење „Јабланица”, Лебане.  </p>
			<p class="Basic-Paragraph">Управљач односно корисници ловишта обавештавају Завод о донетим годишњим плановима газдовања ловиштима и пружају основне податке о планираним ловним активностима.</p>
			<p class="Basic-Paragraph">На површинама на којима је утврђен режим заштите I степена забрањенe су све активности лова, а на утврђеним и обележеним стаништима и местима прихране птица и других животиња забрањен је одстрел дивљачи.</p>
			<p class="Basic-Paragraph">На површинама на којима је утврђен режим заштите II и III степена лов је дозвољен у складу са законским и планским документима.</p>
			<p class="clan">Члан 32.</p>
			<p class="Basic-Paragraph">Заштита и коришћење фауне риба на подручју Парка природе врши се у складу са Законом о заштити и одрживом коришћењу рибљег фонда, прописима донетим на основу тог закона, Уредбом и овим правилником.</p>
			<p class="Basic-Paragraph">Риболовне воде на простору Парка природе припадају рибарском подручју „Јужна Морава II” чији је корисник Јужна Морава II д.о.о Југ Богданова 12 Ниш (у даљем тексту: Рибарско подручје), које је одређено решењем о установљењу рибарских подручја објављеном у „Службеном гласнику РС”, број 90/15 у складу са законом.</p>
			<p class="clan">Члан 33.</p>
			<p class="Basic-Paragraph">На Рибарском подручју дозвољене су активности рекреативног риболова, осим на риболовним водама у оквиру површина са режимом заштите I степена, где су све активности риболова забрањене.</p>
			<p class="Basic-Paragraph">У оквиру површина са режимом заштите II степена забрањена је употреба свих недозвољених средстава за лов рибе (нпр. креч, хлор, конопља, експлозив, струја, мреже и др.).</p>
			<p class="Basic-Paragraph">У оквиру површина са режимом заштите III степена забрањено је порибљавање које није у складу са програмом управљања рибарским подручјем.</p>
			<p class="Basic-Paragraph">На Рибарском подручју може се вршити риболов у научноистраживачке сврхе и санациони излов под условима утврђеним законом и програмом управљања Рибарског подручја, а на основу дозволе Министарства.</p>
			<p class="Basic-Paragraph">На Рибарском подручју могу се организовати такмичења у спортском риболову, у складу са законом и уз одобрење Управљача.</p>
			<p class="clan">Члан 34.</p>
			<p class="Basic-Paragraph">На риболовним водама Рибарског подручја утврђују се режими риболова и период ловостаја у складу са прописима који уређују заштиту и одрживо коришћење рибљег фонда.</p>
			<p class="Basic-Paragraph">Управљач може, на основу указане потребе и дозволе Министарства и у складу са програмом управљања Рибарским подручјем изменити односно пооштрити режим риболова и другачије одредити период ловостаја за одређене врсте риба.</p>
			<p class="Basic-Paragraph">Управљач ће сваке године, после доношења годишњег програма управљања рибарским подручјем, на подесан начин учинити доступним заинтересованим риболовацима режим риболова и период ловостаја за ту годину и друге информације од значаја за заштиту и коришћење риболовних вода.</p>
			<p class="clan">Члан 35.</p>
			<p class="Basic-Paragraph">Управљач, у складу са законом, издаје односно дистрибуира/продаје годишње и доплатне дозволе за рекреативни риболов.</p>
			<p class="clan">VI. СПОРТ, РЕКРЕАЦИЈА И ТУРИЗАМ</p>
			<p class="clan">Члан 36.</p>
			<p class="Basic-Paragraph">На подручју Парка природе могу се организовати спортска такмичења и активности рекреације на води и снегу, у роњењу, риболову, планинарству, алпинизму и спелеологији, бициклизму, аутомобилизму, параглајдингу и другим областима уколико се тим активностима не оштећују или угрожавају природне вредности и квалитет животне средине.</p>
			<p class="Basic-Paragraph">На површинама на којима је утврђен режим заштите I степена, као и на утврђеним и обележеним стаништима и местима прихране птица и других животиња, забрањенe су све спортске активности.</p>
			<p class="Basic-Paragraph">За такмичења из става 1. овог организатор прибавља одобрење Управљача и плаћа накнаду у складу са посебним актом који доноси Управљач.</p>
			<p class="Basic-Paragraph">Организатор је дужан да такмичење пријави Управљачу најмање 30 дана пре дана планираног за његов почетак.</p>
			<p class="Basic-Paragraph">За планиране спортске активности код којих се основано претпоставља могућност утицаја на природне вредности Парка природе и квалитет животне средине организатор, на основу обавештења Управљача прибавља услове заштите природе које издаје Завод.</p>
			<p class="Basic-Paragraph">Забрањено је организовање такмичења без одобрења Управљача и противно условима датим у одобрењу.</p>
			<p class="clan">Члан 37.</p>
			<p class="Basic-Paragraph">На подручју Парка природе правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са Законом о туризму („Службени гласник РС”, бр. 36/09, 88/10, 99/11 –  др. закон, 93/12 и 84/15), Закона о заштити природе, Уредбом, подзаконским актима и овим правилником.</p>
			<p class="clan">Члан 38.</p>
			<p class="Basic-Paragraph">Туристичке групе и појединци могу у пратњи чувара или другог овлашћеног лица Управљача посећивати и разгледати локалитете и површине на којима је утврђен режим заштите I степена, из образовних, рекреативних и опште културних разлога и потреба.</p>
			<p class="Basic-Paragraph">Управљач може за заинтересоване туристичке групе организовати обилазак других делова подручја Парка природе.</p>
			<p class="Basic-Paragraph">Намераване посете односно обилазак из ст. 1. и 2. овог члана пријављују се Управљачу најмање 24 часа раније.</p>
			<p class="Basic-Paragraph">Управљач ће израдити и донети програм презентације Парка природе којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Парка природе и упознавање његових вредности, а посебно начин презентације вредности у оквиру активности екотуризма.</p>
			<p class="clan">Члан 39.</p>
			<p class="Basic-Paragraph">За обављање делатности туризма и угоститељства из члана 37. и за услуге Управљача из члана 38. овог правилника плаћа се накнада у складу са посебним актом Управљача.</p>
			<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
			<p class="clan">Члан 40.</p>
			<p class="Basic-Paragraph">Изградња објеката и уређење простора на подручју Парка природе врши се у складу са Законом о планирању и изградњи („Службени гласник РС”, бр. 72/09 и 81/09 –  исправка, 64/10 – одлука УС 24/11, 121/12, 42/13 – одлука УС 50/13 – одлука УС 98/13 – одлука УС 132/14 и 145/14) и подзаконских аката, донетих урбанистичких планова, просторним планом подручја посебне намене подручја Парка природе („Службени гласник РС”, број 115/08), Законом, Уредбом и овим правилником.</p>
			<p class="Basic-Paragraph">На површинама на којима је утврђен режим заштите III степена забрањени су: изградња стамбених, економских и помоћних објеката пољопривредних домаћинстава и викенд објеката изван грађевинских подручја утврђених посебним планским и урбанистичким документима, односно градња објеката пољопривредних домаћинстава изван постојећих грађевинских парцела до доношења тих докумената; изградња објеката или извођење других радова којима се угрожава непосредно окружење непокретних културних добара и добара под претходном заштитом, односно, који нису у функцији заштите, уређења и презентације комплекса; обављање било каквих радова на непокретном културном добру и у његовој непосредној околини без претходно прибављених услова и сагласности надлежне службе за заштиту споменика културе и природе.</p>
			<p class="Basic-Paragraph">На површинама на којима је утврђен режим заштите II степена забрањени су: извођење радова који могу довести до оштећења објеката геонаслеђа; изградња водозахвата или дубоких бушотина издвојених за потребе појединачних домаћинстава; пренамена површина на којима се налазе влажна станишта; изградња нових јавних путева, осим у функцији ревитализације и одржавања постојећих шумских и јавних путева.</p>
			<p class="Basic-Paragraph">На површинама на којима је утврђен режим заштите I степена забрањени су радови на изградњи објеката и уређењу простора.</p>
			<p class="clan">Члан 41.</p>
			<p class="Basic-Paragraph">Планиране радове на изградњи објеката и уређењу простора, носилац радова односно инвеститор дужан је да писмено пријави Управљачу, сходну члану 57. став 5. Закона.</p>
			<p class="Basic-Paragraph">Пријава из става 1. овог члана садржи основне податке о инвеститору, врсти и обиму планираних радовa, локацији и власништву на непокретностима.</p>
			<p class="Basic-Paragraph">Управљач ће у року не дужем од 15 дана од дана подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.</p>
			<p class="Basic-Paragraph">Управљач ће од инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
			<p class="Basic-Paragraph">Инвеститор је дужан да један примерак пријаве почетка грађења објекта из члана 148. Закона о планирању и изградњи достави и управљачу.</p>
			<p class="Basic-Paragraph"> Уз пријаву, у којој наводи планирану динамику радова, инвеститор прилаже акт о условима заштите природе и грађевинску дозволу.</p>
			<p class="Basic-Paragraph">За мање монтажне објекте привременог карактера на земљишту у јавној својини из члана 146. Закона о планирању и изградњи (киосци, летње и зимске баште, тезге и други покретни мобилијар, пловећа постројења, надстрешнице, спомен обележја и др.), чије постављање и уклањање обезбеђује и уређује локална самоуправа, потребна је сагласност Управљача.</p>
			<p class="Basic-Paragraph">Забрањено је радове на изградњи објеката и уређењу простора изводити односно обављати без пријаве из овог члана, а монтажне објекте из става 7. постављати без сагласности управљача.</p>
			<p class="clan">Члан 42.</p>
			<p class="Basic-Paragraph">На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. став 12. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, Управљач ће утврдити и на погодан начин објавити списак радова на изградњи објеката и уређењу простора које инвеститор није дужан да пријави управљачу.</p>
			<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
			<p class="clan">Члан 43.</p>
			<p class="Basic-Paragraph">Одржавање чистоће и управљање отпадом на подручју Парка природе врши се у складу са Законом о управљању отпадом („Службени гласник РС”, бр. 36/09, 88/10 и 14/16), прописима донетим на основу тог закона, другим законима и прописима који се односе на отпадне материје, Уредбом и овим правилником.</p>
			<p class="Basic-Paragraph">На подручју Парка природе Уредбом  забрањено је, и то: </p>
			<p class="Basic-Paragraph">− одлагање комуналног, индустријског и грађевинског отпада, амбалаже, расходованих моторних возила, других машина и апарата, осим комуналног и пољопривредног отпада пореклом са заштићеног подручја, који може да се одлаже на прописан начин на местима која су за то одређена и обележена;</p>
			<p class="Basic-Paragraph">− руковање хемијским материјама и нафтним дериватима у количинама и на начин који могу проузроковати загађивање земљишта и вода и изазвати тровање и друге неповољне последице по биљни и животињски свет;</p>
			<p class="Basic-Paragraph">− нерегулисано испуштање отпадних вода домаћинстава, привредних и других објеката односно испуштање противно прописима из области водопривреде; </p>
			<p class="Basic-Paragraph">− складиштење стајског ђубрива на начин који нарушава животну средину, лепоту природних предела, насељених места и околине непокретних културних добара.</p>
			<p class="Basic-Paragraph">Регионални и локални планови управљања отпадом усклађују се са Уредбом и Планом управљања Парка природе.</p>
			<p class="clan">Члан 44.</p>
			<p class="Basic-Paragraph">Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене.</p>
			<p class="Basic-Paragraph">Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Парка природе, осим на простору где надлежност имају јавне комуналне службе, у насељима и на површинама поред туристичких, смештајних и угоститељских објеката.</p>
			<p class="Basic-Paragraph">Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја Парка природе и местима окупљања већег броја посетилаца.</p>
			<p class="clan">Члан 45.</p>
			<p class="Basic-Paragraph">Власници и Корисници непокретности дужни су да их одржавају у чистом и уредном стању.</p>
			<p class="Basic-Paragraph">Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и водном појасу, око јавних и привредних објекта, културних добара, историјских споменика и јавних чесми, на површинама за рекреацију и у кругу сеоских домаћинстава.</p>
			<p class="Basic-Paragraph">Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева.</p>
			<p class="Basic-Paragraph">Забрањено је запуштање и закоровљавање обрадивог пољопривредног земљишта.</p>
			<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
			<p class="clan">Члан 46.</p>
			<p class="Basic-Paragraph">Управљач у року утврђеном Уредбом и на начин прописан одговарајућим подзаконским актом обележава Парк природе као заштићено подручје таблама прописаног изгледа и садржаја које поставља на местима где јавни путеви улазе у Парк природе, а границе Парка природе обележава прописаним ознакама.</p>
			<p class="Basic-Paragraph">Управљач у роковима утврђеним законом и на начин прописан одговарајућим подзаконским актом обележава границу рибарског подручја и границе делова Рибарског подручја на којим је забрањен или ограничен риболов.</p>
			<p class="Basic-Paragraph">Управљач одговарајућим таблама обележава места и објекте где је приступ и боравак забрањен или ограничен.</p>
			<p class="Basic-Paragraph">Управљач поставља табле односно друге ознаке са информацијама о правилима унутрашњег реда и режиму риболова.</p>
			<p class="Basic-Paragraph">Управљач поставља и друге табле и ознаке од значаја за спровођење режима заштите и презентацију вредности Парка природе, као што су панои, билборди, планинарске стазе, места за камповање и логоровање, хранилишта, места за отпатке и друго.</p>
			<p class="Basic-Paragraph">Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
			<p class="clan">Члан 47.</p>
			<p class="Basic-Paragraph">На подручју Парка природе није допуштено постављање информативних табли са називима правних и физичких лица и рекламних и других паноа без одобрења Управљача.</p>
			<p class="Basic-Paragraph">За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење управљача.</p>
			<p class="Basic-Paragraph">За постављање и држање табли и паноа из става 1. овог члана управљач може наплатити накнаду у складу са посебним актом.</p>
			<p class="clan">Члан 48.</p>
			<p class="Basic-Paragraph">Фотографисање и снимање тонских и видео записа и филмова на подручју Парка природе дозвољено је.</p>
			<p class="Basic-Paragraph">За радње из става 1. овог члана које се врше у комерцијалне сврхе потребно је прибавити сагласност управљача и за њих се плаћа накнада на основу посебног акта који доноси управљач.</p>
			<p class="Basic-Paragraph">Ради прибављања сагласности из става 2. овог члана, организатор снимања односно заинтересовано лице пријављује планиране активности снимања Управљачу који је дужан да сагласност изда у року не дужем од 15 дана.</p>
			<p class="Basic-Paragraph">Управљач може привремено или трајно ускратити сагласност уколико је приметан значајан неповољан утицај на природне вредности.</p>
			<p class="Basic-Paragraph">За активности фотографисања и снимања заинтересовано лице ће према потреби и обавештењу управљача прибавити акт о условима заштите природе које издаје Завод.</p>
			<p class="Basic-Paragraph">Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави Управљачу.</p>
			<p class="clan">X. ИСТРАЖИВАЧКИ И ОБРАЗОВНИ РАД</p>
			<p class="clan">Члан 49.</p>
			<p class="Basic-Paragraph">На подручју Парка природе могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.</p>
			<p class="Basic-Paragraph">Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.</p>
			<p class="clan">Члан 50.</p>
			<p class="Basic-Paragraph">За радове и активности односно извођење пројеката на заштићеном подручју, која могу имати утицај на вредности и обележја Парка природе, односно код којих је потребно извршити поступак процене утицаја на животну средину, неопходно је у смислу члана 57. став 3. Закона прибавити акт о условима и мерама заштите природе. Носилац радова и активности, односно извођач пројекта на заштићеном подручју  прибавља сагласност Управљача.</p>
			<p class="Basic-Paragraph">За радове и активности односно извођење пројеката на заштићеном подручју, за које се не спроводи поступак процене утицаја на животну средину, у смислу члана 57. став  4. Закона, извођач радова и активности, односно носилац пројекта, дужан ја да од Завода за заштиту природе Србије прибави акт о условима и мерама заштите природе.</p>
			<p class="Basic-Paragraph">Да би прибавио сагласност из став 1. овог члана, носилац радова и активности, односно извођач пројекта писмено пријављује Управљачу планиране истраживачке радове и активности.</p>
			<p class="Basic-Paragraph">Пријава радова и активности, односно пројеката садржи податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима. </p>
			<p class="Basic-Paragraph">У пријави радова и активности, односно пројеката могу да се наведу потребе носиоца радова, активности и пројеката за услугама и потребном помоћи управљача у реализацији научног или примењеног истраживања.</p>
			<p class="Basic-Paragraph">Уз пријаву радова и активности и пројеката, носилац истих доставља акт о условима заштите природе.</p>
			<p class="Basic-Paragraph">Уз пријаву истраживања прилаже се и дозвола Министарства, када се ради о риболову у научноистраживачке сврхе, истраживањима строго заштићених и заштићених врста, спелеолошким истраживањима и сл., односно дозвола другог министарства, када се ради о геолошким и другим истраживањима за чије извођење је прописана обавеза прибављања дозволе надлежног органа.</p>
			<p class="Basic-Paragraph">Сагласност из става 1. овог члана, коју Управљач издаје у року не дужем од седам  дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга.</p>
			<p class="Basic-Paragraph">Забрањено је да се радови и активности, односно извођење пројеката, на заштићеном подручју из става 1. овог члана, започну или изводе без прибављене сагласности Управљача.</p>
			<p class="clan">Члан 51.</p>
			<p class="Basic-Paragraph">Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
			<p class="Basic-Paragraph">Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
			<p class="clan">Члан 52.</p>
			<p class="Basic-Paragraph">О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност управљача, потребно је да носилац истраживања благовремено писмено обавести Управљача.</p>
			<p class="Basic-Paragraph">Обавештење садржи исту врсту података као и пријава из члана 48. овог правилника.</p>
			<p class="Basic-Paragraph">Управљач ће одмах, а најкасније у року од два дана од пријема обавештења, пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.</p>
			<p class="Basic-Paragraph">Забрањено је истраживања из става 1. овог члана започети или изводити уколико се о њима не обавести управљач.</p>
			<p class="clan">Члан 53.</p>
			<p class="Basic-Paragraph">Образовне активности на подручју Парка природе, као што су школа у природи, теренска настава и семинари и стручне екскурзије потребно је благовремено писмено пријавити управљачу.</p>
			<p class="Basic-Paragraph">Активности из става 1. овог члана не могу започети пре него што управљач потврди пријем пријаве тих активности. </p>
			<p class="Basic-Paragraph">Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. </p>
			<p class="Basic-Paragraph">У пријави се могу навести и услуге односно помоћ која се очекује од управљача.</p>
			<p class="Basic-Paragraph">Управљач ће одмах, а најкасније у року од два дана од дана пријема пријаве, писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
			<p class="clan">Члан 54.</p>
			<p class="Basic-Paragraph">У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.</p>
			<p class="Basic-Paragraph">О завршетку елабората односно публиковању резултата о извршеним истраживањима носилац истраживања дужан ја да обавести Управљача у року од 15 дана као и да тај елаборат или публиковани рад достави управљачу.</p>
			<p class="Basic-Paragraph">Правном или физичком лицу, које благовремено не поднесе извештај из става 1. овог члана, односно не достави обавештење и елаборат или рад из става 2. овог члана, управљач може ускратити сагласност за наредна истраживања односно обавештење и услуге за обављање образовних активности.</p>
			<p class="clan">XI. ЧУВАРСКА СЛУЖБА</p>
			<p class="clan">Члан 55.</p>
			<p class="Basic-Paragraph">Спровођење правила унутрашњег реда обезбеђује и непосредни надзор на подручју Парка природе врши чуварска служба.</p>
			<p class="Basic-Paragraph">Чуварска служба има два организациона дела и то у оквиру Шумског газдинства „Топлица” – Куршумлија са седиштем у Шумској управи Прокупље и Куршумлија и Шумског газдинства „Шума” – Лесковац са седиштем у Шумској управи Лесковац, Лебане и Медвеђа прецизираних у члану 26. став 4. овог правилника.</p>
			<p class="Basic-Paragraph">Координацију послова организационих делова чуварске службе врши управник Радне јединице „Парк природе Радан” (у даљем тексту: управник).</p>
			<p class="Basic-Paragraph">Чуварску службу чине, односно послове чуварске службе у својству лица са законским овлашћењима и обавезама, непосредно обављају чувари и руководилац чуварске службе (у даљем тексту: руководилац).</p>
			<p class="Basic-Paragraph">Чувар је за свој посао у чуварској служби непосредно одговоран руководиоцу, а руководилац је за свој посао у чуварској служби непосредно одговоран управнику.</p>
			<p class="Basic-Paragraph">Број чувара утврђује ЈП „Србијашуме” актом о систематизацији послова и радних места, а врста и обим конкретних послова које Чувар обавља утврђује се уговором о раду или другим појединачним актом, у складу са законом.</p>
			<p class="clan">Члан 56.</p>
			<p class="Basic-Paragraph">За време службе, чувар носи службену одећу на којој је знак Парка природе, знак заштите природе и знак ЈП „Србијашуме”.</p>
			<p class="clan">Члан 57.</p>
			<p class="Basic-Paragraph">Чувар за време службе може носити и службено оружје.</p>
			<p class="Basic-Paragraph">Врсту, услове и правила ношења и употребе и начин чувања оружја утврђује Управљач у складу са законом.</p>
			<p class="clan">Члан 58.</p>
			<p class="Basic-Paragraph">Чувар поседују службену легитимацију којом доказује идентитет, статус службеног лица и овлашћења у складу са Законом о заштити природе.</p>
			<p class="Basic-Paragraph">Чувар је дужан да у вршењу одговарајућих службених радњи претходно покаже службену легитимацију.</p>
			<p class="Basic-Paragraph">Службену легитимацију чувару издаје управљач на обрасцу који прописује Министар.</p>
			<p class="Basic-Paragraph">О издатим легитимацијама управљач води евиденцију.</p>
			<p class="Basic-Paragraph">Чувар који је престао да врши чуварску службу, дужан је да службену легитимацију у року од три дана од дана престанка службе врати управљачу, коју ће управљач одмах поништити и ту чињеницу унети у евиденцију из става 4. овог члана.</p>
			<p class="Basic-Paragraph">У случају губитка или нестанка службене легитимације чувар је дужан да о овоме одмах обавести управљача.</p>
			<p class="Basic-Paragraph">Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.</p>
			<p class="clan">Члан 59.</p>
			<p class="Basic-Paragraph">Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.</p>
			<p class="Basic-Paragraph">Чуварски рејон, у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.</p>
			<p class="Basic-Paragraph">Чувар је одговоран за унутрашњи ред у рејону за који је задужен.</p>
			<p class="Basic-Paragraph">Чувар свакодневно врши обилазак делова рејона или рејон у целости. Чувар има право и обавезу да изврши потребну службену радњу у било ком чуварском рејону на подручју Парка природе.</p>
			<p class="Basic-Paragraph">Рад чувара повремено и по потреби организује се у пару или са више чувара истовремено, кроз рад у сменама, или дежурства, патролни обилазак и стационарне контроле, или комбиновањем напред наведених метода, односно другом применом теренског рада.</p>
			<p class="Basic-Paragraph">Управљач ће посебним актом утврдити и на погодан начин објавити чуварске рејоне са њиховим називима, површинама, именима чувара и одговарајућим графичким приказом.</p>
			<p class="clan">Члан 60.</p>
			<p class="Basic-Paragraph">У вршењу чуварске службе, дужност чувара је да:</p>
			<p class="Basic-Paragraph">1) прати, односно надгледа кретање и активности посетилаца и других корисника, посебно:</p>
			<p class="Basic-Paragraph">– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,</p>
			<p class="Basic-Paragraph">– коришћење минералних сировина, односно камена, шљунка, песка, дробине, земље и тресета,</p>
			<p class="Basic-Paragraph">– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,</p>
			<p class="Basic-Paragraph">– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,</p>
			<p class="Basic-Paragraph">– лов, гајење и коришћење дивљачи,</p>
			<p class="Basic-Paragraph">– риболов,</p>
			<p class="Basic-Paragraph">– употребу моторних возила и пловила,</p>
			<p class="Basic-Paragraph">– постављање објеката на води и монтажних и привремених објеката,</p>
			<p class="Basic-Paragraph">– улазак у зоне, места и објекте у којима је посета забрањена или ограничена,</p>
			<p class="Basic-Paragraph">– камповање, логоровање,</p>
			<p class="Basic-Paragraph">– ложење ватре на отвореном и примену правила и мера заштите од пожара,</p>
			<p class="Basic-Paragraph">– организацију и одвијање спортских такмичења и других манифестација,</p>
			<p class="Basic-Paragraph">– одлагање отпада;</p>
			<p class="Basic-Paragraph">2) прати стање биљних и животињских врста и других вредности Парка природе и води евиденцију о њима;</p>
			<p class="Basic-Paragraph">3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
			<p class="Basic-Paragraph">4) пружа податке, помоћ и услуге посетиоцима при обиласку и разгледању Парка природе;</p>
			<p class="Basic-Paragraph">5) прати и пружа друге потребне услуге организаторима и учесницима научних и других истраживања и образовних активности;</p>
			<p class="Basic-Paragraph">6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;</p>
			<p class="Basic-Paragraph">7) сарађује са инспектором за заштиту животне средине и обавештава о стварима из његове надлежности;</p>
			<p class="Basic-Paragraph">8) сарађује се органом унутрашњих послова и према указаној потреби тражи његову помоћ;</p>
			<p class="Basic-Paragraph">9) саставља записник, обавештава руководиоца и управника Парка природе и обавља друге овде неспоменуте послове, у складу са законом и актом управљача;</p>
			<p class="Basic-Paragraph">10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
			<p class="clan">Члан 61.</p>
			<p class="Basic-Paragraph">Када Чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да:</p>
			<p class="Basic-Paragraph">1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова;</p>
			<p class="Basic-Paragraph">2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља;</p>
			<p class="Basic-Paragraph">3) изврши преглед свих врста возила, пловних објеката и товара;</p>
			<p class="Basic-Paragraph">4) изврши сваки преглед, осим станова и других просторија за чији је преглед потребан судски налог, а посебно преглед:</p>
			<p class="Basic-Paragraph">– пртљага и личних ствари,</p>
			<p class="Basic-Paragraph">– улова и средстава за лов и риболов,</p>
			<p class="Basic-Paragraph">– алата и средстава за сакупљање биљака и животиња;</p>
			<p class="Basic-Paragraph">5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;</p>
			<p class="Basic-Paragraph">6) затражи успостављање претходног стања, односно нареди мере за спречавање и уклањање штетних последица, а посебно:</p>
			<p class="Basic-Paragraph">– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
			<p class="Basic-Paragraph">– забрани на лицу места радове и активности које се обављају противно одредбама овог правилника и правилима противпожарне заштите,</p>
			<p class="Basic-Paragraph">– нареди пуштање на слободу односно враћање у природу здравих и неповређених примерака животиња уколико је то за њих безбедно.</p>
			<p class="clan">Члан 62.</p>
			<p class="Basic-Paragraph">Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.</p>
			<p class="Basic-Paragraph">Садржај записника или опис који се уноси у записник је саопштавање оног што је затечено, нађено, утврђено, или на други начин прибављено и констатовано.</p>
			<p class="Basic-Paragraph">У садржај се обавезно уносе:</p>
			<p class="Basic-Paragraph">– подаци о извршиоцима недозвољених радњи, а ако је извршилац непознат то се констатује уз основану претпоставку о могућем извршиоцу,</p>
			<p class="Basic-Paragraph">– начин и време извршења радње, средства и алати којима је радња извршена,</p>
			<p class="Basic-Paragraph">– подаци о сведоцима и другим расположивим доказима ако постоје,</p>
			<p class="Basic-Paragraph">– настала штета, документована што прецизнијим подацима и по могућству фотографијом,</p>
			<p class="Basic-Paragraph">– подаци о одузетим предметима и средствима из тачке 5) члана 61.</p>
			<p class="Basic-Paragraph">Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
			<p class="Basic-Paragraph">Управљач ће прописати образац записника из овог члана.</p>
			<p class="clan">Члан 63.</p>
			<p class="Basic-Paragraph">О привремено одузетим предметима из члана 61. чувар издаје потврду са тачним подацима о врсти и количини.</p>
			<p class="Basic-Paragraph">Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
			<p class="Basic-Paragraph">О привремено одузетим предметима управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
			<p class="clan">Члан 64.</p>
			<p class="Basic-Paragraph">Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.</p>
			<p class="Basic-Paragraph">Чувар води дневник, односно евиденцију дневних активности, чији садржај прописује Управљач.</p>
			<p class="clan">Члан 65.</p>
			<p class="Basic-Paragraph">Чувар полаже стручни испит у складу са програмом који прописује Министар.</p>
			<p class="Basic-Paragraph">Управљач сам организује или на други начин обезбеђује обуку, стручно усавршавање и проверу знања и вештина чувара.</p>
			<p class="clan">Члан 66.</p>
			<p class="Basic-Paragraph">Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом управљача.</p>
			<p class="clan">Члан 67.</p>
			<p class="Basic-Paragraph">На основу записника и обавештења Чувара о учињеној забрањеној, односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
			<p class="clan">XII. ПРОТИВПОЖАРНА ЗАШТИТА</p>
			<p class="clan">Члан 68.</p>
			<p class="Basic-Paragraph">На подручју Парка природе планирају се и спроводе мере заштите од пожара у складу са Законом о заштити од пожара („Службени гласник РС”, бр. 111/09  и 20/15), Законом о шумама и прописима донетим на основу тих закона, планом управљања Парка природе и плановима заштите од пожара.</p>
			<p class="Basic-Paragraph">Управљач доноси план заштите од пожара за подручје Парка природе у складу са чланом 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
			<p class="Basic-Paragraph">Јавно предузеће за газдовање шумама „Србијашуме” у складу са Законом о шумама доноси планове заштите шума од пожара за топличко и лесковачко шумско подручје којима припада подручје Парка природе.</p>
			<p class="Basic-Paragraph">Планом и програмом управљања Парка природе утврђују се приоритетни односно годишњи оперативни задаци противпожарне заштите.</p>
			<p class="Basic-Paragraph">Управљач ће на погодан начин објавити, односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену.</p>
			<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 69.</p>
			<p class="Basic-Paragraph">Надзор над применом овог правилника врши Министарство.</p>
			<p class="clan">Члан 70.</p>
			<p class="Basic-Paragraph">Управљач ће овај правилник учинити доступним, свим трећим лицима, објављивањем на интернет страници Управљача као и на огласној табли Радне јединице „Парк природе Радан”.</p>
			<p class="Basic-Paragraph">Управљач ће извод из овог правилника, са основним правилима унутрашњег реда и забрањеним радњама, односно активностима, истакнути на погодан и видан начин у оквиру подручја Парка природе „Радан”.</p>
			<p class="clan">Члан 72.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.</p>
			<p class="potpis">Број 75/2018-6 </p>
			<p class="potpis">У Београду, 5. априла 2018. године</p>
			<p class="potpis">Председник Надзорног одбора,</p>
			<p class="potpis"><span class="bold">Милош Срећковић, </span>с.р<span class="krajzakdela">.</span></p>
	</div>

