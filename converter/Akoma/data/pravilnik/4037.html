


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
			<p class="Basic-Paragraph">На основу члана 54. став 5. Закона о инспекцијском надзору („Службени гласник РС”, број 36/15),</p>
			<p class="Basic-Paragraph">Министар просвете, науке и технолошког развоја доноси</p>
			<p class="odluka-zakon">ПРАВИЛНИК</p>
			<p class="odluka-zakon">о облику и начину вршења унутрашње контроле у просветној инспекцији</p>
			<p class="auto-style1">"Службени гласник РС", број 63 од 17. августа 
			2018.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују облик и начин вршења унутрашње контроле у просветној инспекцији и код имаоца јавног овлашћења, односно контроле над поступањем лица које има овлашћење да врши инспекцијски надзор у области просвете – просветног инспектора и државног службеника овлашћеног за вршење инспекцијског надзора. </p>
			<p class="clan">Члан 2.</p>
			<p class="Basic-Paragraph">Вршењем унутрашње контроле на јединствен начин се, у оквиру прописаних овлашћења и датог налога, врши контрола законитости, односно правилности рада просветног инспектора и државног службеника овлашћеног за вршење инспекцијског надзора у области просвете (у даљем тексту: субјекта контроле).</p>
			<p class="Basic-Paragraph">Циљ рада унутрашње контроле јесте подршка и подстицај субјекту контроле, који у потпуности квалитетно и одговорно приступа реализацији задатих радних циљева и послова, подстицање на боље резултате рада и стварање услова за подизање нивоа квалитета рада, као и услова за стручно усавршавање, а у циљу елиминисања евентуалног незаконитог, несавесног и непрофесионалног рада субјекта контроле.</p>
			<p class="clan">Члан 3.</p>
			<p class="Basic-Paragraph">Контролор је државни службеник који је овлашћен да врши послове унутрашње контроле.</p>
			<p class="Basic-Paragraph">Контролор је, у обављању послова контроле, независан и дужан да поступа непристрасно, савесно и одговорно, са високим нивоом стручног знања и професионализма, уз пуно поштовање достојанства и личног интегритета субјекта контроле.</p>
			<p class="Basic-Paragraph">Контролор може да поднесе иницијативу за припрему инструкција и директива за прецизирање процедура унутрашњег надзора, за стручно усавршавање субјекта контроле у обављању послова инспекцијског надзора и других послова, за припрему прописа и општих аката са циљем уједначеног приступа и критеријума у вредновању рада субјекта контроле и за измену или допуну плана рада.</p>
			<p class="Basic-Paragraph">Контролор уредно води евиденцију о вршењу унутрашње контроле о чему сачињава извештај који доставља руководиоцу организационе јединице у којој се обављају послови унутрашње контроле.</p>
			<p class="Basic-Paragraph">Руководилац организационе јединице у којој се обављају послови унутрашње контроле води евиденцију издатих налога, која садржи евиденцију извештаја контролора са коначним вредновањем рада, предложеним мерама и др. </p>
			<p class="clan">Члан 4.</p>
			<p class="Basic-Paragraph">Унутрашња контрола врши се, у складу са природом предмета контроле и потребама утврђивања тачног и потпуног чињеничног стања:</p>
			<p class="Basic-Paragraph">1) као теренска – изван службених просторија инспекције, на лицу места;</p>
			<p class="Basic-Paragraph">2) као канцеларијска – у службеним просторијама.</p>
			<p class="Basic-Paragraph">Унутрашња контрола врши се као редовна – сагласно годишњем плану рада и као ванредна, а на основу представки физичких и правних лица, поводом писаних обраћања инспектора и државних службеника овлашћених за вршење инспекцијског надзора и по сопственој иницијативи, односно на основу прикупљених обавештења и других сазнања.</p>
			<p class="clan">Члан 5.</p>
			<p class="Basic-Paragraph">Унутрашњу контролу врше најмање два контролора, а изузетно, ако то налажу рокови и обим вршења унутрашње контроле, ту контролу може вршити само један контролор.</p>
			<p class="Basic-Paragraph">За вршење унутрашње контроле руководилац организационе јединице у којој се обављају послови унутрашње контроле, односно министар или лице које они овласте, контролору издаје писани налог који обавезно садржи број и датум, податке о контролору, субјекту контроле, облику и врсти унутрашње контроле, времену и роковима вршења унутрашње контроле, опис и обим предмета инспекцијског надзора која ће бити предмет контроле и циљ вршења унутрашње контроле. </p>
			<p class="clan">Члан 6.</p>
			<p class="Basic-Paragraph">У вршењу унутрашње контроле контролор је везан садржином налога, односно утврђеним предметом контроле и нема овлашћење да проширује обим предмета контроле који је утврђен налогом.</p>
			<p class="Basic-Paragraph">Ако у току вршења унутрашње контроле контролор открије незаконитост, односно неправилности у раду субјекта контроле, која је изван границе дате налогом, дужан је да о томе одмах обавести непосредног руководиоца који ће му дати упутство о начину даљег поступања, о чему контролор сачињава службену забелешку у записнику о вршењу унутрашње контроле.</p>
			<p class="clan">Члан 7.</p>
			<p class="Basic-Paragraph">Субјекту контроле, односно његовом непосредном руководиоцу благовремено се доставља налог или обавештење о датом налогу, уз најаву времена вршења унутрашње контроле.</p>
			<p class="Basic-Paragraph">Обавештење из става 1. овог члана доставља се уручењем писаног налога или обавештења лично или преко службене мејл адресе, најмање пет радних дана пре започињања вршења унутрашње контроле.</p>
			<p class="clan">Члан 8.</p>
			<p class="Basic-Paragraph">Вршење унутрашње контроле контролор започиње уручењем писаног налога субјекту контроле.</p>
			<p class="Basic-Paragraph">Изузетно, са вршењем унутрашње контроле, у оправданим случајевима, односно када је утврђивању чињеница неопходно приступити без одлагања, може се започети без претходног уручења налога или обавештења о датом налогу.</p>
			<p class="Basic-Paragraph">Изузетно, вршењу унутрашње контроле, уз сагласност контролора, може присуствовати непосредни руководилац субјекта контроле, као и други државни службеници.</p>
			<p class="clan">Члан 9.</p>
			<p class="Basic-Paragraph">Приликом вршења унутрашње контроле контролор из приложених предмета инспекцијског надзора, као и других докумената, у границама датог налога, може да проверава:</p>
			<p class="Basic-Paragraph">1) законитост поступања у управним предметима и радњама у вршењу канцеларијског и теренског инспекцијског надзора;</p>
			<p class="Basic-Paragraph">2) поштовање прописаних упутстава, односно процедура; </p>
			<p class="Basic-Paragraph">3) поштовање одредби из канцеларијског пословања;</p>
			<p class="Basic-Paragraph">4) остале послове радног места и утврђених радних циљева;</p>
			<p class="Basic-Paragraph">5) савесно извршавање дужности из радног односа;</p>
			<p class="Basic-Paragraph">6) однос према странкама, непосредном руководиоцу, као и према другим лицима запосленим у организационој јединици, као и поступање сагласно етичком кодексу понашања.</p>
			<p class="clan">Члан 10.</p>
			<p class="Basic-Paragraph">Субјект контроле, односно његов непосредни руководилац је у обавези да контролору, поред предмета из вршења инспекцијског надзора, предочи и стави на располагање сву другу документацију, као што су радни циљеви, налози претпостављеног, евиденције доласка, односно одласка са посла, подаци о располагању средствима, подаци из рачунара, односно увид у рачунар субјекта контроле и др.</p>
			<p class="Basic-Paragraph">У циљу сагледавања и утврђивања свих битних чињеница из предмета контроле, контролор може узети изјаву од субјекта контроле, његовог непосредног руководиоца, као и од лица запослених у организационој јединици у којој је субјект контроле радно ангажован, а у оправданом случају и од других лица.</p>
			<p class="clan">Члан 11.</p>
			<p class="Basic-Paragraph">О вршењу унутрашње контроле контролор сачињава записник, који садржи:</p>
			<p class="Basic-Paragraph">1) назив органа; </p>
			<p class="Basic-Paragraph">2) број и датум налога;</p>
			<p class="Basic-Paragraph">3) место, дан и час када се радња предузимала; </p>
			<p class="Basic-Paragraph">4) лично име контролора, субјекта контроле и других присутних лица;</p>
			<p class="Basic-Paragraph">5) податке о затеченим лицима, који потписују записник о извршеној контроли;</p>
			<p class="Basic-Paragraph">6) навођење исправа које су коришћене;</p>
			<p class="Basic-Paragraph">7) назнаку о предмету вршења унутрашње контроле; </p>
			<p class="Basic-Paragraph">8) чињенично стање утврђено у контроли;</p>
			<p class="Basic-Paragraph">9) изјаве субјекта контроле;</p>
			<p class="Basic-Paragraph">10) изјаве других лица;</p>
			<p class="Basic-Paragraph">11) примедбе субјекта контроле;</p>
			<p class="Basic-Paragraph">12) време завршетка вршења унутрашње контроле;</p>
			<p class="Basic-Paragraph">13) списак прилога који чине саставни део записника;</p>
			<p class="Basic-Paragraph">14) потпис контролора и лица која су учествовала у предузимању радњи и лица од којих је узета изјава и др.</p>
			<p class="Basic-Paragraph">Контролор записником констатује затечено чињенично стање и исти представља доказ о току и садржини предузетих радњи и датих изјава.</p>
			<p class="Basic-Paragraph">Контролор и субјект контроле потписују сваку страну записника.</p>
			<p class="Basic-Paragraph">Саставни део записника могу бити фотокопије докумената, исправа и других доказа, на основу којих је утврђено чињенично стање констатовано записником. </p>
			<p class="Basic-Paragraph">Записник се сачињава у три истоветна примерка, од којих два примерка задржава контролор, а један субјект контроле.</p>
			<p class="Basic-Paragraph">У погледу осталих делова записника, као и поступања, односно права и обавеза контролора и субјекта контроле, сходно се примењују прописи којима се уређује област општег управног поступка.</p>
			<p class="clan">Члан 12.</p>
			<p class="Basic-Paragraph">Након извршене унутрашње контроле, у року од пет радних дана, контролор је у обавези да сачини налаз/мишљење о вршењу инспекцијског надзора и резултатима рада субјекта контроле, који поред елемената из члана 11. овог правилника, чини прилог и саставни део записника који доставља субјекту контроле и његовом непосредном руководиоцу.</p>
			<p class="Basic-Paragraph">У зависности од садржине налога, утврђеног чињеничног стања констатованог записником, контролор, у налазу/мишљењу, за сваки од елемената провере из члана 9. овог правилника и за све елементе укупно, износи свој суд о контролисаном вршењу инспекцијског надзора и резултатима рада инспектора који је био субјект контроле, које изражава описно и исказује као:</p>
			<p class="Basic-Paragraph">1) нарочито високо;</p>
			<p class="Basic-Paragraph">2) високо;</p>
			<p class="Basic-Paragraph">3) задовољавајуће;</p>
			<p class="Basic-Paragraph">4) ниско;</p>
			<p class="Basic-Paragraph">5) незадовољавајуће.</p>
			<p class="clan">Члан 13.</p>
			<p class="Basic-Paragraph">Субјект контроле има право да стави примедбе на налаз/мишљење у року од пет дана од дана пријема, које се доставља контролору.</p>
			<p class="Basic-Paragraph">Ако су примедбе основане, контролор може да измени претходни налаз/мишљење и да ту одлуку посебно образложи.</p>
			<p class="Basic-Paragraph">Ако контролор сматра да су примедбе неосноване, исте ће, заједно са списима предмета, најкасније у року од пет радних дана од дана пријема, проследити руководиоцу организационе јединице у којој се обављају послови унутрашње контроле. </p>
			<p class="clan">Члан 14.</p>
			<p class="Basic-Paragraph">Унутрашња контрола је дужна да инспектору или државном службенику овлашћеном за вршење инспекцијског надзора укаже на пропусте и недостатке у раду, пружи потребна објашњења, савете и информације, преноси искуства и предузме друге мере и радње ради остварења законитог, правилног и адекватног надзора који врши инспекција.</p>
			<p class="Basic-Paragraph">У зависности од исказаног налаза/мишљења о вршењу инспекцијског надзора и резултатима рада субјекта контроле, контролор може предложити одређене мере.</p>
			<p class="Basic-Paragraph">У случају утврђивања „ниског” или „незадовољавајућег” степена усаглашености поступања надзираног субјекта са законом, другим прописом и етичким кодексом, контролор је у обавези да предложи једну или више мера, односно:</p>
			<p class="Basic-Paragraph">1) додатну обуку субјекта контроле, са предлогом начина обуке;</p>
			<p class="Basic-Paragraph">2) континуирану едукацију у одређеним областима надзора;</p>
			<p class="Basic-Paragraph">3) препоруку непосредном руководиоцу да у одређеном временском периоду ангажује субјекта контроле на мање сложеним пословима инспекцијског надзора;</p>
			<p class="Basic-Paragraph">4) упућивање субјекта контроле на заједничко вршење инспекцијског надзора са одређеним просветним инспектором или просветним инспектором за кога је дат суд да је његово вршење инспекцијског надзора и рад „нарочито високо” или „високо”;</p>
			<p class="Basic-Paragraph">5) као и друге мере које су усмерене на унапређење рада тј. отклањање незаконитог, односно неправилног рада субјекта контроле и спречавања понављања уочених пропуста.</p>
			<p class="Basic-Paragraph">Поступање сагласно предложеној мери, односно акту надлежног лица којим се обезбеђује спровођење мере обавезује субјекта контроле.</p>
			<p class="clan">Члан 15.</p>
			<p class="Basic-Paragraph">Ако приликом вршења унутрашње контроле, контролор уочи такве незаконитости, односно неправилности, које чине повреду радне дужности, прекршај или кривично дело, дужан је да о томе, без одлагања, ради даљег поступања, обавести надлежни орган и надлежног руководиоца.</p>
			<p class="clan">Члан 16.</p>
			<p class="Basic-Paragraph">О предузимању мера у вези са извршеном унутрашњом контролом одлучује се сагласно одредбама прописа којима се уређују права и дужности државних службеника.</p>
			<p class="clan">Члан 17.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-506/2018-12</p>
			<p class="potpis">У Београду, 3. августа 2018. године</p>
			<p class="potpis">Министар,</p>
			<p class="potpis"><span class="bold">Младен Шарчевић, </span>с.р.</p>
	</div>

