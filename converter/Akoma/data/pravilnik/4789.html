


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	color: #008000;
}
</style>


	<div class="story">
			<p class="Basic-Paragraph">На основу члана 181. став 2. тачка 12) Закона о државном премеру и катастру („Службени гласник РС”, бр. 72/09, 18/10, 65/13, 15/15 –  УС, 96/15, 47/17 – аутентично тумачење, 113/17 – др. закон и 41/18 – др. закон) и члана 54. став 3. Закона о поступку уписа у катастар непокретности и водова („Службени гласник РС”, број 41/18), </p>
			<p class="Basic-Paragraph">Директор Републичког геодетског завода доноси </p>
			<p class="odluka-zakon">ПРАВИЛНИК</p>
			<p class="odluka-zakon">о начину приступа,  дистрибуције, издавања, коришћења, складиштења и заштите података геодетско-катастарског информационог система </p>
			<p class="centar">"Службени гласник РС", број 76 од 12. октобра 
			2018.</p>
			<p class="bold">1. Уводне одредбе</p>
			<p class="clan">Члан 1.</p>
			<p class="Basic-Paragraph">Овим правилником прописује се начин приступа, односно увида, дистрибуције,  издавања, коришћења, чувања, складиштења и заштите података геодетско-катастарског информационог система Републичког геодетског завода (у даљем тексту: ГКИС),  података премера, катастра непокретности и водова у аналогном облику, као и других података из надлежности Републичког геодетског завода (у даљем тексту: Завод). </p>
			<p class="clan">Члан 2.</p>
			<p class="Basic-Paragraph">ГКИС садржи просторне и описне податке катастра непокретности и катастра водова, податке о основним геодетским радовима, премеру непокретности, државним границама, геодетским радовима за посебне потребе, вредности непокретности, као и топографске карте, регистар просторних јединица, адресни регистар и регистар цена.</p>
			<p class="Basic-Paragraph">Подаци из члана 1. овог правилника (у даљем тексту: подаци) чувају се, дају на увид, дистрибуирају и издају у електронској или аналогној форми.</p>
			<p class="clan">Члан 3.</p>
			<p class="Basic-Paragraph">Чување, складиштење и заштита података из ГКИС-а врши се у складу са Законом о информационој безбедности („Службени гласник РСˮ, бр. 6/16 и 94/17), Уредбом о ближем садржају акта о безбедности информационо-комуникационих система од посебног значаја, начину провере и садржају извештаја о провери безбедности информационо-комуникационих система од посебног значаја („Службени гласник РСˮ, број 94/16), Правилником о безбедности информационо-комуникационих система у Републичком геодетском заводу 07 број 110-7/2017 од 12. јуна 2017. године (у даљем тексту: Правилник о безбедности), као и овим правилником.</p>
			<p class="Basic-Paragraph">Чување, складиштење и заштита података у аналогном облику врши се у складу са прописима који уређују архивску грађу и овим правилником.</p>
			<p class="Basic-Paragraph">Чување, увид и издавање тајних података врши се у складу са прописима који уређују заштиту тајних података. </p>
			<p class="bold">2. Чување података</p>
			<p class="clan">Члан 4.</p>
			<p class="Basic-Paragraph">Подаци у аналогном облику (у даљем тексту: аналогни подаци) чувају се у просторијама Завода које су за ту намену предвиђене и у којима су обезбеђене мере заштите, као и  услови и опрема за смештај података.</p>
			<p class="Basic-Paragraph">Подаци изворно настали у дигиталном облику или преведени из аналогног у дигитални облик (у даљем тексту: дигитални подаци) чувају се на медијима дигиталног записа, серверима, сториџима, односно уређајима за складиштење података, у складу са важећим стандардима. </p>
			<p class="clan">Члан 5.</p>
			<p class="Basic-Paragraph">Завод дигиталне податке чува у&nbsp;својим просторијама, а уколико је потребно може користити и &nbsp;услуге од трећег лица/оператора.</p>
			<p class="Basic-Paragraph">Приступ просторији у којој се налазе сервери, сториџи, односно уређаји за складиштење података имају само овлашћена лица, у складу са Правилником о безбедности.</p>
			<p class="Basic-Paragraph">Просторија из става 2. овог члана мора бити обезбеђена механичком бравом, магнетном картицом и видео надзором, обезбеђена од компромитујућег електромагнетског зрачења, пожара и других елементарних непогода, са обезбеђеном одговарајућом температуром, као и да испуњава друге услове предвиђене прописима који уређују безбедност информационо-комуникационих система.</p>
			<p class="clan">Члан 6.</p>
			<p class="Basic-Paragraph">Пријем података на чување врши овлашћено лице Завода. </p>
			<p class="Basic-Paragraph">Приликом пријема података овлашћено лице дужно је да идентификује припадност података територијалној јединици, провери комплетност података по врсти, обиму и формату, провери да ли су подаци оверени и да примљене податке евидентира. </p>
			<p class="Basic-Paragraph">Аналогни подаци, које унутрашње јединице Завода предају Одељењу архива ради превођења у дигитални облик, морају бити припремљени у складу са прописаним техничким нормативима. </p>
			<p class="Basic-Paragraph">Пријем дигиталних података врши се у прихватљивом формату, односно у формату у којем су подаци изворно настали и даље се одржавају. </p>
			<p class="clan">Члан 7.</p>
			<p class="Basic-Paragraph">Евиденција о примљеним подацима води се у унутрашњим јединицама Завода посебно за сваку календарску годину, у складу са прописима који уређују канцеларијско пословање у органима управе. </p>
			<p class="Basic-Paragraph">Евиденцију из става 1. овог члана Одељење архива води на Обрасцу 1 – Регистар примљених података, који је одштампан уз овај правилник и чини његов саставни део. </p>
			<p class="clan">Члан 8.</p>
			<p class="Basic-Paragraph">После пријема и евидентирања, аналогни подаци смештају се у просторије предвиђене за ту намену, а дигитални подаци преносе се на адекватне дигиталне медије,  сервере, сториџе, односно уређаје за складиштење података. </p>
			<p class="clan">Члан 9.</p>
			<p class="Basic-Paragraph">У Одељењу архива чувају се: </p>
			<p class="Basic-Paragraph">1) оригинални подаци мерења и рачунања, и то: астрономско-геодетске мреже; гравиметријске мреже; тригонометријске мреже; мреже сталних геодетских тачака одређених методама глобалног позиционирања; мреже везних тачака; мреже нивелмана високе тачности; мреже прецизног нивелмана и мреже техничког нивелмана; градске тригонометријске мреже; коте и описи репера градске нивелманске мреже; </p>
			<p class="Basic-Paragraph">2) оригинални описи положаја тригонометријских, нивелманских и везних тачака; </p>
			<p class="Basic-Paragraph">3) архивски оригинали планова размере 1:500, 1:1000, 1:1440, 1:2000, 1:2500, 1:2880, 1:5000, свих епоха који су били предмет израде и репродукције; </p>
			<p class="Basic-Paragraph">4) оригинали (архивски и издавачки) основне државне карте размере 1:5000 и 1:10000 и осталих карата свих размера; </p>
			<p class="Basic-Paragraph">5) копије основне државне карте и осталих карата; </p>
			<p class="Basic-Paragraph">6) негативи, филмови, плоче, дијапозитиви и контакт копије добијене фотограметријским снимањем; </p>
			<p class="Basic-Paragraph">7) елаборати описа државне границе; </p>
			<p class="Basic-Paragraph">8) оригинали записника о опису граница катастарских општина; </p>
			<p class="Basic-Paragraph">9) оригинали карата бонитирања земљишта са описима педолошких профила и резултатима лабораторијских анализа узорака и регистар угледних бонитетних земљишта; </p>
			<p class="Basic-Paragraph">10) теренски елаборати републичких угледних бонитетних земљишта, лабораторијске анализе узорака угледних бонитетних земљишта, елаборати основе катастарског класирања и спискови угледних земљишта за катастарске срезове и катастарске општине; </p>
			<p class="Basic-Paragraph">11) карте тригонометријских и нивелманских мрежа свих редова и карте државне референтне мреже и локалне референтне мреже; </p>
			<p class="Basic-Paragraph">12) прегледне тематске карте Републике Србије размере 1:100.000, 1:200.000, 1:300.000, 1:500.000, 1:750.000, 1:900.000, 1:1.000.000 и ситније са пратећим метафајловима; </p>
			<p class="Basic-Paragraph">13) микрофилмови, снимљена документација на среброхалогенидном микро-филму-негатив филму, дијазо-филму и друго на одговарајућим облицима (апертурна картица, ролна, микрофиш и др.); </p>
			<p class="Basic-Paragraph">14) подаци у дигиталном облику (основна државна карта размере 1:5000 и 1:10000, скенирани планови, карте, аерофотограметријски и сателитски снимци са пратећим подацима, дигитални ортофото и дигитални фотомозаици, дигитални модел терена, дигитални висински модел, основни топографски модел, подаци и производи добијени применом LIDAR технологије и применом методе даљинске детекције, регистар географских имена, државне карте, метаподаци, геодетски план водова, база података тригонометријских и нивелманских мрежа, дигитални топографски кључ и сви остали подаци који су предмет превођења из аналогног у дигитални облик); </p>
			<p class="Basic-Paragraph">15) скенирани архивски оригинали плановa и карата; </p>
			<p class="Basic-Paragraph">16) архивски оригинали дигиталног катастарског плана (у даљем тексту: ДКП), који се састоје од копије главног пројекта, копије базе података, геодетског плана и података који описују садржај ДКП-а (надлежна служба, катастарска општина, размера, нумерички подаци премера, извор података, епоха и др.) у дигиталном облику; </p>
			<p class="Basic-Paragraph">17) радни оригинали ДКП-а са стањем на крају сваке календарске године; </p>
			<p class="Basic-Paragraph">18) копије база података катастра непокретности, односно катастра земљишта са стањем на крају сваке календарске године; </p>
			<p class="Basic-Paragraph">19) копије база података регистра просторних јединица, адресног регистра и регистра географских имена са стањем на крају сваке календарске године;</p>
			<p class="Basic-Paragraph">20) елаборат топографског премера израђен за потребе израде топографско-картографске базе података;</p>
			<p class="Basic-Paragraph">21) копија топографско-картографске базе података (дигитални модел терена, дигитални ортофото и основни топографски модел) са стањем на крају сваке календарске године;</p>
			<p class="Basic-Paragraph">22) копије картографске базе података и базе података производа EUROBOUNDARYMAP, EUROGLOBALMAP и <span lang="en-GB">EUROREGIONALMAP</span> са стањем на крају сваке календарске године;</p>
			<p class="Basic-Paragraph">23) копија базе процене вредности непокретности са стањем на крају сваке календарске године;</p>
			<p class="Basic-Paragraph">24) геомагнетски годишњаци од 1958. године;</p>
			<p class="Basic-Paragraph">25) геоелектрични годишњаци од 1966. године;</p>
			<p class="Basic-Paragraph">26) јоносферска периодична публикација;</p>
			<p class="Basic-Paragraph">27) елаборати геомагнетског, сеизмомагнетског, електромагнетског премера и палеомагнетских испитивања;</p>
			<p class="Basic-Paragraph">28) копије базе података из области геомагнетизма и аерономије са стањем на крају сваке календарске године; </p>
			<p class="Basic-Paragraph">29) копије база података осталих пословних апликација Завода са стањем на крају сваке календарске године. </p>
			<p class="clan">Члан 10.</p>
			<p class="Basic-Paragraph">У Сектору за информатику и комуникационе технологије чувају се радне копије података ГКИС-а и осталих пословних апликација Завода. </p>
			<p class="clan">Члан 11.</p>
			<p class="Basic-Paragraph">У Сектору за катастар непокретности − Одељењу за катастар водова чувају се подаци о подземним и надземним водовима, припадајућим уређајима и постројењима на подручјима за које је надлежно Одељење за катастар водова, и то: </p>
			<p class="Basic-Paragraph">1) оригинали података снимања и регистра водова; </p>
			<p class="Basic-Paragraph">2) оригинали и копије планова водова и прегледни план водова; </p>
			<p class="Basic-Paragraph">3) скенирани архивски и радни оригинали плановa водова;</p>
			<p class="Basic-Paragraph">4) копија базе података катастра водова са стањем на крају сваке календарске године; </p>
			<p class="Basic-Paragraph">5) дневна, недељна и месечна копија базе података катастра водова. </p>
			<p class="Basic-Paragraph">Подаци из тач. 4) и 5) чувају се у Одељењу за катастар водова, све док исти не постану саставни део централизоване базе катастра водова, односно ГКИС-а.</p>
			<p class="clan">Члан 12.</p>
			<p class="Basic-Paragraph">У Служби за катастар непокретности чувају се: </p>
			<p class="Basic-Paragraph">1) координате и коте тачака градске тригонометријске мреже, оригинали података мерења и рачунања тачака градске нивелманске мреже, полигонске мреже и линијске мреже; </p>
			<p class="Basic-Paragraph">2) технички извештај о обављеним претходним радовима за израду техничке документације геодетско-техничких радова у поступку израде катастра непокретности; </p>
			<p class="Basic-Paragraph">3) оригинали података снимања на основу којих су израђени планови и карте; </p>
			<p class="Basic-Paragraph">4) скице детаља, односно фото скице детаља; </p>
			<p class="Basic-Paragraph">5) оригинали података рачунања површина; </p>
			<p class="Basic-Paragraph">6) копије записника омеђавања, односно записника разграничења са припадајућим скицама; </p>
			<p class="Basic-Paragraph">7) технички извештај о реализацији геодетско-техничких радова на изради катастра непокретности; </p>
			<p class="Basic-Paragraph">8) елаборати о излагању на јавни увид података премера непокретности и катастарског класирања земљишта и утврђивању права на непокретностима; </p>
			<p class="Basic-Paragraph">9) преписи података о угледним земљиштима за пољопривредне културе и шуме, за катастарски срез и катастарску општину; </p>
			<p class="Basic-Paragraph">10) катастарски операти; </p>
			<p class="Basic-Paragraph">11) збирке исправа; </p>
			<p class="Basic-Paragraph">12) преписи координата, надморских висина (кота) и описа положаја тачака тригонометријске мреже и везних тачака (тригонометријски обрасци бр. 25 и 27); </p>
			<p class="Basic-Paragraph">13) преписи надморских висина (кота) и описа положаја нивелманске мреже свих редова (нивелмански обрасци бр. 8 и 9); </p>
			<p class="Basic-Paragraph">14) копије карте тригонометријске мреже четвртог реда и нивелманске мреже свих редова (нивелман високе тачности, прецизни нивелман и технички нивелман); </p>
			<p class="Basic-Paragraph">15) копије оригинала планова и карата и елаборати геодетских радова за посебне потребе; </p>
			<p class="Basic-Paragraph">16) документација и елаборати извршених арондација, аграрних реформи и колонизација, експропријација, враћања земљишта и др.; </p>
			<p class="Basic-Paragraph">17) елаборати катастарског и комасационог премера; </p>
			<p class="Basic-Paragraph">18) подаци одржавања премера, катастра земљишта, катастра непокретности и водова; </p>
			<p class="Basic-Paragraph">19) скенирани архивски и радни оригинали плановa и карата; </p>
			<p class="Basic-Paragraph">20) архивски оригинали ДКП-а, који се састоје од главног пројекта, копије базе података, геодетског плана и података који описују садржај ДКП-а (надлежна служба, катастарска општина, размера, нумерички подаци премера, дневник геодетских радова, књига инспекције, извор података, епоха и др.) у дигиталном облику; </p>
			<p class="Basic-Paragraph">21) радни оригинали ДКП-а са стањем на крају сваке календарске године; </p>
			<p class="Basic-Paragraph">22) копија базе података адресног регистра са стањем на крају сваке календарске године; </p>
			<p class="Basic-Paragraph">23) копија база података катастра непокретности, односно катастра земљишта са стањем на крају сваке календарске године; </p>
			<p class="Basic-Paragraph">24) дневна, недељна и месечна копија база података катастра непокретности, односно катастра земљишта, ДКП-а и адресног регистра.  </p>
			<p class="Basic-Paragraph">Подаци из тач. 21)−24) чувају се у Служби за катастар непокретности, све док исти не постану саставни део централизоване базе катастра непокретности, ДКП-а и адресног регистра, односно ГКИС-а.</p>
			<p class="clan">Члан 13.</p>
			<p class="Basic-Paragraph">Оригинални подаци израђени у аналогном облику чувају се на изворном носачу података. </p>
			<p class="Basic-Paragraph">Оригинални подаци израђени у дигиталном облику или преведени из аналогног у дигитални облик чувају се на адекватним медијима у запису и на начин који обезбеђује да се садржај не може накнадно мењати. </p>
			<p class="clan">Члан 14.</p>
			<p class="Basic-Paragraph">Аналогни подаци чувају се у сређеном, прегледно евидентираном и шифрираном стању у металним ормарима и касетама у просторијама које су обезбеђене мерама заштите. </p>
			<p class="Basic-Paragraph">Носачи података (филмови, дијапозитиви, негативи, контакт копије, плоче, микрофилмови, оптички и магнетни медији) са снимљеним, односно меморисаним подацима, чувају се у специјалним ормарима у посебним просторијама, са уграђеним уређајима за одржавање прописане температуре и влажности ваздуха. </p>
			<p class="Basic-Paragraph">Носачи података из става 2. овог члана не смеју се при коришћењу излагати прекомерном магнетном зрачењу, дужем излагању сунчевој светлости и штетним гасовима. </p>
			<p class="clan">Члан 15.</p>
			<p class="Basic-Paragraph">Аналогне податке преводе у растерски облик, односно у дигитални облик других формата унутрашње јединице Завода, односно Одељење архива у оквиру свог делокруга, у складу са важећим прописима.</p>
			<p class="bold">3. Увид у податке</p>
			<p class="clan">Члан 16.</p>
			<p class="Basic-Paragraph">Увид у дигиталне податке може се извршити непосредно у просторијама Завода или посредно преко глобалне компјутерске мреже (у даљем тексту: интернет), у складу са важећим прописима. </p>
			<p class="Basic-Paragraph">Увид у аналогне податке може се извршити непосредно у просторијама Завода, у присуству овлашћеног лица, у складу са важећим прописима.</p>
			<p class="bold">4. Приступ подацима</p>
			<p class="clan">Члан 17.</p>
			<p class="Basic-Paragraph">Приступ подацима у дигиталном облику врши се и путем: </p>
			<p class="Basic-Paragraph">1) локалне рачунарске мреже (у даљем тексту: интранет); </p>
			<p class="Basic-Paragraph">2) интернета;</p>
			<p class="Basic-Paragraph">3) е-шалтера.</p>
			<p class="Basic-Paragraph">Приступ подацима из става 1. овог члана остварује се путем корисничког имена и лозинке. </p>
			<p class="bold">5. Издавање података </p>
			<p class="clan">Члан 18.</p>
			<p class="Basic-Paragraph">Подаци се издају на захтев странке или по службеној дужности када је то законом прописано.</p>
			<p class="Basic-Paragraph">Захтев за издавање података, подноси се у форми папирног или електронског документа, у којем се обавезно наводи који подаци се траже и у које сврхе.</p>
			<p class="Basic-Paragraph">Обвезницима доставе, у смислу Закона о поступку уписа у катастар непокретности и водова („Службени гласник РС”, број 41/18 – у даљем тексту: Закон о поступку уписа), подаци се издају преко е-шалтера.</p>
			<p class="Basic-Paragraph">Подаци се морају користити у сврху за коју су издати.</p>
			<p class="Basic-Paragraph">Ако се подаци не користе за сопствене потребе, већ за потребе умножавања и даље дистрибуције, израду новог производа или за потребе маркетинга, на подацима се обавезно ставља ознака за заштићена права (copyright), наводи извор података и интернет адреса Завода. </p>
			<p class="clan">Члан 19.</p>
			<p class="Basic-Paragraph">Државни органи, органи територијалне аутономије и локалне самоуправе, геодетске организације и судски вештаци геодетске струке, чији се захтеви односе на издавање преписа и копија оригиналних података премера, односно копије плана, карте, преписа или копија података из елабората премера, елабората геодетских радова за посебне потребе, података снимања и описа водова, копија или извода из базе података, подносе Заводу, односно његовој унутрашњој јединици у месту чувања података, изјаву на Обрасцу 2 – Изјава, о томе да ће податке користити искључиво у сврхе за које су тражени и на начин уређен овим правилником. </p>
			<p class="Basic-Paragraph">Образац 2 – Изјава, одштампан је уз овај правилник и чини његов саставни део. </p>
			<p class="clan">Члан 20.</p>
			<p class="Basic-Paragraph">Подаци који се издају у форми папирног документа морају бити датирани, својеручно потписани од овлашћеног лица и оверени печатом Завода.</p>
			<p class="Basic-Paragraph">Подаци који се издају у електронској форми морају бити датирани, потписани квалификованим електронским потписом овлашћеног лица или оверени квалификованим електронским печатом Завода. </p>
			<p class="Basic-Paragraph">Подаци&nbsp;из ГКИС-а&nbsp;могу се добити и у облику информације, без потписа, односно овере из става 2. овог члана.</p>
			<p class="clan">Члан 21.</p>
			<p class="Basic-Paragraph">О издатим подацима води се евиденција у унутрашњим јединицама Завода у складу са прописима који уређују канцеларијско пословање у органима управе.</p>
			<p class="Basic-Paragraph">Евиденција из става 1. овог члана садржи податке о броју, врсти и обиму издатих података, као и корисницима којима су издати подаци и начину њиховог издавања.</p>
			<p class="bold">6. Издавање аналогних података</p>
			<p class="clan">Члан 22.</p>
			<p class="Basic-Paragraph">Завод је дужан да на захтев странке, уз прописану таксу, изда оверени препис, односно копију података, осим ако за поједине податке законом и посебним прописима није другачије уређено. </p>
			<p class="Basic-Paragraph">Издавање, односно дистрибуција података у аналогној форми врши се у радним просторијама Завода у присуству овлашћеног лица.</p>
			<p class="bold">7. Издавање дигиталних података</p>
			<p class="clan">Члан 23.</p>
			<p class="Basic-Paragraph">Дигитални подаци се издају, односно дистрибуирају, у електронској форми или на захтев странке у форми папирног документа.</p>
			<p class="Basic-Paragraph">Обавезницима доставе и професионалним корисницима, у смислу Закона о поступку уписа, Завод издаје податке преко е-шалтера.</p>
			<p class="clan">Члан 24.</p>
			<p class="Basic-Paragraph">Издавање података у дигиталном облику врши се путем: </p>
			<p class="Basic-Paragraph">1) дигиталних медија; </p>
			<p class="Basic-Paragraph">2) интранета; </p>
			<p class="Basic-Paragraph">3) интернета;</p>
			<p class="Basic-Paragraph">4) е-шалтера. </p>
			<p class="clan">Члан 25.</p>
			<p class="Basic-Paragraph">Корисници података путем интернета могу бити сва правна и физичка лица. </p>
			<p class="Basic-Paragraph">Издавање података путем интернета врши се преко „on line” корисничког интернет сервиса Завода, по утврђеном тарифном пакету и уз попуну одговарајућих електронских формулара. </p>
			<p class="Basic-Paragraph">Уколико су испуњени формални услови за издавање тражених дигиталних података и уз електронски доказ о уплати по важећој тарифи, сва правна и физичка лица могу да преузму дигитални податак са квалификованим електронским потписом овлашћеног лица, односно квалификованим електронским печатом Завода. </p>
			<p class="Basic-Paragraph">Издавање података путем интранета и интернета врши се и на основу посебног уговора закљученог између Завода и корисника. </p>
			<p class="clan">Члан 26.</p>
			<p class="Basic-Paragraph">Корисници интранета и интернета имају право приступа и преузимања података у складу са овлашћењима, односно правима из уговора закљученог са Заводом. </p>
			<p class="Basic-Paragraph">Остала правна и физичка лица могу да остваре увид у одређене податке кроз бесплатан сервис, у складу са законом.</p>
			<p class="clan">Члан 27.</p>
			<p class="Basic-Paragraph">Приступ систему путем интранета или интернета обезбеђује се: </p>
			<p class="Basic-Paragraph">1) давањем слободе приступа; </p>
			<p class="Basic-Paragraph">2) ограничењем приступа систему; </p>
			<p class="Basic-Paragraph">3) додељивањем различитих права приступа; </p>
			<p class="Basic-Paragraph">4) пружањем услуге: „наручивање преко дефинисаног упита”. </p>
			<p class="clan">Члан 28.</p>
			<p class="Basic-Paragraph">Приступ и дистрибуција података из ГКИС-а до корисника остварују се путем глобалне електронске мреже која је повезана са локалном електронском мрежом Завода.</p>
			<p class="Basic-Paragraph">Ауторизација је услов за издавање и заштиту од неовлашћеног приступа подацима.</p>
			<p class="clan">Члан 29.</p>
			<p class="Basic-Paragraph">Завод омогућује приступ различитим&nbsp;подацима из ГКИС-а, кроз стварање сервиса, на основу уговора закљученог са корисником, којим се регулише начин коришћења, дистрибуције, приступа и плаћања.</p>
			<p class="clan">Члан 30.</p>
			<p class="Basic-Paragraph">За приступ и издавање подака ГКИС-а плаћа се такса, у складу са законом којим се уређују републичке административне таксе. </p>
			<p class="Basic-Paragraph">Када органи, организације, институције и установе, које су законом којим се уређују републичке административне таксе ослобођене плаћања таксе захтевају податке ГКИС-а, уз захтев морају да доставе доказ да су им ти подаци неопходни за обављање послова из њиховог делокруга.</p>
			<p class="bold">8. Заштита података</p>
			<p class="clan">Члан 31.</p>
			<p class="Basic-Paragraph">У циљу заштите података, поред мера прописаних Законом о информационој безбедности, Уредбом о ближем садржају акта о безбедности информационо-комуникационих система од посебног значаја, начину провере и садржају извештаја о провери безбедности информационо-комуникационих система од посебног значаја и Правилником о безбедности, предузимају се и следеће мере заштите: </p>
			<p class="Basic-Paragraph">1) обезбеђење просторија у којима се примају, смештају и чувају подаци, прописаним мерама физичке заштите (решетке на прозорима и вратима, портири и ноћни чувари) и противпожарне заштите; </p>
			<p class="Basic-Paragraph">2) обезбеђење заштите просторија, у којима се примају, смештају и чувају подаци од негативних климатских утицаја, као што су: влажност, неодговарајућа температура и светлост; </p>
			<p class="Basic-Paragraph">3) обезбеђење металних ормара за чување података који нису подложни корозији и у којима је обезбеђена циркулација ваздуха између унутрашњих преграда и око ормара; </p>
			<p class="Basic-Paragraph">4) обезбеђење рачунарске опреме уређајима за непрекидно напајање електричном енергијом. </p>
			<p class="clan">Члан 32.</p>
			<p class="Basic-Paragraph">Унутрашње јединице Завода, ради заштите од губитка података, морају да израђују резервне копије података дневно, недељно, месечно  и годишње у складу са Правилником о безбедности.   </p>
			<p class="Basic-Paragraph">Дневне, недељне и месечне резервне копије одлажу се и чувају на одговарајућим медијима, на два физички одвојена безбедна места у унутрашњој јединици Завода у којој се подаци воде. </p>
			<p class="Basic-Paragraph">Годишње резервне копије израђују се у два примерка од којих се прва копија одлаже и чува у унутрашњој јединици Завода у којој се подаци воде, а друга копија се, најкасније до 15. марта текуће године, доставља Одељењу архива, на трајно чување. </p>
			<p class="Basic-Paragraph">Резервне копије су заштићене ради онемогућавања било какве модификације.</p>
			<p class="Basic-Paragraph">О изради резервних копија података води се дневник на Обрасцу 3 – Дневник израде резервних копија података, који је одштампан уз овај правилник и чини његов саставни део. </p>
			<p class="clan">Члан 33.</p>
			<p class="Basic-Paragraph">Заштита приступа подацима обезбеђује се давањем овлашћења запосленом од стране руководиоца унутрашње јединице Завода, да у бази података врше промене и ажурирање. </p>
			<p class="Basic-Paragraph">Заштита приступа подацима у дигиталном облику врши се доделом нивоа права приступа систему, уз коришћење одговарајућих корисничких налога и лозинки. </p>
			<p class="Basic-Paragraph">Кориснички налози и лозинке формирају се на следећим нивоима: </p>
			<p class="Basic-Paragraph">1) приступ ГКИС-у; </p>
			<p class="Basic-Paragraph">2) рад са апликацијама у ГКИС-у; </p>
			<p class="Basic-Paragraph">3) приступ базама ГКИС-а. </p>
			<p class="Basic-Paragraph">Запослени је дужан да мења лозинку најмање једном у три месеца.</p>
			<p class="Basic-Paragraph">Ако запослени посумња да је друго лице открило његову лозинку дужан је да исту одмах измени. </p>
			<p class="Basic-Paragraph">Администраторски налози свих пословних апликација, сервера база података и системских апликација за управљање мрежном опремом и уређајима за складиштење података додељују се и чувају у складу са Правилником о безбедности.</p>
			<p class="clan">Члан 34.</p>
			<p class="Basic-Paragraph">За спровођење прописаних мера заштите података у Заводу одговорни су  руководиоци унутрашњих јединица Завода у којима се подаци чувају, дају на увид и коришћење. </p>
			<p class="clan">Члан 35.</p>
			<p class="Basic-Paragraph">Заштита аналогних података обезбеђује са онемогућавањем приступа подносиоцу захтева у просторије у којима се подаци чувају, без присуства овлашћеног лица.</p>
			<p class="Basic-Paragraph">Заштита података обезбеђује се и на начин да се они издају у просторијама које су намењене за издавање података само од стране овлашћеног лица Завода.</p>
			<p class="Basic-Paragraph">Информациона инфраструктура Завода обезбеђује строго контролисан приступ ГКИС подацима, са различитим степеном дозвољеног приступа.</p>
			<p class="clan">Члан 36.</p>
			<p class="Basic-Paragraph">Сервери и пословне апликације заштићени су преко:</p>
			<p class="Basic-Paragraph">1) заштитних зидова (Firewall) ради контроле протока информација између локалне мреже и интернета у циљу онемогућавања злонамерних активности; </p>
			<p class="Basic-Paragraph">2) уграђеног SSL серверског сертификата за заштиту електронске комуникације;</p>
			<p class="Basic-Paragraph">3) система за заштиту од штетних софтверских програма, који се редовно ажурира и који врши проверу откривања и онемогућавања утицаја штетних софтверских програма на ГКИС-у.</p>
			<p class="bold">9. Прелазне и завршне одредбе</p>
			<p class="clan">Члан 37.</p>
			<p class="Basic-Paragraph">До потпуног успостављања ГКИС-а као централизоване електронске базе података, приступ, увид, дистрибуција, издавање, коришћење, чување, складиштење и заштита података вршиће се и у оквиру подсистема који садрже податке катастра непокретности и катастра водова, податке о основним геодетским радовима, премеру непокретности, државним границама, геодетским радовима за посебне потребе, вредности непокретности, ценама непокретности, просторним јединицама, адресама, као и топографске карте.  </p>
			<p class="clan">Члан 38.</p>
			<p class="Basic-Paragraph">Даном ступања на снагу овог правилника, престаје да важи Правилник о начину чувања, увида и издавања података премера, катастра непокретности и водова („Службени гласник РС”, број 96/12). </p>
			<p class="clan">Члан 39.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">01 број 952-1377/2018</p>
			<p class="potpis">У Београду, 5. октобра 2018. године </p>
			<p class="potpis">Директор, </p>
			<p class="potpis">мр <span class="bold">Борко Драшковић, </span>с.р.</p>
			<p class="clan" style="text-align: right">Прилози</p>
			<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/1.html&amp;doctype=reg&amp;abc=cba&amp;eli=true&amp;eliActId=426781&amp;regactid=426781" target="_blank">Образац 1 
			- Регистар примљених података</a></p>
			<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/2.html&amp;doctype=reg&amp;abc=cba&amp;eli=true&amp;eliActId=426781&amp;regactid=426781" target="_blank">
			Образац 2 - Изјава</a></p>
			<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/3.html&amp;doctype=reg&amp;abc=cba&amp;eli=true&amp;eliActId=426781&amp;regactid=426781" target="_blank">
			Образац 3 - Дневник израде резервних копија података&nbsp;</a></p>
	</div>

