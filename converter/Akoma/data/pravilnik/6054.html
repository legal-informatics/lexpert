


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 22. став 6. и члана 30. став 4. Закона о органској производњи („Службени гласник РС”, број 30/10),</p>
				<p>Министар пољопривреде и заштите животне средине доноси</p>
				<p>&nbsp;&nbsp; &nbsp;</p>
				<p class="odluka-zakon">ПРАВИЛНИК</p>
				<p class="odluka-zakon">о документацији која се доставља овлашћеној контролној организацији ради издавања потврде, као и о условима и начину продаје органских производа</p>
				<p class="auto-style1">"Службени гласник РС", број 88 од 28. 
				октобра 2016.</p>
				<p class="auto-style1">&nbsp; &nbsp;</p>
				<p class="clan">Члан 1.</p>
				<p>Овим правилником ближе се прописује документација која се доставља овлашћеној контролној организацији ради издавања потврде о томе да је сертификовани органски производ који се увози произведен у складу са законом којим се уређује органска производња и прописима донетим на основу тог закона (у даљем тексту: потврда), као и услови и начин продаје органских производа који се могу продавати заједно са производима из конвенционалне производње само ако су упаковани. </p>
				<p class="clan">Члан 2.</p>
				<p>Ради издавања потврде, која важи у складу са роком трајања увезеног производа, увозник овлашћеној контролној организацији доставља:</p>
				<p>1) пријаву за увоз органских производа;</p>
				<p>2) копију сертификата за органскe производe који се увозe;</p>
				<p>3) копију фактуре за органске производе који се увозе; </p>
				<p>4) копију оверене јединствене царинске исправе за увезене огранске производе, издате у складу са законом којим се уређује царински поступак.</p>
				<p>Ако пошиљка која се увози садржи више врста органских производа који су у сертификату из става 1. тачка 2) овог члана груписани заједно (под ознаком „воће”, „поврће” и сл.), контролној организацији доставља се и документ са појединачно наведеним органским производима који се увозе.</p>
				<p class="clan">Члан 3.</p>
				<p>Пријава за увоз органских производа садржи податке о:</p>
				<p>1) имену и адреси, односно пословном имену и седишту увозника;</p>
				<p>2) адреси објеката и просторија које увозник користи за складиштење увезених органских производа;</p>
				<p>3) органским производима који се увозе, и то:</p>
				<p>(1) називу и количини органских производа,</p>
				<p>(2) земљи порекла органских производа (назив земљe у којој је произведен органски производ) и земљи из које је органски производ увезен;</p>
				<p>4) имену и адреси, односно пословном имену и седишту извозника органских производа;</p>
				<p>5) контролном телу или контролном органу који је сертификовао органске производе, а који се налази на листи Европске комисије (Листа контролних тела и контролних органа у сектору органске производње, Листа признатих контролних тела и контролних органа у сврху еквивалентности, Листа препознатих земаља са еквивалентним правилима органске производње и контролним системом).</p>
				<p class="clan">Члан 4.</p>
				<p>Органски производи могу да се продају заједно са производима из конвенционалне производње само ако су упаковани у паковања која су намењена крајњем потрошачу.</p>
				<p>Ако органски производи нису упаковани на начин из става 1. овог члана, продају се одвојено од производа из конвенционалне производње, на јасно обележеном месту.</p>
				<p>Сертификовани органски производи продају се одвојено од производа из периода конверзије, на начин да се спречи њихово мешање.</p>
				<p class="clan">Члан 5.</p>
				<p>Органски производи који се стављају у промет обележавају се и декларишу у складу са посебним прописима којима се уређује органска производња и декларисање, означавање и рекламирање хране.</p>
				<p class="clan">Члан 6.</p>
				<p>Произвођач води евиденцију о продаји органских производа за сваки месец, о датуму продаје органских производа, врсти и количини продатих органских производа са збирним количинама, као и о подацима о купцу органских производа, осим података о крајњем потрошачу у смислу закона којим се уређује безбедност хране.</p>
				<p class="clan">Члан 7.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2017. године.</p>
				<p class="potpis">Број 110-00-168/2016-09 </p>
				<p class="potpis">У Београду, 11. октобра 2016. године</p>
				<p class="potpis">Министар,</p>
				<p class="potpis"><span class="bold">Бранислав Недимовић,</span> с.р.</p>
	</div>

