

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 20. став 7. Закона о смањењу ризика од катастрофа и управљању ванредним ситуацијама (,,Службени гласник РСˮ, број 87/18), </p>
			<p class="Basic-Paragraph">Министар унутрашњих послова доноси </p>
			<p class="odluka-zakon">ПРАВИЛНИК</p>
			<p class="odluka-zakon">о организационо-техничким условима које морају испуњавати правна лица за добијање овлашћења за израду плана заштите од удеса</p>
			<p class="centar">"Службени гласник РС", број 9 од 13. фебруара 
			2019.</p>
			<p class="clan">Члан 1. </p>
			<p class="Basic-Paragraph">Овим правилником прописују се организационо-технички услови које морају испуњавати привредна друштва, односно друга правна лица за добијање овлашћења за израду плана заштите од удеса (у даљем тексту: Овлашћење). </p>
			<p class="clan">Члан 2. </p>
			<p class="Basic-Paragraph">Овлашћење се издаје привредном друштву, односно другом правном лицу које, поред законских, испуњава и следеће услове: </p>
			<p class="Basic-Paragraph">1) регистровано као правно лице у Агенцији за привредне регистре;</p>
			<p class="Basic-Paragraph">2) има стално запослена најмање три лица, која имају високу стручну спрему из области природно-математичких наука, односно хемијских наука и техничко технолошких наука, односно технолошког инжењерства и електротехничког и рачунарског инжењерства (основне мастер-академске, специјалистичке академске, специјалистичке струковне, односно основне академске студије у трајању од најмање четири године);</p>
			<p class="Basic-Paragraph">3) обезбеђује услове за чување пословне тајне или податка од посебног значаја за безбедност лица, имовине и других добара које запослени, сарадници и други учесници у изради докумената сазнају у поступку израде плана заштите од удеса;</p>
			<p class="Basic-Paragraph">4) обавља делатност у простору који испуњава услове који одговарају потребама рада на изради плана заштите од удеса и у коме су просторије тако организоване да омогућавају несметан, самостални рад запослених на изради наведеног документа, односно, располаже већом просторијом за одржавање састанака, минималне површне 16 m², са одговарајућом канцеларијском и техничком опремом, као и простором за руководиоце и администрaтивно особље;</p>
			<p class="Basic-Paragraph">5)  располаже информатичком опремом у довољном броју за све запослене тако да сви могу радити независно и истовремено.</p>
			<p class="Basic-Paragraph">Просторије и опрема из става 1. овог члана морају бити заштићени од приступа неовлашћених лица. </p>
			<p class="clan">Члан 3. </p>
			<p class="Basic-Paragraph">Изузетно од одредаба члана 2. овог правилника, привредно друштво, односно друго правно лице може добити овлашћење за израду сопственог плана заштите од удеса и без испуњавања услова из члана 2. став 1. тач. 1), 4) и 5) овог правилника.  </p>
			<p class="clan">Члан 4. </p>
			<p class="Basic-Paragraph">Привредно друштво, односно друго правно лице, уз захтев за издавање Овлашћења, прилаже одговарајуће доказе о испуњености услова из члана 2. овог правилника, као и доказ о уплаћеној административној такси.</p>
			<p class="Basic-Paragraph">Образац захтева за издавање Овлашћења (Образац 1) одштампан је у прилогу овог правилника и чини његов саставни део.</p>
			<p class="Basic-Paragraph">О захтеву за издавање Овлашћења одлучује министар, односно лице које он овласти. </p>
			<p class="clan">Члан 5.</p>
			<p class="Basic-Paragraph">Привредно друштво, односно друго правно лице коме је издато Овлашћење, без одлагања обавештава Надлежну службу о свим статусним променама и променама у вези са условима из члана 2. овог правилника.</p>
			<p class="clan">Члан 6.</p>
			<p class="Basic-Paragraph">Овај правилник ступа на снагу осмог дана од дана објављивања у ,,Службеном гласнику Републике Србијеˮ.</p>
			<p class="potpis">Број 01-12922/18-4</p>
			<p class="potpis">У Београду, 8. фебруара 2019. године</p>
			<p class="potpis">Министар, </p>
			<p class="potpis">др <span class="bold">Небојша Стефановић, </span>с.р.</p>
	</div>

