


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 223. Законика о кривичном поступку („Службени гласник РС”, бр. 72/11, 101/11, 121/12, 32/13, 45/13 и 55/14), </p>
				<p>Министар правде доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о извршењу мере притвора</p>
				<p class="naslov"><span style="font-weight: 400">"Службени 
				гласник РС", број 132 од 9. децембра 2014.</span></p>
				<p class="naslov">&nbsp;</p>
				<p class="clan">I. УВОДНЕ ОДРЕДБЕ</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником уређује се извршење мере притвора.</p>
				<p class="bold">Доступност текста Правилника </p>
				<p class="clan">Члан 2.</p>
				<p>Текст овог правилника доступан је притворенику све време током трајања мере притвора, на језику који је у употреби у заводу, у складу са законом који уређује службену употребу језика и писма.</p>
				<p class="clan">II. ПРИЈЕМ ПРИТВОРЕНИКА</p>
				<p class="bold">Идентификација притвореника</p>
				<p class="clan">Члан 3.</p>
				<p>Приликом пријема притвореника обавезно се утврђује његов идентитет и то на основу решења о одређивању притвора, налога за пријем у одељење притвора и личних исправа (личне карте, путне исправе) или других докумената подобних за утврђивање идентитета издатих од стране надлежних органа.</p>
				<p>У случају сумње у идентитет притвореника, запослени у заводу (у даљем тексту: службено лице) задржаће притвореника и о томе одмах обавестити подручни орган полиције који ће предузети мере ради утврђивања идентитета. </p>
				<p class="bold">Лични претрес и преглед тела притвореника</p>
				<p class="clan">Члан 4.</p>
				<p>Приликом пријема обавља се лични претрес и преглед тела притвореника.</p>
				<p>Лични претрес притвореника обављају овлашћена службена лица. </p>
				<p>Преглед тела притвореника обављају највише два овлашћена службена лица истог пола као и притвореник у одвојеној просторији и без присуства других лица. </p>
				<p>Преглед телесних отвора обавиће здравствени радник ако постоји сумња да притвореник на тај начин уноси недозвољене предмете и супстанце. </p>
				<p>Лични претрес и преглед тела обавља се на начин који не сме бити понижавајући и којим се поштује психички и физички интегритет притвореника и чувају његове личне ствари. </p>
				<p class="bold">Поступање са личним стварима притвореника</p>
				<p class="clan">Члан 5.</p>
				<p>Приликом пријема у завод обавља се преглед личних ствари притвореника.</p>
				<p>Притворенику се привремено одузимају новац, драгоцености, мобилни телефон, ножеви, маказе, бритве, жилети за бријање, игле, ремен, шал, кравате, огледало и ствари, односно предмети које не може поседовати или су подобни за угрожавање лица, самоповређивање, уништавање имовине и угрожавање безбедности у заводу.</p>
				<p>Притвореник задржава ортопедска и друга медицинска помагала, а по одобрењу лекара и нужне лекове.</p>
				<p>Кварљиве ствари се уништавају, о чему се сачињава записник чији се примерак уручује притворенику. </p>
				<p class="bold">Потврда о привремено одузетим предметима</p>
				<p class="clan">Члан 6.</p>
				<p>О привремено одузетим стварима сачињава се потврда која садржи следеће податке: број потврде, име и презиме притвореника, име једног од родитеља, врсту, количину, тежину и друга битна својства одузетих ствари, датум и час привременог одузимања, потпис службеног лица и потпис притвореника. Потврда се сачињава у три примерка.</p>
				<p>Примерак потврде уручује се притворенику, други примерак се улаже у заводску архиву, а трећи на депозит притвореника.</p>
				<p>Ако се привремено одузимају девизне новчанице, у потврди се уписује врста валуте, апоени и серијски бројеви новчаница.</p>
				<p class="bold">Привремено одузимање ствари који су у вези са кривичним делом</p>
				<p class="clan">Члан 7.</p>
				<p>Ствари за које постоји вероватноћа да су у вези са кривичним делом, привремено се одузимају од притвореника и о томе се обавештава орган који води поступак. О привремено одузетим стварима сачињава се записник и издаје потврда из члана 6. став 1. овог правилника.</p>
				<p class="bold">Чување привремено одузетих предмета</p>
				<p class="clan">Члан 8.</p>
				<p>Привремено одузете ствари од притвореника стављају се на депозит, осигуране од оштећења и нестанка.</p>
				<p>Привремено одузете ствари притвореник може по одобрењу органа који води поступак предати породици или лицу које притвореник одреди, осим личних документа за утврђивање идентитета. </p>
				<p>Девизне новчанице и драгоцености чувају се у каси или на другом сигурном месту.</p>
				<p class="bold">Враћање привремено одузетих ствари</p>
				<p class="clan">Члан 9.</p>
				<p>Приликом отпуштања са извршења мере притвора, притворенику се враћају привремено одузете ствари, о чему се сачињава записник, који потписују службено лице и притвореник. Примерак записника уручује се притворенику. </p>
				<p class="bold">Ствари за личну употребу</p>
				<p class="clan">Члан 10.</p>
				<p>Притвореник може да држи код себе следеће ствари за личну употребу: одећу, пет пари веша, пиџаму, обућу, папуче, чарапе, два пешкира, марамице, наочаре, прибор за бријање који не угрожава безбедност, прибор за чишћење одела и обуће, чешаљ, четкицу за зубе, пасту за зубе у пластичној амбалажи и сапун.</p>
				<p>По одобрењу органа који води поступак, притворенику се могу оставити и друге ствари за личну употребу, које не угрожавају безбедност.</p>
				<p class="bold">Хигијенске мере</p>
				<p class="clan">Члан 11.</p>
				<p>Непосредно после пријема у завод, притвореник ће се окупати и задужити са постељином и чистом одећом, обућом и вешом ако нема свој.</p>
				<p>У случају потребе, здравствени радник обавиће дезинфекцију и дезинсекцију притвореног и предузети друге неопходне хигијенске мере.</p>
				<p>Приликом прегледа и предузимања хигијенских мера поштује се личност и достојанство притвореног.</p>
				<p class="bold">Здравствени преглед </p>
				<p class="clan">Члан 12.</p>
				<p>Непосредно после пријема у завод, а најкасније у року од 24 часа, лекар обавља здравствени преглед притвореника. На захтев притвореника или због уочених здравствених сметњи током пријема, преглед се обавља без одлагања. </p>
				<p>Први здравствени преглед се састоји од визуелног прегледа тела притвореника, узимања анамнестичких података, података о акутним и хроничним обољењима, провере и мерења основних телесних функција (дисање, притисак, моторика и сл.). </p>
				<p>Приликом првог прегледа отвара се здравствени картон притвореника и уносе се подаци до којих се дошло приликом првог прегледа. </p>
				<p>У случају да се приликом прегледа из става 1. овог члана утврди постојање телесних повреда, лекар је дужан да, у складу са Законом о извршењу кривичних санкција (у даљем тексту: Закон), о томе достави писмени извештај управнику завода. </p>
				<p class="bold">Обавештавање о пријему у завод</p>
				<p class="clan">Члан 13.</p>
				<p>На захтев притвореника завод, без одлагања, обавештава о његовом пријему неког од чланова његове породице или друго њему блиско лице које он одреди, као и дипломатско-конзуларно представништво државе чији је држављанин, односно представништво овлашћене међународне организације јавноправног карактера, ако је у питању избеглица или лице без држављанства.</p>
				<p class="bold">Пријем притвореника</p>
				<p class="clan">Члан 14.</p>
				<p>Службена лица фотографишу притвореника, узимају од њега отиске папиларних линија са прстију, мере његову телесну тежину и висину, бележе лични опис, особене знаке, тетоваже и друга обележја ако их има.</p>
				<p>За сваког притвореника образује се лични лист у који се уносе матични број у заводу и подаци о притворенику. </p>
				<p>Притвореник се приликом ступања у завод упознаје с правима и обавезама које има за време издржавања мере притвора. </p>
				<p>Притвореник који је неписмен, не може да чита или је глувонем или не познаје језик, о правима и обавезама биће упознат усмено или уз помоћ тумача.</p>
				<p class="bold">Распоређивање притвореника за које постоји сумња <br>да су учествовали у извршењу истог кривичног дела <br>и болесних притвореника </p>
				<p class="clan">Члан 15.</p>
				<p>У исту просторију, у складу са законом, по правилу неће се смештати лица за која постоји сумња да су учествовала у извршењу истог кривичног дела.</p>
				<p>Притвореници који болују од заразне или неке друге лако преносиве болести смештају се одвојено од осталих притвореника, о чему доноси одлуку управник завода на предлог лекара.</p>
				<p class="bold">Распоређивање притвореника</p>
				<p class="clan">Члан 16.</p>
				<p>Управник завода или лице које он овласти врши распоред притвореника у просторије завода на основу процене безбедносног ризика, психолошких, криминолошких и социјалних карактеристика притвореника, његовог здравственог стања и расположивости смештајног простора, у најкраћем року од часа његовог пријема. </p>
				<p class="bold">Распоређивање и третман малолетника</p>
				<p class="clan">Члан 17.</p>
				<p>Малолетни притвореник се распоређује одвојено од пунолетних лица.</p>
				<p>Изузетно, судија за малолетнике, у складу са законом, може одредити да малолетник буде у притвору заједно са пунолетним лицем које на њега не би штетно утицало, а у супротном би усамљење малолетника дуже трајало и оставило штетне последице по развој његове личности.</p>
				<p>Запослени у заводу обраћају посебну пажњу на специфичне едукативне, социјалне, психолошке и емотивне потребе малолетника.</p>
				<p class="clan">III. ПОЛОЖАЈ ПРИТВОРЕНИКА</p>
				<p class="bold">Смештај притвореника</p>
				<p class="clan">Члан 18.</p>
				<p>Просторије у којима притвореници бораве морају бити чисте, суве, проветрене, загрејане и довољно осветљене, како природним, тако и вештачким светлом које омогућава читање и рад без сметњи за вид.</p>
				<p>Спаваоница је толико пространа да на сваког притвореника дође најмање осам кубних метара простора и четири квадратна метра.</p>
				<p>Притворенику са инвалидитетом обезбеђује се смештај према врсти и степену његових потреба.</p>
				<p>Сваком притворенику се обезбеђује посебан лежај са постељином.</p>
				<p>Притворенику се обезбеђује ормарић, односно посебна преграда у орману или посебан део намештаја за држање ствари које може имати код себе.</p>
				<p>Све просторије у којима бораве притвореници морају се редовно проветравати и чистити, а притвореници су обавезни да поступају према наређењу службених лица завода када је потребно одржавање хигијене.</p>
				<p class="bold">Редовна контрола хигијенских услова</p>
				<p class="clan">Члан 19.</p>
				<p>Дезинфекција санитарних уређаја, других инсталација и инвентара у заводу обавља се, по правилу, тромесечно.</p>
				<p>Кречење просторија у којима су смештени притвореници обавља се најмање једном у две године, а друге хигијенске превентивне мере предузимају се по потреби или по налогу органа који обавља надзор над притвореницима.</p>
				<p class="bold">Одело и обућа</p>
				<p class="clan">Члан 20.</p>
				<p>Притвореник носи своје одело и обућу, ако то не би било од штете за успешно вођење поступка.</p>
				<p>Ако притвореник нема своје одело и обућу, завод ће му их обезбедити, према климатским условима и годишњем добу.</p>
				<p class="bold">Постељина</p>
				<p class="clan">Члан 21. </p>
				<p>При ступању у одељење притвора притвореник се задужује са чистом постељином.</p>
				<p>Постељина се састоји од: душека, јастука, јастучнице, чаршава, ћебади и навлаке за ћебе.</p>
				<p>Постељина притвореника се мења два пута месечно, по потреби и чешће.</p>
				<p>Притвореник се може служити својим постељним стварима које чине јастучница, чаршав и навлака за ћебе. </p>
				<p class="bold">Одржавање личне хигијене</p>
				<p class="clan">Члан 22.</p>
				<p>Притвореник, у складу са Законом, одржава личну хигијену, хигијену одеће и просторија у којима борави.</p>
				<p>Ако притвореник није у стању да одржава хигијену из става 1. овог члана, завод му пружа одговарајућу помоћ. </p>
				<p>Притворенику се омогућава купање и топла вода за купање најмање три пута недељно, а радно ангажованом свакодневно, у условима којима се обезбеђује његова приватност. Просторија за купање мора бити одговарајуће опремљена и загрејана.</p>
				<p>Притвореник се брије најмање два пута недељно, а шишање се обезбеђује једном месечно.</p>
				<p>Ако притвореник на фотографији из личне исправе има браду и бркове, односно дужу косу, мора уредно да их одржава. </p>
				<p>У случају става 5. овог члана, ношење браде и бркова, односно дуже косе, може се привремено ограничити из безбедносних или хигијенских разлога, док ти разлози постоје. </p>
				<p>Притворенику који нема новчаних средстава, а не располаже стварима за личну хигијену, завод ће обезбедити најпотребније ствари.</p>
				<p>Притворенику се може омогућити да своју одећу опере у перионици завода.</p>
				<p class="bold">Одржавање хигијене притворене жене</p>
				<p class="clan">Члан 23.</p>
				<p>Притвореној жени ће се уз поштовање њене приватности омогућити чешће коришћење топле воде, тоалета и ставиће јој се на располагање потребан хигијенски прибор.</p>
				<p class="bold">Здравствена заштита</p>
				<p class="clan">Члан 24.</p>
				<p>Завод обезбеђује притвореном све потребне услове за остваривање здравствене заштите. </p>
				<p>Завод има посебну просторију за обављање здравствених прегледа и посебну болесничку собу. Просторија и соба су довољно простране, осветљене природним и вештачким светлом, проветрене, чисте, загрејане и опремљене одговарајућим санитарним уређајима са хладном и топлом водом, и орманом за смештај лекова.</p>
				<p>Орман за смештај лекова у сваком тренутку садржи довољну количину одговарајућих и употребљивих лекова.</p>
				<p>Болесничка соба има одговарајући број кревета и ноћних сточића.</p>
				<p>Када је лечење организовано у заводу, о појединим питањима која се односе на начин живота и рада притворених одлучује управник завода, по предлогу лекара. </p>
				<p class="bold">Лечење притвореника уз његов пристанак</p>
				<p class="clan">Члан 25.</p>
				<p>Лечење притвореника се спроводи уз његов пристанак.</p>
				<p>Присилно храњење притвореника није дозвољено.</p>
				<p>Изузетно, ако притвореник одбијањем лечења или хране озбиљно угрози своје здравље или живот примениће се медицинске мере које одреди лекар.</p>
				<p class="bold">Здравствени преглед притвореног и медицинска документација</p>
				<p class="clan">Члан 26.</p>
				<p>Здравствени преглед се обавља појединачно и само у присуству здравственог радника, осим ако здравствени радник друкчије не затражи.</p>
				<p>Подаци до којих се дошло на основу прегледа уносе се у протокол и здравствени картон притвореног.</p>
				<p>Медицинска документација коју је притвореник донео са собом у завод, као и копија документације о здравственом стању која се формира у заводу, доставља се другом заводу у случају премештаја или упућивања на извршење казне.</p>
				<p>На захтев притвореног и о његовом трошку, завод ће му обезбедити копију документације о здравственом стању. </p>
				<p class="bold">Давање информација о здравственом стању притвореника</p>
				<p class="clan">Члан 27.</p>
				<p>Притвореник има право да буде упознат са налазима о његовом здравственом стању и садржином његовог здравственог картона, у складу са прописима који уређују здравствену заштиту.</p>
				<p>Члан породице или друго лице које притвореник одреди може добити информацију о здравственом стању притвореног од лекара, у складу са прописима који уређују здравствену заштиту. </p>
				<p class="bold">Придржавање мера здравствене заштите</p>
				<p class="clan">Члан 28.</p>
				<p>Притвореник предузима неопходне мере у циљу заштите здравља и хигијене и придржава се упутстава лекара о спровођењу лечења и спречавању заразних болести.</p>
				<p class="bold">Прописивање терапије</p>
				<p class="clan">Члан 29.</p>
				<p>Лекар прописује терапију и организује начин њеног издавања, давања и евидентирања.</p>
				<p>Лекар прописује које лекове притвореник може имати код себе.</p>
				<p class="bold">Набавка лекова и ортопедских помагала</p>
				<p class="clan">Члан 30.</p>
				<p>По одобрењу лекара завода, притвореник може да набавља витамине, лекове и ортопедска помагала о свом трошку или да их прима од чланова породице или блиских лица. </p>
				<p class="bold">Чување података о здравственом стању притвореника</p>
				<p class="clan">Члан 31.</p>
				<p>Здравствени радник, као професионалну тајну, чува све податке до којих дође током прегледа и лечења притвореника, осим у случају када је ослобођен обавезе чувања професионалне тајне на основу посебног прописа. </p>
				<p class="bold">Јављање на лекарски преглед</p>
				<p class="clan">Члан 32.</p>
				<p>Притвореник се за лекарски преглед може јавити сваког дана надлежном запосленом из службе за обезбеђење, који га у његовом присуству уписује у књигу лекарских прегледа и спроводи до лекара, у складу са радним временом службе за здравствену заштиту, а најкасније првог наредног радног дана.</p>
				<p>Приликом пријављивања, притвореник није дужан да наводи разлоге за лекарски преглед.</p>
				<p>У хитним случајевима, свако службено лице завода је обавезно да затражи правовремено пружање стручне лекарске помоћи притвореном. </p>
				<p>Ако се притворенику у заводу не може пружити одговарајућа здравствена заштита, притвореник се упућује у Специјалну затворску болницу или се по налогу суда који је одредио притвор изводи из завода и спроводи у одговарајућу здравствену установу. </p>
				<p>Кад је притворенику неопходно указати хитну медицинску помоћ, у складу са Законом, притвореник се може извести из завода и спровести у здравствену установу о чему се обавештава надлежни суд. </p>
				<p>Редовно радно време службе за здравствену заштиту завода одређује се у складу са условима живота и рада притвореника у заводу.</p>
				<p>Притвореник мора бити обавештен о редовном радном времену службе за здравствену заштиту. </p>
				<p class="bold">Лечење зуба</p>
				<p class="clan">Члан 33.</p>
				<p>Притворенику се мора омогућити здравствена заштита из области стоматологије. </p>
				<p>Стоматолошке услуге може пружати само доктор стоматологије.</p>
				<p>Здравствену заштиту из области стоматологије завод обезбеђује у складу са општим прописима који уређују здравствену заштиту.</p>
				<p>Завод који има стоматолошку амбуланту обезбеђује одговарајућу опрему, прибор и материјал за лечење, поправку и вађење зуба.</p>
				<p class="bold">Могућност избора лекара</p>
				<p class="clan">Члан 34.</p>
				<p>По одобрењу органа који води поступак и под његовим надзором или под надзором лица које он одреди, притвореника може на сопствени захтев и трошак да прегледа лекар кога он изабере. У том случају, притвореника ће претходно прегледати заводски лекар.</p>
				<p>Овај преглед врши се, по правилу, у просторијама завода. Прегледу може присуствовати и заводски лекар.</p>
				<p class="bold">Исхрана</p>
				<p class="clan">Члан 35.</p>
				<p>Притвореном се обезбеђују три оброка дневно (доручак, ручак и вечера) који се дају у правилним размацима са одговарајуће припремљеном, послуженом и разноврсном храном. </p>
				<p>Најмање два пута недељно притвореном се обезбеђује свеже воће и поврће у складу са годишњим добом. Послужени оброци морају задовољавати хигијенске стандарде. </p>
				<p>Притвореном се обезбеђује исхрана водећи рачуна о његовим верским уверењима, а према могућностима завода.</p>
				<p>Садржај исхране притвореном утврђује се недељно јеловником. Јеловник саставља кувар, уз прибављено мишљење лекара, а одобрава га управник завода. </p>
				<p>Јеловник се објављује најкасније последњег дана у недељи за наредну недељу.</p>
				<p>Објављени јеловник се може из оправданих разлога изменити, с тим што се измене објављују дан раније.</p>
				<p class="bold">Обезбеђивање прибора за јело</p>
				<p class="clan">Члан 36.</p>
				<p>Притворенику се обезбеђује прибор за јело, и то: кашика, посуда за храну и чаша за воду.</p>
				<p class="bold">Одбијање хране</p>
				<p class="clan">Члан 37.</p>
				<p>Ако притвореник одбија да прими храну због штрајка глађу, о томе се одмах обавештава управник завода, орган који води поступак и судија који врши надзор над притвореницима. </p>
				<p class="bold">Исхрана о трошку притвореника</p>
				<p class="clan">Члан 38.</p>
				<p>Притвореник може да се храни о свом трошку, а завод ће му то омогућити.</p>
				<p>Храна која се доноси притворенику о његовом трошку прима се једном дневно у количини која одговара његовим дневним потребама, у време које одреди управник завода.</p>
				<p>Храна мора бити тако припремљена да се може лако прегледати; месо мора бити без костију и у ситним комадима, а хлеб исечен у танким комадима који се визуелно могу лако преконтролисати.</p>
				<p>Посуда у којој се јело доноси треба да буде провидна, отпорна на лом и подесна за лако ношење.</p>
				<p>У случају спора која је количина и врста хране потребна, управник завода консултоваће лекара и донети одлуку.</p>
				<p>У просторијама завода притвореник не може да држи храну у количини већој од пет килограма.</p>
				<p class="bold">Кантина</p>
				<p class="clan">Члан 39.</p>
				<p>Притворенику се омогућава да о свом трошку, радним даном, два пута недељно, може из продавнице – кантине завода набављати прехрамбене и друге ствари за личну употребу. Радно време кантине и цене у кантини морају бити одређени и истакнути.</p>
				<p>Приликом снабдевања кантине уважавају се оправдани захтеви притвореника. Ако у кантини завода није могуће обезбедити одговарајуће ствари, завод обезбеђује набавку ствари на други одговарајући начин. </p>
				<p class="bold">Садржај пакета</p>
				<p class="clan">Члан 40.</p>
				<p>Притвореник може примити два пакета месечно чија појединачна тежина не може бити већа од десет килограма. </p>
				<p>Пакет може садржати:</p>
				<p>1) ствари за личну хигијену;</p>
				<p>2) некварљиве прехрамбене производе;</p>
				<p>3) печено, кувано или пржено месо без костију и без додатака;</p>
				<p>4) качкаваљ у кришкама;</p>
				<p>5) поврће које није подложно кварењу;</p>
				<p>6) воће које није коштуњаво;</p>
				<p>7) кекс без фила;</p>
				<p>8) инстант кафу.</p>
				<p>Намирнице које се пакетом упућују не смеју бити лако кварљиве, подложне оштећењу и не могу бити у оригиналном фабричком паковању (конзерве, тетрапак, цигарете и друго).</p>
				<p>Храна, пластично посуђе и други предмети који се непосредно или поштом достављају притворенику морају бити, у присуству притвореника, прегледани пре њихове предаје.</p>
				<p>Пакет може садржати књиге, новине и друге ствари које одговарају редовним потребама притвореника, ако то не би било од штете за успешно вођење поступка.</p>
				<p>Доносилац пакета прилаже листу садржаја пакета.</p>
				<p>Ако се у пакету налазе ствари које притворени не може поседовати, оне ће се издвојити. Издвојене ствари ће се о трошку притвореног вратити пошиљаоцу или предати посетиоцу.</p>
				<p>Лако кварљиве ствари се уништавају у присуству притвореног.</p>
				<p>Ако тежина пакета прелази десет килограма, притворени ће у присуству службеног лица издвојити ствари које прелазе дозвољену тежину. Ове ствари се враћају пошиљаоцу или се предају посетиоцу о трошку притвореника.</p>
				<p>Изузетно, у оправданим случајевима, управник завода или лице које он овласти може да дозволи пријем ствари притвореном преко дозвољене тежине.</p>
				<p class="bold">Остале ствари које притвореник не може да прима у пакету</p>
				<p class="clan">Члан 41.</p>
				<p>Притвореник не може у пакету примати витамине, стероиде и друге додатке исхрани, лекове и ортопедска помагала.</p>
				<p>Притвореник не може у пакету примати од одевних предмета: шалове, кравате, панталоне са трегерима, ципеле са металним деловима, кломпе, дугачке пешкире, као и друге предмете који се могу злоупотребити.</p>
				<p class="bold">Начин пријема пакета</p>
				<p class="clan">Члан 42.</p>
				<p>За пријем ствари упућених притворенику управник завода одредиће најмање један дан у недељи ако ове предмете доносе лица из места у којем се налази завод. Ако предмете доносе лица из других места може се дозволити пријем и другог дана, а ствари упућене поштом примају се сваког дана.</p>
				<p>Ако се приликом прегледа нађу ствари које су подобне за самоповређивање, напад или бекство или ствари које се не могу уручити притворенику, ове ствари ће се привремено одузети, обавестити о томе орган који води поступак и поступиће се по његовој одлуци.</p>
				<p class="bold">Алкохол, психоактивне супстанце и цигарете</p>
				<p class="clan">Члан 43.</p>
				<p>Притвореницима је забрањено да поседују и уживају алкохолна пића и психоактивне супстанце.</p>
				<p>Пушење дувана се уређује у складу са законом који уређује заштиту становништва од изложености дуванском диму. </p>
				<p class="bold">Рад притвореника</p>
				<p class="clan">Члан 44.</p>
				<p>По одобрењу органа који води поступак, а уз сагласност управника завода, притвореник се на свој захтев може упослити да ради на пословима у кругу завода који одговарају његовим психичким и физичким својствима, под условом да то није штетно за вођење поступка.</p>
				<p class="bold">Боравак ван затворених просторија</p>
				<p class="clan">Члан 45.</p>
				<p>Притворенику ће се обезбедити кретање на свежем ваздуху у трајању од најмање два часа дневно, у складу са законом.</p>
				<p>За време боравка на свежем ваздуху притвореници могу да се шетају, вежбају или седе у одређеном заводском простору – шеталишту. </p>
				<p>Ако истовремено излазе на шетњу притвореници из различитих просторија, не смеју бити заједно притвореници који су учествовали у извршењу истог кривичног дела, нити мушка и женска лица, као ни притвореници чија би заједничка шетња могла бити штетна за успешно вођење поступка.</p>
				<p>Приликом боравка на свежем ваздуху притвореници се крећу слободно, могу да разговарају и пуше. </p>
				<p>По оцени управника завода, ако то интереси безбедности захтевају, притвореници се могу изводити и појединачно.</p>
				<p class="bold">Слободно време притвореника</p>
				<p class="clan">Члан 46.</p>
				<p>У слободно време притворенику ће се омогућити учење, припремање испита, читање књига и других штампаних ствари које може имати код себе, писање писама и поднесака, као и играње шаха са другим притвореницима или других друштвених игара, осим хазардних.</p>
				<p class="bold">Посете притвореницима</p>
				<p class="clan">Члан 47.</p>
				<p>По одобрењу органа који води поступак притворенике могу посећивати блиски сродници. </p>
				<p>Једном дато одобрење важи до његовог опозивања. Одобрење опозива орган који води поступак и о томе обавештава завод. </p>
				<p>По захтеву притвореника, а по одобрењу органа који води поступак, могу га посећивати и друга лица.</p>
				<p>Управник завода ће у споразуму са судијом који врши надзор над притвореницима одредити најмање један дан у недељи, као и време у том дану када ће се обављати посете притвореницима.</p>
				<p>Посета притвореницима се обавља у просторији за посете под надзором судије за претходни поступак или лица које он одреди, а после подигнуте оптужнице под надзором председника већа или лица које он одреди.</p>
				<p>Посета притворенику траје један час.</p>
				<p class="bold">Број посета</p>
				<p class="clan">Члан 48.</p>
				<p>По одобрењу судије за претходни поступак и под његовим надзором или надзором лица које он одреди, а после подигнуте оптужнице по одобрењу председника већа и под његовим надзором или надзором лица које он одреди, притвореник може имати најмање три посете месечно. </p>
				<p>Највише три пунолетна лица могу посетити притвореника током једне посете. </p>
				<p>Ограничење из става 2. овог члана не односи се на малолетна лица.</p>
				<p class="bold">Врста посете – отворена и затворена посета</p>
				<p class="clan">Члан 49.</p>
				<p>Орган који води поступак може одобрити отворену или затворену посету. </p>
				<p>Отворена посета подразумева контакт са посетиоцем без физичких препрека, под надзором службеног лица.</p>
				<p>Затворена посета подразумева контакт са посетиоцем преко стаклене преграде, директно или преко телефона, под надзором овлашћеног службеног лица. </p>
				<p class="bold">Претрес посетиоца</p>
				<p class="clan">Члан 50.</p>
				<p>Посетиоцу се утврђује идентитет и уписује се у књигу посета.</p>
				<p>Посетилац се претреса пре уласка у просторију за посету. Лични претрес обавља овлашћено службено лице истог пола као и посетилац, на начин којим се поштује достојанство и чувају личне ствари посетиоца.</p>
				<p>Ако посетилац не пристане на претрес, посета се неће омогућити.</p>
				<p>Ако посетилац или притвореник својом радњом или стањем угрожава ред или безбедност, управник завода или лице које он овласти, може ускратити или прекинути посету. </p>
				<p>Ако посетилац покуша да унесе недозвољене предмете или ствари посета ће се прекинути или се неће дозволити. </p>
				<p>Ствари пронађене приликом претреса за које постоји вероватноћа да су у вези са неким кривичним делом, одузимају се од посетиоца и о томе се одмах обавештава подручни орган полиције. О привремено одузетим стварима сачињава се записник.</p>
				<p class="bold">Прекид посете</p>
				<p class="clan">Члан 51.</p>
				<p>Лице које надзире разговор у заводу може да прекине посету ако притвореник или посетилац користи посету на начин који би могао бити од штете за успешно вођење поступка или ако се недисциплиновано и непристојно понашају.</p>
				<p>О разлозима прекида посете обавестиће се управник завода који о томе обавештава орган који води поступак.</p>
				<p class="bold">Посете браниоца</p>
				<p class="clan">Члан 52.</p>
				<p>Бранилац посећује притвореника у радно време.</p>
				<p>Посета се обавља у просторији без физичких препрека, која је погодна за остваривање права притвореника на посету браниоца.</p>
				<p>Посета браниоца се надзире само гледањем, а не и слушањем, у складу са законом.</p>
				<p>Посета браниоца уноси се у одговарајућу евиденцију посета.</p>
				<p class="bold">Верски обред и посета свештеног лица</p>
				<p class="clan">Члан 53.</p>
				<p>Верски обреди обављају се у посебним, прикладним просторијама завода.</p>
				<p>Притворенике посећује свештено лице, односно други верски службеник кога споразумно одреде верска заједница и управник завода.</p>
				<p class="bold">Дописивање</p>
				<p class="clan">Члан 54.</p>
				<p>Притвореник се може дописивати, у складу са законом, са лицем ван завода са знањем и под надзором органа који води поступак. Све писмене пошиљке које притвореник шаље или прима, завод ће пре слања или уручења предати органу који води поступак и даље ће поступати по његовој одлуци.</p>
				<p>Писмене пошиљке које су упућене међународним судовима, овлашћеним међународним организацијама јавно правног карактера и Заштитнику грађана достављају се директно овим институцијама у затвореној коверти. </p>
				<p>Притворенику се предаје потврда о предатој писменој пошиљци, која садржи име и презиме пошиљаоца, датум пријема и број под којим је заведена. </p>
				<p>Притворенику ће се омогућити да о свом трошку набавља средства за дописивање, а ако притвореник нема новчаних средстава завод ће му омогућити да се јави породици или најближој родбини.</p>
				<p class="bold">Дописивање са браниоцем</p>
				<p class="clan">Члан 55.</p>
				<p>Притвореник има право на поверљиво и неометано дописивање са браниоцем. </p>
				<p class="bold">Остваривање права притвореника</p>
				<p class="clan">Члан 56.</p>
				<p>Притвореник се може обратити, ради остваривања својих права, службеним лицима завода и управнику завода на усменом рапорту или писменим поднеском.</p>
				<p>Притвореник се може обратити притужбом судији за извршење и жалити на одлуку судије за извршење, у складу са Законом.</p>
				<p>Притворенику се никада не може забранити одашиљање жалби, притужби, поднесака и молби.</p>
				<p class="bold">Предаја поднеска</p>
				<p class="clan">Члан 57.</p>
				<p>Поднесак притвореник подноси у три примерка, од којих се један упућује управнику завода, један остаје код притвореног, а један се улаже у лични лист притвореног.</p>
				<p>Притворенику се предаје потврда о предатом поднеску, која садржи име и презиме подносиоца, датум пријема и број под којим је заведен. </p>
				<p class="bold">Поверљив разговор са управником завода</p>
				<p class="clan">Члан 58.</p>
				<p>Притвореник који захтева да се непосредно обрати управнику завода и да са њим усмено разговара, писмени захтев доставиће преко посебног сандучета.</p>
				<p>Управник завода ће обавити разговор са притвореником. Уколико наведени разлози немају поверљив карактер упутиће га на Законом и овим правилником прописан начин остваривања и заштите права.</p>
				<p class="bold">Судска заштита</p>
				<p class="clan">Члан 59.</p>
				<p>Ако притвореник сматра да му је неко право повређено током извршавања мере притвора у заводу има право, у складу са Законом, да усмено на записник или писмено поднесе притужбу судији за извршење кривичних санкција.</p>
				<p>Писмена притужба упућује се надлежном органу истог дана, а најкасније наредног радног дана у затвореној коверти. Притворенику се предаје потврда о предатој писменој притужби, која садржи име и презиме подносиоца, датум пријема и број под којим је заведена. </p>
				<p>Притвореник има право, у складу са Законом, да поднесе притужбу у року од три месеца од дана настанка повреде права, а изузетно у року од шест месеци ако је постојала објективна спреченост. </p>
				<p class="bold">Подношење притужбе Заштитнику грађана</p>
				<p class="clan">Члан 60.</p>
				<p>Притвореник може поднети притужбу Заштитнику грађана, у складу са законом.</p>
				<p>Притвореник подноси притужбу у запечаћеној коверти. Завод обезбеђује довољан број коверата за притворенике, у складу са законом.</p>
				<p>Притворенику се предаје потврда о предатој писменој притужби, која садржи име и презиме пошиљаоца, датум пријема и број под којим је заведена. </p>
				<p class="bold">Заштита у случају подношења поднеска</p>
				<p class="clan">Члан 61.</p>
				<p>Подношење поднесака, притужбе или жалбе не повлачи одговорност притвореника и он због тога не може бити изложен било каквом кажњавању, малтретирању или узнемиравању.</p>
				<p class="bold">Пријем новчаних пошиљки</p>
				<p class="clan">Члан 62.</p>
				<p>Притвореник може да прима новац путем поште или приликом посете. Новац који притвореник прима, у складу са Законом, депонује се на новчани депозит.</p>
				<p>Притвореник троши новац из свог депозита за набавку хране и других дозвољених ствари само за личну употребу. Притвореник може узимати новац из депозита у готовини по одобрењу органа који води поступак, и то: за издржавање породице, за трошкове одбране или у другим оправданим случајевима.</p>
				<p class="bold">Ословљавање </p>
				<p class="clan">Члан 63.</p>
				<p>Притвореници су обавезни да се пристојно понашају према запосленима у заводу и лицима која посећују завод.</p>
				<p>При сусрету са запосленима у заводу и другим лицима притвореник је обавезан да их у стојећем ставу поздрави одговарајућим поздравом према добу дана.</p>
				<p>Када лежи болестан, као и за време оброка, притвореник није обавезан да отпоздрави у стојећем ставу.</p>
				<p>Притвореник се приликом обраћања представља личним именом и запослене у заводу ословљава звањем које имају у служби.</p>
				<p>Запослени у заводу притвореника ословљавају личним именом, обавезни су да се пристојно понашају према притворенику и да отпоздраве на његов поздрав.</p>
				<p>Притвореници и запослени у заводу међусобно се ословљавају са: „Ви”.</p>
				<p class="bold">Распоред дневних активности </p>
				<p class="clan">Члан 64.</p>
				<p>Устајање, лична хигијена, спремање просторија, доручак и припреме за посао, ако притвореник ради, обављају се као дневне активности у периоду од 7,00 до 8,00 часова.</p>
				<p>Ручак притвореници обављају у периоду од 13,00 до 15,00 часова, а вечеру од 18,00 до 19,00 часова.</p>
				<p>Повечерје и спавање траје од 23,00 до 7,00 часова.</p>
				<p>На знак повечерја гаси се светло.</p>
				<p class="bold">Праћење ТВ програма и устајање</p>
				<p class="clan">Члан 65.</p>
				<p>Управник завода или лице које он за то овласти може дозволити праћење ТВ програма и после знака повечерја.</p>
				<p>Недељом и нерадним данима знак за устајање даје се један час касније.</p>
				<p>На дати знак за устајање нису у обавези да устају притвореници који се налазе на лекарској поштеди.</p>
				<p class="bold">Одржавање реда и дисциплине </p>
				<p class="clan">Члан 66.</p>
				<p>Притвореници морају да се у току трајања притвора понашају у складу са наредбама и упутствима управника завода.</p>
				<p>Кад притвореник повреди пропис о кућном реду завода или учини други дисциплински преступ прописан Законом, завод одмах о томе обавештава суд пред којим се води поступак, у складу са Законом.</p>
				<p class="bold">Забрана контакта између притвореника у различитим <br>просторијама</p>
				<p class="clan">Члан 67.</p>
				<p>Између притвореника смештених у разним просторијама завода забрањено је дописивање, разговор или успостављање контакта на било који начин.</p>
				<p>Притвореници смештени у различитим просторијама не смеју једни другима давати дневне листове, књиге, друге штампане ствари нити било које друге предмете.</p>
				<p class="bold">Бекство</p>
				<p class="clan">Члан 68.</p>
				<p>У случају бекства притвореника, управник завода, у циљу предузимања трагања, најхитније о томе обавештава полицију, Управу за извршење кривичних санкција, орган који води поступак и судију за извршење кривичних санкција.</p>
				<p>Управник завода ће предузети потребне мере, укључујући и испитивање осталих лица лишених слободе, ради утврђивања узрока, начина и последица бекства притвореника и евентуалних саучесника.</p>
				<p class="bold">Извођење више притвореника</p>
				<p class="clan">Члан 69.</p>
				<p>У случају извођења више лица налог за извођење се доставља за сваког притвореника посебно.</p>
				<p class="bold">Спровођење притвореника</p>
				<p class="clan">Члан 70.</p>
				<p>Приликом спровођења предузимају се потребне мере обезбеђења. Млађи малолетник не може бити никад везан.</p>
				<p>Спровођење се врши, по правилу, у посебно за то намењеном превозном средству.</p>
				<p>Спровођење душевно оболелих лица у здравствену установу врши се уз присуство здравственог радника, обавезно возилом за превоз притвореника или возилом хитне помоћи.</p>
				<p class="bold">Привођење притвореника</p>
				<p class="clan">Члан 71.</p>
				<p>Ако је наређено да се притвореник приведе органу који води поступак, привођење врше припадници службе за обезбеђење, а орган који води поступак потврђује на самом налогу да је извршено привођење. Налог се чува у архиви завода.</p>
				<p class="bold">Упућивање притвореника</p>
				<p class="clan">Члан 72.</p>
				<p>Када се притвореник упућује на извршење казне затвора или премешта у други завод, с њим се истовремено достављају и његове ствари чуване у заводу, као и копија његовог здравственог картона са документацијом.</p>
				<p>Завод који преузима притвореника издаје потврду о дану и часу пријема притвореника и потврђује пријем његових ствари, а потврда се чува у архиви завода у који је притвореник упућен.</p>
				<p class="bold">Смрт притвореника</p>
				<p class="clan">Члан 73.</p>
				<p>У случају смрти притвореника завод, у складу са Законом, одмах обавештава полицију, јавног тужиоца, његовог брачног друга, децу и усвојеника, а ако их притвореник нема, његове родитеље, усвојиоца, брата или сестру, односно даље сроднике.</p>
				<p>О смрти притвореника, у складу са Законом, обавештава се и суд пред којим се води поступак, судија за извршење који врши надзор над притвореницима и матичар.</p>
				<p>Управник завода предузима мере да се сачувају трагови и предмети нађени на лицу места који су у вези са смртним случајем притвореника.</p>
				<p class="bold">Отпуштање притвореника</p>
				<p class="clan">Члан 74.</p>
				<p>Пре отпуштања потребно је извршити идентификацију притвореника.</p>
				<p>Пре отпуштања из завода притвореника, у складу са Законом, прегледа лекар. Лекарски налаз се уноси у здравствени картон притвореника.</p>
				<p class="bold">Предаја ствари приликом отпуста</p>
				<p class="clan">Члан 75.</p>
				<p>Приликом отпуштања притворенику се предају све његове ствари које су се налазиле на чувању, као и неутрошени новац који је чуван као његов депозит, а на захтев притвореника и копија његове медицинске документације.</p>
				<p>Предају и пријем ствари и новца из става 1. овог члана, писмено потврђује службено лице које врши предају и притвореник који ствари и новац прима.</p>
				<p>Приликом отпуштања, притвореник предаје све ствари са којима се задужио током боравка у заводу.</p>
				<p class="bold">Надзор и контрола</p>
				<p class="clan">Члан 76.</p>
				<p>Управник завода обезбедиће услове за несметани надзор и контролу судији који врши надзор над притвореницима, Заштитнику грађана, Комисији за контролу извршења кривичних санкција коју је образовала Народна скупштина и националном механизму за превенцију тортуре, у складу са законом. </p>
				<p>Представници институција и органа из става 1. овог члана могу да разговарају са притвореницима без присуства службених лица у заводу, са службеним лицима у заводу, да обиђу све просторије у заводу и да остваре увид у документацију неопходну за обављање контроле и надзора, у складу са законом. </p>
				<p class="clan">IV. ЗАВРШНЕ ОДРЕДБЕ</p>
				<p class="bold">Престанак важења ранијег правилника</p>
				<p class="clan">Члан 77.</p>
				<p>Даном ступања на снагу овог правилника престаје да важи Правилник о кућном реду за примену мере притвора („Службени гласник РС”, број 35/99).</p>
				<p class="bold">Ступање на снагу</p>
				<p class="clan">Члан 78.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p>&nbsp;</p>
				<p class="potpis" style="margin-top: 0">Број 110-00-6/2013-05 </p>
				<p class="potpis" style="margin-top: 0">У Београду, 1. децембра 2014. године</p>
				<p class="potpis" style="margin-top: 0">Министар,</p>
				<p class="potpis" style="margin-top: 0"><span class="bold">Никола Селаковић,</span> с.р.</p>
	</div>

