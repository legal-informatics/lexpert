


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: right;
	}
	.auto-style2 {
	text-align: center;
}
	</style>


	<div class="story">
				<p>На основу чл. 239. и 265. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),</p>
				<p>Директор Директората цивилног ваздухопловства Републике Србије доноси</p>
				<p class="odluka-zakon">ПРАВИЛНИК</p>
				<p class="odluka-zakon">о утврђивању правила за управљање протоком ваздушног саобраћаја</p>
				<p class="centar">"Службени гласник РС", број 104 од 22. 
				новембра 2017.</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником се утврђују правила која се односе на управљање протоком ваздушног саобраћаја у Републици Србији, у циљу побољшања искоришћености расположивих капацитета и омогућавања безбедног, редовног и експедитивног протока ваздушног саобраћаја.</p>
				<p>Овај правилник се примењује на аеродроме у Републици Србији на којима је у току претходне календарске године остварено више од 60 операција у општем ваздушном саобраћају по правилима инструменталног летења (<span class="italik">IFR</span>).</p>
				<p class="bold">Преузимање прописа Европске уније</p>
				<p class="clan">Члан 2.</p>
				<p>Правила за управљање протоком ваздушног саобраћаја дата су у Прилогу 1, којим се преузима Уредба Комисије (ЕУ) број 255/2010 од 25. марта 2010. године о заједничким правилима за управљање протоком ваздушног саобраћаја, која је измењена и допуњена следећим уредбама:</p>
				<p>1) Спроведбеном уредбом Комисије (ЕУ) број 923/2012 од 26. септембра 2012. године, којом се утврђују заједничка правила летења и оперативне одредбе у вези са услугама и поступцима у ваздушној пловидби и мењају и допуњавају Спровeдбена уредба (ЕУ) број 1035/2011 и Уредбе (ЕЗ) бр. 1265/2007, (ЕЗ) бр. 1794/2006, (ЕЗ) бр. 730/2006, (ЕЗ) бр. 1033/2006 и (ЕУ) бр. 255/2010; </p>
				<p>2) Спроведбеном уредбом Комисије (ЕУ) број 2016/1006 од 22. јуна 2016. године о измени Уредбе (ЕУ) број 255/2010 која се односи на <span class="italik">ICAO</span> одредбе из члана 3. став 1.</p>
				<p>Допунски услови за примену Уредбе Комисије (ЕУ) број 255/2010 у Републици Србији дати су у Прилогу 2.</p>
				<p>Прилози 1. и 2. су одштампани уз овај правилник и чине његов саставни део.</p>
				<p class="bold">Значење израза</p>
				<p class="clan">Члан 3.</p>
				<p>Поједини изрази који се користе у овом правилнику имају следеће значење:</p>
				<p>1) <span class="italik">додељивање ATFCM слота</span><span class="bold"> </span>je <span class="italik">ATFCM </span>мера уведена у виду слота за полетање у циљу прилагођавања саобраћајне потражње постојећем капацитету контроле летења;</p>
				<p>2) <span class="italik">IСАО</span> је скраћеница која означава Међународну организацију цивилног ваздухопловства;</p>
				<p>3) <span class="italik">капацитет</span> (<span class="italik">у ATFCM смислу</span>) је оперативно прихватљив обим ваздушног саобраћаја;</p>
				<p>4)<span class="italik"> капацитет аеродрома</span><span class="bold"> </span>је број ваздухоплова које аеродром може да прихвати у одређеном временском периоду;</p>
				<p>5)<span class="italik"> Менаџер мреже</span> (<span class="italik">Network Manager</span>) је тело успостављено чланом 6. Уредбе (ЕЗ) број 551/2004 са задатком да кроз додељене функције унапређује перформансе Европске мреже за управљање ваздушним саобраћајем. Одлуком Европске комисије за Менаџера мреже до 31. децембра 2019. године је номинован Евроконтрол;</p>
				<p>6)<span class="italik"> мере за управљање капацитетом и протоком ваздушног саобраћаја</span> (<span class="italik">ATFCM мере</span>) су активности предузете како би се спровело управљање капацитетом и протоком ваздушног саобраћаја;</p>
				<p>7)<span class="italik"> организатор специјалног догађаја</span><span class="bold"> </span>је правно или физичко лице<span class="bold"> </span>које на основу обављања својих делатности има потребу да на посебан начин привремено уреди коришћење ваздушног простора Републике Србије (нпр. војни органи, спортски савези и слично);</p>
				<p>8)<span class="italik"> придржавање слота</span> је усклађеност оператера ваздухоплова и контроле летења са прорачунатим временом полетања, узимајући у обзир толеранцију слота;</p>
				<p>9)<span class="italik"> RVSM ваздушни простор</span> је ваздушни простор од <span class="italik">FL</span>290 до <span class="italik">FL</span>410, укључујући оба нивоа лета, у коме се примењују смањене норме вертикалног раздвајања;</p>
				<p>10)<span class="italik"> специјални догађај</span> је критични догађај на локалном нивоу, који може утицати на проток ваздушног саобраћаја (важни државни скупови, посета државних званичника, војне вежбе, међународне спортске и друге активности), односно свака предвиђена неуобичајена ситуација која може проузроковати значајан губитак планираног, објављеног или очекиваног капацитета на локалној и/или Европској мрежи за управљање ваздушним саобраћајем; </p>
				<p>11) <span class="italik">Уредба (ЕЗ) број 549/2004</span> је Уредба Европског парламента и Савета (ЕЗ) број 549/2004 од 10. марта 2004. године којом се предвиђа оквир за формирање Јединственог европског неба (оквирна Уредба), која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, бр. 32/11, 54/12 и 24/13);</p>
				<p>12) <span class="italik">Уредба (ЕЗ) број 551/2004</span> је Уредба Европског парламента и Савета (ЕЗ) број 551/2004 од 10. марта 2004. године o организацији и коришћењу ваздушног простора у Јединственом европском небу (Уредба о ваздушном простору), која је преузета у законодавство Републике Србије Правилником о преузимању прописа Европске уније о управљању ваздушним простором и флексибилном коришћењу ваздушног простора („Службени гласник РС”, број 69/11);</p>
				<p>13) <span class="italik">Уредбa Савета (EEЗ) број 95/93</span> је Уредба Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице која је преузета у законодавство Републике Србије Правилником о заједничким правилима за доделу слотова и усклађивању редова летења на аеродромима („Службени гласник РС”, број 10/14);</p>
				<p>14) <span class="italik">Уредба (ЕЗ) број 2150/2005</span> је Уредба Комисије (EЗ) број 2150/2005 од 23. децембра 2005. године која прописује заједничка правила за флексибилно коришћење ваздушног простора, која је преузета у законодавство Републике Србије Правилником о преузимању прописа Европске уније о управљању ваздушним простором и флексибилном коришћењу ваздушног простора („Службени гласник РС”, број 69/11).</p>
				<p>Изрази „држава чланица” и „Службени лист Европске уније” који се користе у Прилогу 1. овог правилника тумаче се сагласно тач. 2. и 3. Анекса II Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја.</p>
				<p>Остали изрази који се користе у овом правилнику имају значење које је наведено у члану 2. Уредбе Комисије (ЕУ) број 255/2010.</p>
				<p class="bold">Престанак важења других прописа</p>
				<p class="clan">Члан 4.</p>
				<p>Даном ступања на снагу овог правилника престаје да важи Правилник о преузимању прописа Европске уније о заједничким правилима за управљање протоком ваздушног саобраћаја („Службени гласник РС”, број 54/12).</p>
				<p class="bold">Ступање Правилника на снагу</p>
				<p class="clan">Члан 5.</p>
				<p>Овај правилник ступа на снагу 25. децембра 2017. године. </p>
				<p class="potpis">Број 7/1-01-0020/2017-0001</p>
				<p class="potpis">У Београду, 31. октобра 2017. године</p>
				<p class="potpis">Директор,</p>
				<p class="potpis"><span class="bold">Мирјана Чизмаров, </span>с.р.</p>
				<p class="auto-style1">&nbsp;</p>
				<p class="clan" style="text-align: right">Прилози</p>
				<p class="auto-style1"><strong>Прилог 1.</strong></p>
				<p class="auto-style2"><strong>Уредба Комисије (ЕУ) број 255/2010<br>од 25. марта 2010. године о утврђивању заједничких правила за управљање протоком ваздушног саобраћаја</strong></p>
				<p class="auto-style2"><strong>Члан 1.<br>Предмет и област примене</strong></p>
				<p>1. Овом уредбом се утврђују захтеви за управљање протоком ваздушног саобраћаја (у даљем тексту: <span class="italik">ATFM</span>) у циљу оптимизације расположивог капацитета Европске мреже ваздушног саобраћаја (у даљем тексту: <span class="italik">EATMN</span>) и унапређења <span class="italik">ATFM </span>процеса.</p>
				<p>2. Ова уредба се примењује у оквиру ваздушног простора из члана 1. став 3. Уредбе (ЕЗ) број 551/2004, и то на:</p>
				<p>a) све летове за које је планирано да се врше или који се врше као општи ваздушни саобраћај и у складу са правилима инструменталног летења (у даљем тексту: <span class="italik">IFR</span>), у целини или делимично;</p>
				<p>б) све фазе летова из тачке а) овог става и на управљање ваздушним саобраћајем.</p>
				<p>3. Ова уредба се примењује на следеће учеснике или заступнике који поступају у њихово име, а који су укључени у <span class="italik">ATFM </span>процесе:</p>
				<p>a) оператере ваздухоплова;</p>
				<p>б) јединице за пружање услуга у ваздушном саобраћају (у даљем тексту: <span class="italik">ATS </span>јединице), укључујући <span class="italik">ATS </span>пријавне бирое и аеродромскe контролe летења;</p>
				<p>ц) службе ваздухопловног информисања;</p>
				<p>д) тела укључена у управљање ваздушним простором;</p>
				<p>е) тела која управљају аеродромом;</p>
				<p>ф) централну јединицу за <span class="italik">ATFM</span>;</p>
				<p>г) локалне <span class="italik">ATFM </span>јединице;</p>
				<p>х) координаторе слотова на координисаним аеродромима.</p>
				<p class="auto-style2"><strong>Члан 2.<br>Дефиниције</strong></p>
				<p>За потребе ове уредбе примењују се дефиниције садржане у члану 2. Уредбе (ЕЗ) број 549/2004 и члану 2. Уредбе Савета (EEЗ) број 95/93.</p>
				<p>Следеће дефиниције се такође примењују:</p>
				<p>1) „мере управљања протоком ваздушног саобраћаја (<span class="italik">ATFM </span>мере)” су поступци предузети у циљу управљања протоком ваздушног саобраћаја и управљања капацитетом;</p>
				<p>2) „оператер” је лице, организација или предузеће које учествује или које намерава да учествује у обављању ваздушног саобраћаја;</p>
				<p>3) „<span class="italik">IFR</span>” је скраћеница која се употребљава да означи правила инструменталног летења;</p>
				<p>4) „<span class="italik">ATS </span>пријавни биро” је <span class="italik">ATS </span>јединица успостављена у циљу примања извештаја који се тичу <span class="italik">ATS </span>и планова лета поднетих пре првог издавања одобрења контроле летења;</p>
				<p>5) „локална јединица управљања протоком ваздушног саобраћаја (локална <span class="italik">ATFM</span> јединица)” је тело за управљање протоком ваздушног саобраћаја које обавља делатност у име једног или више других тела за управљање протоком ваздушног саобраћаја, као посредник између централне јединице за <span class="italik">ATFM </span>и <span class="italik">ATS </span>јединице или групе таквих јединица;</p>
				<p>6) „критични догађај” је неуобичајена ситуација или криза која укључује значајан губитак капацитета <span class="italik">EATMN </span>или значајну неравнотежу између <span class="italik">EATMN </span>капацитета и саобраћајних захтева или значајну грешку у протоку информација у једном или више делова <span class="italik">EATMN</span>;</p>
				<p>7) „<span class="italik">ATFM </span>слот за полетање” је прорачунато време полетања додељено од стране централне јединице за <span class="italik">ATFM </span>са временском толеранцијом којом управља локална <span class="italik">ATS </span>јединица;</p>
				<p>8) „рутна и саобраћајна оријентација” су начела и процедуре за коришћење рута од стране ваздухоплова;</p>
				<p>9) „вишеструки план лета” је постојање више од једног плана лета за исти намеравани лет између два аеродрома;</p>
				<p>10) „секторска конфигурација <span class="italik">ATS</span> јединице” је четвородимензионални опис сектора или групе сектора ваздушног простора <span class="italik">ATS </span>јединице, који се употребљава стално или привремено;</p>
				<p>11) „време вожења на аеродрому” је унапред одређено време од почетка вожње до полетања, изражено у минутима, које важи током нормалног рада аеродрома;</p>
				<p>12) „ажурирана позиција у лету” је позиција ваздухоплова ажурирана уз помоћ надзорних података, података из плана лета или извештаја о позицији;</p>
				<p>13) „oдобрење контроле летења” je одобрење ваздухоплову за наставак лета под условима које је утврдила надлежна јединица контроле летења;</p>
				<p>14) „суспензија плана лета” је процес који покреће тело које врши <span class="italik">ATFM </span>како би се осигурало да је оператер обавио измену плана лета пре извршења лета;</p>
				<p>15) „јавни авио-превоз” је лет или серија летова ради превоза путника, робе или поште уз наплату цене превоза или закупнине;</p>
				<p>16) „оперативни дневник” је дневник <span class="italik">ATFM </span>система, претворен у базу података која омогућава брзу претрагу <span class="italik">ATFM </span>података.</p>
				<p class="auto-style2"><strong>Члан 3.<br>Оквир управљања протоком ваздушног саобраћаја</strong></p>
				<p>1. Планирање, координација и извршење <span class="italik">ATFM </span>мера које обављају учесници из члана 1. став 3. ове уредбе морају да буду усклађени са <span class="italik">ICAO </span>одредбама наведеним у Анексу ове уредбе.</p>
				<p>2. <span class="italik">ATFM </span>се руководи следећим принципима:</p>
				<p>а) <span class="italik">ATFM </span>мере морају да:</p>
				<p>(i) спречавају прекомерне захтеве у ваздушном саобраћају у односу на декларисани капацитет контроле летења (<span class="italik">ATC</span>)<span class="italik"> </span>у секторима и на аеродромима;</p>
				<p>(ii) користе <span class="italik">EATMN </span>капацитете у највећој могућој мери у циљу оптимизације ефикасности <span class="italik">EATMN </span>и минимизације негативних ефеката на оператере;</p>
				<p>(iii) оптимизирају расположиви <span class="italik">EATMN </span>капацитет кроз развој и примену мера за унапређење капацитета од стране <span class="italik">ATS </span>јединица;</p>
				<p>(iv) подржавају управљање критичним догађајима;</p>
				<p>б) локалне <span class="italik">ATFM </span>јединице и централна јединица за <span class="italik">ATFM </span>сматрају се делом <span class="italik">ATFM </span>функције.</p>
				<p>3. При додели <span class="italik">ATFM </span>слотова за полетање, летовима се даје приоритет у складу са њиховим планираним редоследом улaска на локацију на којој се примењују <span class="italik">ATFM </span>мере, осим ако посебне околности захтевају примену других правила приоритета која су формално договорена и од користи за <span class="italik">EATMN</span>.</p>
				<p>Први подстав овог става може се применити на летове за које не може да се прихвати преусмеравање у циљу избегавања или растерећења оптерећених области, узимајући у обзир локацију и димензије оптерећених области.</p>
				<p class="auto-style2"><strong>Члан 4.<br>Опште обавезе држава чланица</strong></p>
				<p>1. Државе чланице обезбеђују да је <span class="italik">ATFM </span>функција доступна учесницима из члана 1. став 3. ове уредбе 24 часа дневно.</p>
				<p>2. Дефинисање и примена <span class="italik">ATFM </span>мера морају да буду усклађени са захтевима обезбеђивања и одбране држава чланица, како би се осигурала ефикасност у планирању, алокацији и употреби ваздушног простора на добробит свих учесника из члана 1. став 3. ове уредбе.</p>
				<p>3. Морају да се успоставе стални поступци за сарадњу између учесника укључених у <span class="italik">ATFM </span>функцију, <span class="italik">ATS </span>јединица и тела укључених у управљање ваздушним простором, како би се оптимизирала употреба ваздушног простора.</p>
				<p>4. Мора да се успостави заједнички референтни документ који садржи политике, поступке и опис рутне и саобраћајне оријентације. Ако је примењиво, објављивање доступности рута у националним зборницима ваздухопловних информација мора бити у потпуности усклађено са заједничким референтним документом.</p>
				<p>5. Заједнички поступци за захтевање изузећа од <span class="italik">ATFM </span>слотова за полетање се израђују у складу са <span class="italik">ICAO </span>одредбама наведеним у Анексу ове уредбе. Ти поступци се усклађују са централном јединицом за <span class="italik">ATFM </span>и објављују у националним зборницима ваздухопловних информација.</p>
				<p class="auto-style2"><strong>Члан 5.<br>Обавезе држава чланица према централној јединици за ATFM</strong></p>
				<p>Државе чланице обезбеђују да централна јединица за <span class="italik">ATFM</span>:</p>
				<p>а) оптимизира укупан утицај учинка на <span class="italik">EATMN </span>кроз планирање, координацију и примену <span class="italik">ATFM </span>мера;</p>
				<p>б) обавља консултације са оператерима у вези дефинисања <span class="italik">ATFM </span>мера;</p>
				<p>ц) осигурава ефикасну примену <span class="italik">ATFM </span>мера заједно са локалним <span class="italik">ATFM </span>јединицама;</p>
				<p>д) у координацији са локалним <span class="italik">ATFM </span>јединицама одређује алтернативне руте ради избегавања или растерећења оптерећених области, узимајући у обзир укупан утицај учинка на <span class="italik">EATMN</span>;</p>
				<p>е) нуди преусмеравање за оне летове који би оптимизирали ефекат из тачке д) овог члана;</p>
				<p>ф) благовремено обезбеђује информације оператерима и <span class="italik">ATS </span>јединицама о <span class="italik">ATFM</span>, укључујући:</p>
				<p>(i) планиране <span class="italik">ATFM </span>мере;</p>
				<p>(ii) утицај <span class="italik">ATFM </span>мера на време полетања и профил лета појединачних летова;</p>
				<p>г) прати догађаје везане за недостајуће планове лета и поднете вишеструке планове лета;</p>
				<p>х) суспендује план лета када, узимајући у обзир временску толеранцију, додељени <span class="italik">ATFM </span>слот за полетање не може да се испуни, а ново предвиђено време почетка вожње није познато;</p>
				<p>и) прати број изузећа која су одобрена у складу са чланом 4. став 5. ове уредбе.</p>
				<p class="auto-style2"><strong>Члан 6.<br>Опште обавезе ATS јединица</strong></p>
				<p>1. Ако мора да се примени <span class="italik">ATFM </span>мера, <span class="italik">ATS </span>јединице се преко локалне <span class="italik">ATFM </span>јединице усклађују са централном јединицом за <span class="italik">ATFM </span>како би се обезбедило да се при избору мера уважава оптимизација укупних ефеката учинка на <span class="italik">EATMN</span>.</p>
				<p>2. Када је неопходно, <span class="italik">АТS </span>пријавни бирои олакшавају размену информација између пилота или оператера и локалне или централне јединице за <span class="italik">ATFM</span>.</p>
				<p>3. <span class="italik">ATS </span>јединице обезбеђују да се <span class="italik">ATFM </span>мере примењене на аеродромима усклађују са одговарајућим телом за управљање аеродромом, како би се обезбедила ефикасност у планирању и експлоатацији ради добробити свих учесника из члана 1. став 3. ове уредбе.</p>
				<p>4. <span class="italik">ATS </span>јединице преко локалне <span class="italik">ATFM </span>јединице обавештавају централну јединицу за <span class="italik">ATFM</span> о свим догађајима који могу имати утицаја на капацитет контроле летења или на захтеве саобраћаја.</p>
				<p>5. <span class="italik">ATS </span>јединице благовремено достављају централној јединици за <span class="italik">ATFM</span> следеће податке и њихове измене, обезбеђујући њихов квалитет:</p>
				<p>a) расположивост ваздушног простора и рутних структура;</p>
				<p>б) конфигурације и активације сектора <span class="italik">ATS </span>јединица;</p>
				<p>ц) времена вожења на аеродрому;</p>
				<p>д) капацитете сектора контроле летења и аеродрома;</p>
				<p>е) расположивост рута, укључујући расположивост постигнуту применом флексибилног коришћења ваздушног простора, у складу са Уредбом (ЕЗ) број 2150/2005;</p>
				<p>ф) ажуриране позиције у лету;</p>
				<p>г) одступања од планова лета;</p>
				<p>х) расположивост ваздушног простора, укључујући расположивост постигнуту применом флексибилног коришћења ваздушног простора у складу са Уредбом (ЕЗ) број 2150/2005;</p>
				<p>и) стварна времена полетања.</p>
				<p>Подаци морају да буду доступни учесницима из члана 1. став 3. ове уредбе и достављају се централној јединици за <span class="italik">ATFM </span>и прослеђују се од ње, без накнаде.</p>
				<p>6. <span class="italik">ATS </span>јединица на аеродрому полетања мора да обезбеди:</p>
				<p>а) ако лет подлеже <span class="italik">ATFM </span>слоту за полетање, да се тај слот укључи као део одобрења контроле летења;</p>
				<p>б) да се летови придржавају <span class="italik">ATFM </span>слотова за полетање;</p>
				<p>ц) да се летовима који се не придржавају својих очекиваних времена почетка вожње, узимајући у обзир успостављено време толеранције, не издаје одобрење за полетање;</p>
				<p>д) да се летовима чији су планови лета одбијени или суспендовани не издаје одобрење за полетање.</p>
				<p class="auto-style2"><strong>Члан 7.<br>Опште обавезе оператера</strong></p>
				<p>1. Сваки намеравани лет мора да буде обухваћен само једним планом лета. Попуњени план лета мора да исправно одражава намеравани профил лета.</p>
				<p>2. Све одговарајуће <span class="italik">ATFM </span>мере и њихове измене се уграђују у планирани лет и саопштавају пилоту.</p>
				<p>3. Ако полетање са аеродрома не подлеже <span class="italik">ATFM </span>слоту за полетање, оператери су одговорни за придржавање очекиваног времена почетка вожње, узимајући у обзир временску толеранцију, у складу са <span class="italik">ICAO </span>одредбама наведеним у Анексу ове уредбе.</p>
				<p>4. Ако је план лета суспендован у складу са чланом 5. тачка х) ове уредбе, дотични оператер се стара за ажурирање или отказивање плана лета.</p>
				<p class="auto-style2"><strong>Члан 8.<br>Опште обавезе тела која управљају аеродромом</strong></p>
				<p>Тела која управљају аеродромом обавештавају централну јединицу за <span class="italik">ATFM </span>директно или посредством локалне <span class="italik">ATFM </span>јединице или <span class="italik">ATS </span>јединице, или комбиновано, о свим догађајима који могу да утичу на капацитет контроле летења или саобраћајне захтеве. Ова тела информишу локалну <span class="italik">ATFM </span>јединицу и <span class="italik">ATS </span>јединице, ако је обавештавање извршено директно.</p>
				<p class="auto-style2"><strong>Члан 9.<br>Усклађеност између планова лета и аеродромских слотова</strong></p>
				<p>1. Државе чланице обезбеђују да централна јединица за <span class="italik">ATFM </span>или локална <span class="italik">ATFM </span>јединица пре обављања лета, на захтев аеродромског координатора слотова или тела које управља координисаним аеродромом, достави прихваћени план лета за лет који се изводи са тог аеродрома. Аеродромски координатор слотова или тело које управља координисаним аеродромом обезбеђују приступ прихваћеним плановима лета које је доставила централна јединица за <span class="italik">ATFM </span>или локална <span class="italik">ATFM </span>јединица.</p>
				<p>2. Пре лета, оператери достављају аеродромима полетања и слетања неопходне информације како би се омогућило повезивање ознаке лета која је садржана у плану лета и ознаке лета која је пријављена за одговарајући аеродромски слот.</p>
				<p>3. Сваки оператер, тело које управља аеродромом и <span class="italik">ATS </span>јединица су овлашћени да известе аеродромског координатора слотова о учесталом обављању јавног авио-превоза у временима која се значајно разликују од додељених аеродромских слотова или о коришћењу слотова на начин који се битно разликује од оног који је наведен у време додељивања, ако то наноси штету аеродрому или ваздушном саобраћају.</p>
				<p>4. Државе чланице обезбеђују да централна јединица за <span class="italik">ATFM</span> извештава аеродромског координатора слотова о учесталом обављању јавног авио-превоза у временима која се значајно разликују од додељених аеродромских слотова или о коришћењу слотова на начин који се битно разликује од оног који је наведен у време додељивања, ако то наноси штету <span class="italik">ATFM</span>.</p>
				<p class="auto-style2"><strong>Члан 10.<br>Обавезе у вези са критичним догађајима</strong></p>
				<p>1. Државе чланице обезбеђују да централна јединица за <span class="italik">ATFM </span>успостави и објави <span class="italik">АTFM </span>поступке за рад у случају критичних догађаја, како би се поремећај у <span class="italik">EATMN </span>свео на најмању меру.</p>
				<p>2. Током припрема за критичне догађаје, <span class="italik">ATS </span>јединице и тела која управљају аеродромом, усклађују важност и садржај поступака за непредвиђене ситуације са оператерима погођеним критичним догађајима, укључујући свако прилагођавање правилима приоритета.</p>
				<p>Поступци за непредвиђене ситуације обухватају:</p>
				<p>а) организационе споразуме и споразуме координације;</p>
				<p>б) <span class="italik">ATFM </span>мере за контролу приступа угроженим областима ради спречавања прекомерних саобраћајних захтева у односу на декларисани капацитет читавог ваздушног простора, његовог дела или одређеног аеродрома;</p>
				<p>ц) околности, услове и поступке за примену правила приоритета за летове, поштујући основне интересе обезбеђивања или одбрамбене политике држава чланица;</p>
				<p>д) поступке за враћање у редовно стање.</p>
				<p class="auto-style2"><strong>Члан 11.<br>Праћење усклађености са ATFM мерама</strong></p>
				<p>1. Државе чланице обезбеђују да <span class="italik">ATS </span>јединице, на аеродромима полетања на којима усклађеност одлазног саобраћаја са <span class="italik">ATFM </span>слотовима за полетање износи 80% или мање током године, достављају одговарајуће информације о неусклађености и предузетим радњама како би се обезбедила усклађеност са <span class="italik">ATFM </span>слотовима за полетање. Такве радње морају да буду наведене у извештају који дотична држава чланица подноси Комисији.</p>
				<p>2. <span class="italik">ATS </span>јединица на аеродрому полетања обезбеђује одговарајуће информације о разлозима за одобравање полетања суспендованим летовима и летовима без плана лета на том аеродрому, као и предузетим радњама како би постигла усклађеност. Такве радње морају да буду наведене у извештају који држава чланица подноси Комисији.</p>
				<p>3. Државе чланице обезбеђују да:</p>
				<p>a) централна јединица за <span class="italik">ATFM </span>упозори државу чланицу која одобрава изузетке код више од 0,6% годишњих полетања у тој држави чланици;</p>
				<p>б) ако је држава чланица упозорена сходно тачки а) овог става, она израђује извештај са детаљима одобрених изузећа који подноси Комисији.</p>
				<p>4. Државе чланице обезбеђују да у случају неусклађености са <span class="italik">ATFM </span>мерама које произилазе из примене члана 5. тачка г) ове уредбе, централна јединица за <span class="italik">ATFM </span>обавештава оператера о неусклађености.</p>
				<p>5. Оператери подносе извештај централној јединици за <span class="italik">ATFM </span>за сваку неусклађеност са <span class="italik">ATFM </span>мерама, наводећи детаље околности које су довеле до недостајућег плана лета или вишеструких планова лета, као и радњама које су предузете да се неусклађеност исправи.</p>
				<p>6. Државе чланице обезбеђују да централна јединица за <span class="italik">ATFM </span>израђује годишњи извештај са детаљима о недостајућим плановима лета или поднетим вишеструким плановима лета и да извештај достави Комисији.</p>
				<p>7. Државе чланице спроводе годишњи преглед усклађености са <span class="italik">ATFM </span>мерама како би се осигурало да учесници из члана 1. став 3. ове уредбе побољшају ниво усклађености са тим мерама.</p>
				<p class="auto-style2"><strong>Члан 12.<br>Процена учинка</strong></p>
				<p>1. Приликом примене члана 11. ове уредбе, државе чланице обезбеђују да централна јединица за <span class="italik">ATFM </span>израђује годишње извештаје о квалитету <span class="italik">ATFM</span>, који обухватају детаље о:</p>
				<p>a) узроцима <span class="italik">ATFM </span>мера;</p>
				<p>б) утицају <span class="italik">ATFM </span>мера;</p>
				<p>ц) поштовању <span class="italik">ATFM </span>мера;</p>
				<p>д) доприносу учесника из члана 1. став 3. ове уредбе оптимизацији укупног утицаја на мрежу.</p>
				<p>2. Државе чланице обезбеђују да централна јединица за <span class="italik">ATFM </span>успостави и одржава архиву <span class="italik">ATFM </span>података из члана 6. став 5. ове уредбе, планова лета, оперативних дневника и одговарајућих повезаних података.</p>
				<p>Подаци из првог подстава овог става се чувају две године од њиховог подношења и стављају се на располагање Комисији, државама чланицама, <span class="italik">ATS </span>јединицама и оператерима.</p>
				<p>Наведени подаци стављају се на располагање аеродромским координаторима и оператерима аеродрома, као помоћ у њиховој редовној процени расположивог капацитета.</p>
				<p class="auto-style2"><strong>Члан 13.<br>Безбедоносни захтеви</strong></p>
				<p>Државе чланице обезбеђују да се спроводи процена безбедности, укључујући идентификацију опасности, процену и умањење ризика, пре увођења било каквих значајних промена у <span class="italik">ATFM </span>системе и поступке, укључујући процену процеса управљања безбедношћу који се односи на комплетан век употребе система управљања ваздушним саобраћајем.</p>
				<p class="auto-style2"><strong>Члан 14.<br>Додатни захтеви</strong></p>
				<p>1. Државе чланице обезбеђују да је особље учесника из члана 1. став 3. ове уредбе које је укључено у <span class="italik">ATFM </span>активности:</p>
				<p>a) упознато са одредбама ове уредбе;</p>
				<p>б) одговарајуће обучено и компетентно за обављање својих послова.</p>
				<p>2. Државе чланице предузимају све неопходне мере да обезбеде да учесници из члана 1. став 3. ове уредбе који су одговорни за обављање <span class="italik">ATFM </span>функција:</p>
				<p>а) израде и одржавају оперативне приручнике који садрже неопходне инструкције и информације које омогућавају оперативном особљу примену одредби ове уредбе;</p>
				<p>б) осигурају да су ови приручници доследни, доступни и ажурирани, као и да њихово ажурирање и дистрибуција подлежу одговарајућем управљању квалитетом и документима;</p>
				<p>ц) осигурају да су радне методе и оперативни поступци усклађени са овом уредбом.</p>
				<p class="auto-style2"><strong>Члан 15.<br>Казнене одредбе</strong></p>
				<p>Државе чланице успостављају правила о казнама које се примењују за повреду одредби ове уредбе и предузимају све неопходне мере како би се обезбедило њихово спровођење. Предвиђене казне морају да буду делотворне, сразмерне и одвраћајућег карактера. Државе чланице обавештавају Комисију о овим одредбама најкасније до 26. септембра 2011. године и без одлагања је обавештавају о свим накнадним изменама и допунама које имају утицаја на те одредбе.</p>
				<p class="auto-style2"><strong>Члан 16.<br>Ступање на снагу и примена</strong></p>
				<p>Ова уредба ступа на снагу двадесетог дана од дана објављивања у „Службеном листу Европске уније”.</p>
				<p>Ова уредба се примењује од 26. септембра 2011. године.</p>
				<p>Ова уредба је обавезујућа у целини и непосредно се примењује у свим државама чланицама.</p>
				<p class="bold"><span class="bold">АНЕКС</span></p>
				<p class="auto-style2"><strong>Листа ICAO одредби у вези са управљањем протоком <br>ваздушног саобраћаја</strong></p>
				<p>1. Поглавље 3. став 3.7.5 (Управљање протоком ваздушног саобраћаја) Анекса 11 Чикашке конвенције – Услуге у ваздушном саобраћају (13. издање – јул 2001. године, укључујући амандман број 49).</p>
				<p>2. Поглавље 3. (<span class="italik">ATS </span>капацитет и управљање протоком ваздушног саобраћаја) <span class="italik">ICAO </span>документа 4444, Поступци за услуге у ваздушној пловидби – Управљање ваздушним саобраћајем (<span class="italik">PANS-ATM</span>) (15. издање – 2007. године).</p>
				<p>3. Поглавље 8. став 8.3 (Изузећа од доделе <span class="italik">ATFM </span>слота) <span class="italik">ICAO </span>документа 7030, Европски (<span class="italik">EUR</span>)<span class="italik"> </span>регионални допунски поступци (5. издање, 2008. године).</p>
				<p>4. Поглавље 8. став 8.4.1. ц) (o поштовању <span class="italik">ATFM </span>мера од стране оператера ваздухоплова) <span class="italik">ICAO </span>документа 7030, Европски (<span class="italik">EUR</span>)<span class="italik"> </span>регионални допунски поступци (5. издање, 2008. године).</p>
				<p>5. Поглавље 2. став 2.3.2 (о изменама у <span class="italik">EOBT</span>) <span class="italik">ICAO </span>документа 7030, Европски (<span class="italik">EUR</span>)<span class="italik"> </span>регионални допунски поступци (5. издање, 2008. године).”.</p>
				<p class="auto-style1">&nbsp;</p>
				<p class="auto-style1">&nbsp;</p>
				<p class="auto-style1"><strong>Прилог 2.</strong></p>
				<p class="bold"><span class="bold">Допунски услови за примену Уредбе Комисије (ЕУ) број 255/2010 у Републици Србији</span></p>
				<p class="bold"><span class="bold">1. Допунски услови за примену члана 6. став 5. Уредбе <br>Комисије (ЕУ) број 255/2010</span></p>
				<p>Пружалац услуга у ваздушном саобраћају утврђује капацитет елементарних и/или обједињених сектора аеродромске, прилазне и обласне контроле летења у зависности од организације рада у оквиру јединица контроле летења.</p>
				<p>Оператер аеродрома утврђује капацитет аеродрома који се изражава као максимални број ваздухоплова у току једног сата, а утврђени капацитет и његове промене доставља надлежном пружаоцу услуга у ваздушном саобраћају најмање једном током календарске године.</p>
				<p>Приликом одређивања вредности капацитета система контроле летења и капацитета аеродрома користе се међународно препознате и препоручене методе и пракса или методе које су власници или корисници система развили за своје потребе и оно мора да буде документовано. </p>
				<p>Под оперативно прихватљивим капацитетом аеродрома подразумева се мања вредност између капацитета аеродрома и капацитета јединице контроле летења која пружа услугу аеродромске контроле летења. </p>
				<p>Утврђивање оперативно прихватљивог капацитета аеродрома за посматрани временски период врши се у сарадњи надлежног пружаоца услуга у ваздушном саобраћају и оператера аеродрома.</p>
				<p>Пружалац услуга у ваздушној пловидби објављује оперативно прихватљив капацитет аеродрома у складу са чланом 6. став 5. тачка д) Уредбе (ЕУ) број 255/2010.</p>
				<p class="bold"><span class="bold">2. Допунски услови за примену члана 7. Уредбе Комисије <br>(ЕУ) број 255/2010</span></p>
				<p>На захтев Директората оператер ваздухоплова доставља детаље о околностима које су довеле до недостајућег плана лета или до вишеструких планова лета за реализовани лет.</p>
				<p>Директорат израђује годишњи извештај о недостајућим плановима лета или поднетим вишеструким плановима лета и, по потреби, издаје препоруке у циљу смањења нивоа недостајућих и/или вишеструких планова лета за летове који се реализују са аеродрома у Републици Србији.</p>
				<p class="auto-style2"><strong>3. Допунски услови за примену члана 10. став 2. Уредбе <br>Комисије (ЕУ) број 255/2010</strong></p>
				<p>Пружалац услуга у ваздушном саобраћају и оператер аеродрома сарађују у циљу утврђивања вредности оперативно прихватљивог<span class="bold"> </span>капацитета аеродрома за случајеве настанка критичних догађаја на аеродрому, координирају активности током трајања тих догађаја, као и активности усмерене на враћање у првобитно стање.</p>
				<p>Сарадња и координација из става 1. ове тачке се формализују споразумом који закључују пружалац услуга у ваздушном саобраћају и оператер аеродрома.</p>
				<p>У фази планирања специјалног догађаја организатор тог догађаја је дужан да обавести Директорат, пружаоца услуга у ваздушном саобраћају и оператера аеродрома о намери организовања специјалног догађаја и о његовим размерама, а у зависности од карактера специјалног догађаја може формирати свој тим за организацију специјалног догађаја. </p>
				<p>По добијању обавештења о специјалном догађају оператер аеродрома и пружалац услуга у ваздушном саобраћају заједнички доносе одлуку о неопходности посебног регулисања протока ваздушног саобраћаја на аеродрому и/или у ваздушном простору.</p>
				<p>Ако оператер аеродрома и пружалац услуга у ваздушном саобраћају закључе да је потребно посебно регулисање протока ваздушног саобраћаја, дужни су да о томе обавесте Директорат. </p>
				<p>Пружалац услуга у ваздушном саобраћају и оператер аеродрома размењују информације о специјалним догађајима са централном јединицом Европске мреже за управљање ваздушним саобраћајем,<span class="italik"> </span>у циљу планирања и разматрања утицаја на локалну мрежу и Европску мрежу за управљање ваздушним саобраћајем.</p>
				<p class="bold"><span class="bold">4. Допунски услови за примену члана 11. Уредбе Комисије (ЕУ) број 255/2010</span></p>
				<p>Поједини летови се могу аутоматски изузети од додељивања <span class="italik">ATFCM</span> слота за полетање употребом посебних статусних индикатора, које оператер ваздухоплова наводи у плану лета (у рубрици број 18. – остале информације), како би надлежној јединици контроле летења најавио разлог за специјалан третман предметног лета.</p>
				<p>Статусни индикатори којима се обезбеђује аутоматско изузимање од додељивања <span class="italik">ATFCM </span>слота<span class="italik"> </span>су:</p>
				<p>1) <span class="italik">STS/ATFMX</span> – за летове којима је одобрено изузимање од мера управљања протоком саобраћаја;</p>
				<p>2) <span class="italik">STS/FFR</span> – за летове који се одвијају у сврху гашења пожара;</p>
				<p>3) <span class="italik">STS/HEAD</span> – за летове којима се превозе шефови држава или влада; </p>
				<p>4) <span class="italik">STS/MEDEVAC</span> – за летове којима се обавља хитан медицински превоз;</p>
				<p>5) <span class="italik">STS/SAR</span> – за летове који се обављају у сврху трагања и спасавања.</p>
				<p>Статусни индикатор <span class="italik">STS/ATFMX</span> односи се искључиво на тражење изузимања од мера управљања протоком ваздушног саобраћаја, када због природе и намене лета ваздухоплов ни под којим околностима не сме каснити у полетању.</p>
				<p>Статусни индикатор <span class="italik">STS/ATFMX </span>се користи искључиво у комбинацији са једним од следећих допунских статусних индикатора:</p>
				<p>1) <span class="italik">STS/HUM</span> <span class="italik">ATFMX</span> – за летове који се обављају у хуманитарне сврхе; </p>
				<p>2) <span class="italik">STS/HOSP</span> <span class="italik">ATFMX</span> – за летове које су надлежне здравствене установе квалификовале као медицинске; </p>
				<p>3) <span class="italik">STS/STATE</span> <span class="italik">ATFMX</span> – за летове који се обављају цивилним или војним ваздухопловом у војне, царинске и полицијске сврхе, код којих кашњење у полетању може угрозити успешност мисије;</p>
				<p>4) <span class="italik">RMK/MINISTER ONBOARD</span> <span class="italik">ATFMX</span> – за летове који се реализују за потребе званичних мисија министара у Влади.</p>
				<p>Оператер ваздухоплова који је у плану лета навео било који од статусних индикатора је дужан да документацију којом се потврђује оправданост употребљеног статусног индикатора чува најмање три месеца од дана извршења лета и да је на захтев достави Директорату на увид.</p>
				<p>Статусни индикатори којима се не обезбеђује аутоматско изузимање од <span class="italik">ATFCM</span> мера, већ пружаоцу услуга у ваздушном саобраћају пружају информације о потреби посебног опхођења са летом и могућностима постојања специјалних захтева током лета су:</p>
				<p>1) <span class="italik">STS/ALTRV </span>– за летове који се одвијају у подручју са резервисаном висином по <span class="italik">QNE</span> притиску;</p>
				<p>2) <span class="italik">STS/FLTCK</span> – за летове који се обављају у циљу пружања услуге калибраже из ваздуха;</p>
				<p>3) <span class="italik">STS/HAZMAT </span>– за летове којима се превози опасна роба;</p>
				<p>4) <span class="italik">STS/HOSP </span>– за летове које су надлежне здравствене установе квалификовале као медицинске;</p>
				<p>5) <span class="italik">STS/HUM </span>– за летове који се одвијају у хуманитарне сврхе;</p>
				<p>6) <span class="italik">STS/NONRVSM </span>– за летове државних ваздухоплова у <span class="italik">RVSM</span> ваздушном простору који нису опремљени <span class="italik">RVSM</span> опремом;</p>
				<p>7) <span class="italik">STS/STATE</span> – за летове којима се не превози председник Републике или председник Владе, а који су потребни од стране државног тела (нпр. лет цивилног или војног ваздухоплова који се обавља у војне, царинске и полицијске сврхе).</p>
				<p>Пружалац услуга у ваздушном саобраћају је дужан да до краја сваке календарске године достави Директорату годишњи извештај са месечним прикaзом придржавања <span class="italik">ATFCM</span> слотова за полетање за претходну годину.</p>
				<p>Ако на одређеном аеродрому придржавање<span class="italik"> ATFCM</span> слотова за полетање на годишњем нивоу износи 80% или мање, пружaлaц услугa у ваздушном саобраћају дoстaвља Директорату план мера за побољшање придржавања<span class="italik"> ATFCM</span> слотова на том аеродрому.</p>
				<p>Пружалац услуга у ваздушном саобраћају, на захтев Директората, доставља извештај о одобравању полетања ваздухоплова са одбијеним или суспендованим плановима лета, који садржи радње предузете у вези са одобравањем полетања ваздухоплова без плана лета и ваздухоплова којима су планови лета суспендовани.</p>
				<p class="bold"><span class="bold">5. Допунски услови за примену члана 14. Уредбе Комисије (ЕУ) број 255/2010</span></p>
				<p>Оспособљавање особља учесника из члана 1. став 3. Уредбе (ЕУ) број 255/2010 које је укључено у <span class="italik">ATFM </span>процесе се спроводи на основу успостављених програма и планова обукa, који обухватају најмање почетно оспособљавање и освежавање знања.</p>
				<p>Програми и планови обуке морају бити усклађени са међународним стандардима и препорученом праксом садржаним у <span class="italik">ICAO</span> документима и приручницима Менаџера мреже. </p>
				<p>Учесници из члана 1. став 3. Уредбе (ЕУ) број 255/2010 воде евиденцију о оспособљавању особља које је укључено у <span class="italik">ATFM </span>процесе.</p>
	</div>

