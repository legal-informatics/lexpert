


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 246. став 3. Закона о пловидби и лукама на унутрашњим водама („Службени гласник РС”, број 73/10),</p>
	<p>Министар за инфраструктуру и енергетику, доноси</p>
	<p>&nbsp;</p>
	<p class="odluka-zakon" style="line-height: 150%; margin-top: 0; margin-bottom: 0">ПРАВИЛНИК</p>
	<p class="naslov" style="line-height: 150%; margin-top: 0">о програму, начину и трошковима полагања посебног стручног испита за инспектора безбедности пловидбе</p>
	<p class="naslov" style="line-height: 150%; margin-top: 0">
	<span style="font-weight: 400">"Службени гласник РС", број 18 од 9. марта 
	2012.</span></p>
	<p class="naslov" style="line-height: 150%; margin-top: 0">&nbsp;</p>
	<p class="clan">Члан 1.</p>
	<p>Овим правилником прописују се програм, начин и трошкови полагања посебног стручног испита за инспектора безбедности пловидбе (у даљем тексту: испит). 
	</p>
	<p class="clan">Члан 2.</p>
	<p>Испит се полаже по прописаном програму и на начин којим се омогућава провера стручне оспособљености инспектора безбедности пловидбе за самостално обављање инспекцијског надзора над спровођењем закона којима се уређује пловидба и прописа донетих ради њиховог спровођења.</p>
	<p class="bold">I. Програм стручног испита</p>
	<p class="clan">Члан 3.</p>
	<p>Програм испита обухвата следеће области, и то:</p>
	<p>1) Пловидбено право: пловидба, водни и пловни путеви, техничко одржавање водних путева, објекти безбедности пловидбе, зимовници, сидришта и склоништа, уписници пловила, посада пловила, превоз и пловидбени послови, лучке капетаније, луке, пристаништа и привремена претоварна места, спортска такмичења и приредбе на водном путу, давање сагласности, одобрења и каботажа;</p>
	<p>2) Безбедност пловидбе: безбедност пловидбе, правила пловидбе, саопштења бродарству, способност пловила за пловидбу, баждарење бродова, бродске исправе и књиге, заповедник брода, државна припадност и идентификација брода, пловидбене незгоде, вађење потонулих ствари, пилотажа, спречавање загађења са пловила, трагање и спасавање, распрема брода, речни информациони сервиси (RIS), сервис за управљање бродским саобраћајем (VTS), пловидбене незгоде, прелазак државне границе и превоз опасних терета;</p>
	<p>3) Инспекција безбедности пловидбе: инспекцијски надзор, надлежности инспектора, права, обавезе и одговорности инспектора, инспекцијски записник и решење, извршење решења, жалба, пловидбени прекршаји, привредни преступи, испитивање пловидбених незгода, сарадња са другим органима.</p>
	<p class="bold">II. Начин полагања испита</p>
	<p class="clan">Члан 4.</p>
	<p>Испит се састоји из општег и посебног дела.</p>
	<p>Општи део испита кандидат полаже усмено и обухвата питања из програма испита из члана 3. овог правилника.</p>
	<p>Посебни део испита кандидат полаже писмено и усмено.</p>
	<p>Писмени део посебног дела испита обухвата израду нацрта решења и нацрта захтева за покретање прекршајне пријаве у вези са инспекцијским надзором у складу са законима којима је уређена пловидба. 
	</p>
	<p>Усмени део посебног дела испита састоји се у одбрани рада из става 4. овог члана. 
	</p>
	<p class="clan">Члан 5. </p>
	<p>Испит се полаже пред Комисијом за полагање стручног испита за инспекторе безбедности пловидбе (у даљем тексту: Комисија) која се образује решењем на период од пет година.</p>
	<p>Комисија се састоји од председника, два члана и секретара, који могу имати заменике.</p>
	<p>Председник и чланови Комисије су државни службеници министарства који имају стечено високо образовање на студијама другог степена (дипломске академске студије – мастер, специјалистичке струковне студије), односно на основним студијама у трајању од најмање четири године и то у образовно научним областима грађевинарства, машинства, саобраћаја, правних наука, Војне академије – смер навигација и најмање седам година радног искуства у пословима државне управе и положен државни стручни испит.</p>
	<p>Председник и чланови Комисије, односно њихови заменици, су испитивачи градива из одређене области.</p>
	<p>Административне послове за Комисију обавља секретар Комисије.</p>
	<p class="clan">Члан 6.</p>
	<p>Писмена пријава за полагање испита подноси се министарству.</p>
	<p>Уз пријаву подноси се уверење о положеном државном стручном испиту.</p>
	<p>Комисија одређује датум, време и место полагања испита о чему секретар Комисије обавештава кандидата најкасније 10 дана пре дана одређеног за полагање испита.</p>
	<p class="clan">Члан 7.</p>
	<p>Пре почетка испита, секретар Комисије утврђује идентитет кандидата увидом у личну карту и упознаје га о начину и правилима полагања испита.</p>
	<p>Испит започиње полагањем општег дела који се састоји се од полагања испита из области пловидбеног права, безбедности пловидбе и инспекције безбедности пловидбе пред чланом Комисије именованим за одређену област.</p>
	<p class="clan">Члан 8.</p>
	<p>У току израде писменог дела посебног дела испита није дозвољена међусобна комуникација кандидата, као ни употреба других средстава која ометају писмени испит.</p>
	<p>Кандидати при изради писменог рада могу користити законе и друге прописе.</p>
	<p class="clan">Члан 9.</p>
	<p>Задатак за писмени рад одређује Комисија и кандидату доставља пример записника о извршеној инспекцијској контроли на основу кога кандидат утврђује повреде прописа и сачињава нацрт решења којим се налаже отклањање утврђене повреде закона, као и нацрт захтева за покретање прекршајног поступка.</p>
	<p>Израда писменог рада траје 90 минута.</p>
	<p class="clan">Члан 10.</p>
	<p>Кандидат се на испиту оцењује посебно за сваку област из општег дела по програму из члана 3. овог правилника и за посебни део оценом „задовољио” или „није задовољио”.</p>
	<p>Коначан успех кандидата на испиту утврђује Комисија и оцењује са оценом „положио испит”, „није положио испит” и „упућује се на поправни испит”.</p>
	<p>Оценом „положио испит” оцењује се кандидат који је показао довољан успех општег дела и из посебног дела испита.</p>
	<p>Оценом „није положио испит” оцењује се кандидат који није показао довољан успех из једне области општег дела и из посебног дела, или ако није показао довољан успех из две области општег дела испита.</p>
	<p>Оценом „упућује се на поправни испит” оцењује се кандидат који није показао довољан успех из једне области општег дела или из посебног дела.</p>
	<p>Кандидат који на поправном испиту није показао довољан успех из области општег дела, односно из посебног дела, сматра се да није положио поправни испит.</p>
	<p class="clan">Члан 11.</p>
	<p>Кандидат може полагати поправни испит у року од 30 дана од дана првог полагања испита.</p>
	<p>Кандидат који није положио испит и поправни испит може испит полагати у року од 60 дана од дана када је полагао испит, односно поправни испит. 
	</p>
	<p class="clan">Члан 12.</p>
	<p>Ако кандидат не приступи полагању испита, а свој изостанак писмено не оправда пре почетка полагања испита, односно ако неоправдано одустане од започетог полагања испита, сматраће се да није положио испит.</p>
	<p>Започето полагање испита може се одложити ако је кандидат због болести или из другог оправданог разлога спречен да настави полагање испита.</p>
	<p>О одлагању испита одлучује Комисија.</p>
	<p class="clan">Члан 13.</p>
	<p>О току испита води се записник у који се уносе подаци од значаја за ток испита, као и оцена кандидата на испиту.</p>
	<p>Записник потписују председник, чланови и секретар Комисије.</p>
	<p>Записнику се прилаже писмени рад кандидата.</p>
	<p class="clan">Члан 14.</p>
	<p>Кандидату који је положио испит издаје се уверење о положеном испиту које садржи:</p>
	<p>1) назив министарства које је издало уверење;</p>
	<p>2) пропис на основу кога се издаје уверење;</p>
	<p>3) име, презиме, датум и место рођења кандидата;</p>
	<p>4) назив испита;</p>
	<p>5) регистарски број уверења;</p>
	<p>6) датум и место издавања уверења;</p>
	<p>7) потпис председника Комисије и печат министарства.</p>
	<p class="bold">III. Трошкови полагања</p>
	<p class="clan">Члан 15.</p>
	<p>Трошкове полагања испита сноси министарство.</p>
	<p>Кандидат који није положио испит сноси трошкове поновног полагања испита.</p>
	<p class="bold">IV. Завршна одредба</p>
	<p class="clan">Члан 16.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="line-height: 150%; margin-top: 0">Број 110-00-00108/2011-06</p>
	<p class="potpis" style="line-height: 150%; margin-top: 0">У Београду, 29. фебруара 2012. године</p>
	<p class="potpis" style="line-height: 150%; margin-top: 0">Министар,</p>
	<p class="potpis" style="line-height: 150%; margin-top: 0">
	<span class="bold">Милутин Мркоњић, </span>с.р.</p>

