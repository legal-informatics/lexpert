


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 89. став 4. и члана 91. став 3. Закона о дивљачи и ловству („Службени гласник РС”, број 18/10),</p>
	<p>Министар пољопривреде, трговине, шумарства и водопривреде доноси</p>
	<p>&nbsp;</p>
	<p class="odluka-zakon" style="line-height: 150%; margin-top: 0; margin-bottom: 0">ПРАВИЛНИК</p>
	<p class="naslov" style="line-height: 150%; margin-top: 0">о мерама за спречавање штете од дивљачи и штете на дивљачи и поступку и начину утврђивања штете</p>
	<p class="naslov" style="line-height: 150%; margin-top: 0">
	<span style="font-weight: 400">"Службени гласник РС", број 2 од 13. јануара 
	2012.</span></p>
	<p class="naslov" style="line-height: 150%; margin-top: 0">&nbsp;</p>
	<p class="clan">Члан 1.</p>
	<p>Овим правилником ближе се прописују мере за спречавање штете од дивљачи, мере за спречавање штете на дивљачи, као и поступак и начин утврђивања штете од дивљачи и штете на дивљачи.</p>
	<p class="clan">Члан 2.</p>
	<p>Поједини изрази употребљени у овом правилнику имају следеће значење:</p>
	<p>1) дивљач обухвата одређене врсте дивљих сисара и птица које су заштићене ловостајем; 
	</p>
	<p>2) власник и корисник имовине је власник и корисник земљишта, вода и шума на којима се ловиште налази и имовине на тим површинама, као и власник и корисник површина ван ловишта на којима се дивљач налази и имовине на тим површинама; 
	</p>
	<p>3) штета од дивљачи је штета коју дивљач може да проузрокује људима или имовини на земљишту, водама и шумама на којима се ловиште налази, као и површинама ван ловишта на којима се налази дивљач;</p>
	<p>4) штета на дивљачи је штета коју правно и физичко лице и/или дивљач проузрокује на дивљачи, као и штета која настане као последица елементарних непогода (поплава, земљотрес, суша, пожар).</p>
	<p class="clan">Члан 3.</p>
	<p>У ловишту се предузимају следеће мере за спречавање штете од дивљачи:</p>
	<p>1) одржавање бројног стања дивљачи до оптималне бројности утврђене планским документом;</p>
	<p>2) подизање и редовно одржавање поља за дивљач и ремиза за дивљач сетвом и садњом биљних врста које привлаче дивљач, у деловима ловишта удаљеним од површина на којима дивљач проузрокује или може да проузрокује штету, у складу са планским документом;</p>
	<p>3) подизање и одржавање ловно-техничких објеката за осматрање и лов (високе и ниске чеке) на одговарајућим местима ради подизања степена заштите имовине од дивљачи;</p>
	<p>4) обезбеђивање довољне количине хране и воде у ловишту током ловне године за све врсте дивљaчи у ловишту, а нарочито за време зимског периода и елементарних непогода, у време непосредно пре сетве и садње, као и у време дозревања усева и плодова, у складу са планским документом;</p>
	<p>5) пружање помоћи и информација власницима и корисницима имовине у погледу заштите живота и здравља људи и имовине од дивљачи, као и избора одређених пољопривредних култура за сетву, односно садњу, и набавке средстава за спречавање штета од дивљачи, обавештавањем путем средстава јавног информисања, оглашавањем на локалним огласним таблама и на други начин;</p>
	<p>6) подношење захтева управљачу пута за постављање саобраћајних знакова ограничења брзине кретања и „дивљач на путу” на свим јавним саобраћајницама на којима постоји могућност настанка штете од дивљачи у ловишту, на површинама ван ловишта, као и на неловним површинама, ради спречавања штете од дивљачи на возилу;</p>
	<p>7) друге мере од значаја за заштиту имовине од дивљачи.</p>
	<p class="clan">Члан 4.</p>
	<p>Власник и корисник имовине, ради спречавања штете од дивљачи, редовно контролише стање своје имовине и организује њену заштиту и чување у складу са законом којим се уређује ловство и одредбама овог правилника, и то: 
	</p>
	<p>1) заштитом повртњака, расадника, воћњака, плантажних засада и винограда на начин који спречава пролаз длакаве дивљачи;</p>
	<p>2) прилагођавањем избора биљне културе коју засејава или сади природном окружењу које се налази око пољопривредне површине коју обрађује, на начин да се избегну или у највећој мери смање могући ризици од штета од дивљачи;</p>
	<p>3) уклањањем усева и плодова са површина у ловишту и у непосредној близини ловишта у агротехничком року;</p>
	<p>4) коришћењем механичких и хемијских средстава (репелената) која одбијају дивљач од усева, засада и младих стабала и то на начин прописан писаним упутством произвођача;</p>
	<p>5) везивањем паса поред усева; </p>
	<p>6) коришћењем видљивих плашила, светлосних и звучних уређаја; </p>
	<p>7) контролисаним спаљивањем материјала чији дим и гасови одбијају дивљач;</p>
	<p>8) постављањем електроограда (електропастира);</p>
	<p>9) коришћењем механичких средстава за појединачну заштиту стабала воћака и других садница (алуфолија, металне траке, пластичне траке, пластична фолија, пластични или папирнати џакови, шибље, кукурузовина и други материјали);</p>
	<p>10) чувањем домаћих животиња уз стално присуство пастира и паса чувара;</p>
	<p>11) затварањем домаћих животиња у току ноћи у оборе изграђене на начин да се онемогући улазак било које врсте дивљачи која проузрокује, односно може да проузрокује штету на домаћим животињама;</p>
	<p>12) спровођењем осталих мера заштите.</p>
	<p class="clan">Члан 5.</p>
	<p>У ловишту се предузимају следеће мере за спречавање штете на дивљачи:</p>
	<p>1) одржавање бројног стања дивљачи у ловишту до оптималне бројности утврђене планским документом;</p>
	<p>2) заштита дивљачи од незаконитог лова;</p>
	<p>3) заштита дивљачи од длакавих и пернатих предатора (грабљивица) који се повремено или стално налазе у ловишту; 
	</p>
	<p>4) заштита дивљачи од утапања на воденим површинама (канали, акумулације, језера или обале водотока); 
	</p>
	<p>5) заштита дивљачи у копненом, водном и ваздушном саобраћају;</p>
	<p>6) заштита дивљачи од средстава за заштиту биља и других хемијских средстава; 
	</p>
	<p>7) заштита дивљачи у случају елементарних непогода;</p>
	<p>8) контрола одређеног ловачког оружја и одговарајуће ловачке муниције која се користи у току организовања и извођења лова, као и заштита дивљачи у току организовања и извођења лова;</p>
	<p>9) подизање и одржавање ловно-техничких објеката за осматрање и лов (високе и ниске чеке) на одговарајућим местима ради подизања степена заштите дивљачи;</p>
	<p>10) спречавање и сузбијање заразних болести дивљачи;</p>
	<p>11) обезбеђивање довољне количине хране и воде у ловишту током ловне године за све врсте дивљачи у ловишту, а нарочито за време суше, зимског периода и елементарних непогода, у време непосредно пре сетве и садње, као и у време дозревања усева и плодова;</p>
	<p>12) подношење захтева управљачу пута за постављање саобраћајних знакова ограничења брзине кретања и „дивљач на путу” на свим јавним саобраћајницама на којима постоји могућност настанка штете на дивљачи у ловишту, на површинама ван ловишта, као и на површинама које представљају неловне површине, ради спречавања штете на дивљачи од возила;</p>
	<p>13) друге мере од значаја за заштиту дивљачи.</p>
	<p class="clan">Члан 6.</p>
	<p>Ради спречавања штета на дивљачи од утапања, предузимају се следеће мере:</p>
	<p>1) отворени канали, акумулације, језера или обале водотока облажу се заштитном облогом која је израђена од материјала и постављена на начин који не угрожава живот и здравље дивљачи и која се поставља на основу претходне сагласности министарства надлежног за послове ловства;</p>
	<p>2) обезбеђује се изградња и одржавање прелаза за дивљач минималне ширине 8 m (еколошки прелаз или вишенаменски мост), који омогућавају несметану и сигурну комуникацију дивљачи, који су целом дужином ограђени провидном оградом (фармерско плетиво или други слични материјал) минималне висине 1,4 m која спречава пад дивљачи, при чему је горња површина прелаза растресита и дубока 30 cm, како би се омогућио спонтани раст трава и жбунастих врста биљака, а минимално растојање између прелаза 1,5 km;</p>
	<p>3) обезбеђује се да се дивљач не лови на прелазу и у зони од најмање 500 m од прелаза из тачке 2) овог члана.</p>
	<p class="clan">Члан 7.</p>
	<p>Ради спречавања штете на дивљачи обезбеђује се да се жетва и кошење обављају пољопривредним машинама које имају уграђене електронске или механичке уређаје за откривање, плашење и/или истеривање дивљачи.</p>
	<p class="clan">Члан 8.</p>
	<p>Штета од дивљачи утврђује се тако што корисник ловишта у коме је настала штета од дивљачи без одлагања, а најкасније у року од 24 сата од пријема захтева за накнаду штете, образује трочлану стручну комисију за утврђивање узрока штете и процену вредности причињене штете (у даљем тексту: Комисија).</p>
	<p>У случају сумње да је штету проузроковао вук на територији на којој је ловостајем заштићен, један члан Комисије је ловни инспектор.</p>
	<p>Комисија без одлагања, а најкасније у року од 12 сати пре планираног почетка увиђаја обавештава подносиоца захтева за накнаду штете и ловног инспектора о времену и месту вршења увиђаја.</p>
	<p>Комисија спроводи увиђај у року од 24 сата од њеног образовања.</p>
	<p>О спроведеном увиђају сачињава се записник, који нарочито садржи: име и презиме подносиоца захтева за накнаду штете, место и начин настанка штете, знакове који указују да је штета настала од одређене врсте дивљачи, мере за спречавање штете од дивљачи које су предузете пре настанка штете, процену настале штете, примедбе подносиоца захтева за накнаду штете, датум, време и место сачињавања записника, име, презиме и потпис чланова Комисије и потпис подносиоца захтева за накнаду штете, односно доказ да је уредно обавештен о увиђају.</p>
	<p>Записник из става 5. овог члана сачињава се у три примерка, од којих се један доставља подносиоцу захтева за накнаду штете, а један ловном инспектору. 
	</p>
	<p class="clan">Члан 9.</p>
	<p>Штета на дивљачи утврђује се тако што лице које обавља стручне или ловочуварске послове у ловишту без одлагања обавештава надлежног ловног инспектора, који предузима мере за утврђивање штете у складу са законом којим се уређује ловство.</p>
	<p class="clan">Члан 10.</p>
	<p>Даном ступања на снагу овог правилника престаје да важи Упутство о спровођењу мера за спречавање штета које дивљач може причинити имовини и људима („Службени гласник РС”, број 33/94).</p>
	<p class="clan">Члан 11.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”. 
	</p>
	<p>&nbsp;</p>
	<p class="potpis" style="line-height: 150%; margin-top: 0">Број 110-00-00203/2011-09 
	</p>
	<p class="potpis" style="line-height: 150%; margin-top: 0">У Београду, 16. децембра 2011. године</p>
	<p class="potpis" style="line-height: 150%; margin-top: 0">Министар,</p>
	<p class="potpis" style="line-height: 150%; margin-top: 0">
	<span class="bold">Душан Петровић, </span>с.р.</p>

