


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 61. Закона о извршењу ванзаводских санкција и мера („Службени гласник РС”, брoj 55/14), 
	</p>
	<p>Министар правде доноси</p>
	<p>&nbsp;</p>
	<p class="odluka-zakon">ПРАВИЛНИК</p>
	<p class="naslov">о начину извршења ванзаводских санкција и мера и организацији и раду Повереника</p>
	<p class="naslov"><span style="font-weight: 400">"Службени гласник РС", број 
	30 од 27. марта 2015.</span></p>
	<p class="naslov">&nbsp;</p>
	<p class="clan">I. УВОДНА ОДРЕДБА</p>
	<p class="bold">Предмет правилника</p>
	<p class="clan">Члан 1.</p>
	<p>Овим правилником уређује се начин извршења ванзаводских санкција и мера које се извршавају у заједници и организација и рад Повереника. 
	</p>
	<p class="clan">II. НАЧИН ИЗВРШЕЊА ВАНЗАВОДСКИХ САНКЦИЈА И МЕРА</p>
	<p class="clan">Члан 2.</p>
	<p>Ванзаводске санкције и мере, прописане Законом о извршењу ванзаводских санкција и мера су:</p>
	<p>1) одлагање кривичног гоњења према одлуци јавног тужиоца; </p>
	<p>2) забрана напуштања стана; </p>
	<p>3) забрана прилажења, састајања или комуницирања са одређеним лицем;</p>
	<p>4) казна затвора у просторијама у којима осуђени станује; </p>
	<p>5) казна рада у јавном интересу;</p>
	<p>6) условна осуда са заштитним надзором;</p>
	<p>7) условни отпуст уз надзор;</p>
	<p>8) пружање помоћи лицу после извршене казне затвора;</p>
	<p>9) спречавање вршења кривичних дела против полне слободе према малолетним лицима.</p>
	<p class="bold">Начин извршења обавеза одређених уз меру одлагања кривичног гоњења према одлуци јавног тужиоца</p>
	<p class="clan">Члан 3.</p>
	<p>Повереник контролише извршење обавеза одређених уз меру одлагања кривичног гоњења према одлуци јавног тужиоца – непосредним контактом са осумњиченим, његовом породицом, послодавцем или прибављањем потребне документације којом се доказује извршење обавеза које су му одређене.</p>
	<p>О извршењу обавеза осумњиченог Повереник обавештава јавног тужиоца и Повереничку службу, у складу са законом.</p>
	<p class="bold">Начин извршење мере забране напуштања стана</p>
	<p class="clan">Члан 4.</p>
	<p>По пријему одлуке о примени мере забране напуштања стана (у даљем тексту: кућни притвор), са или без примене електронског надзора, Повереничка служба без одлагања поступа по тој одлуци.</p>
	<p>Повереник или стручно лице које поставља уређај за лоцирање упознају окривљеног и чланове домаћинства са судском одлуком, његовим правима и обавезама, последицама у случају да самовољно напусти просторије у којима се мера извршава и начину комуникације са Повереником. 
	</p>
	<p>Окривљени, у складу са законом, може напустити просторије у којима се извршава мера кућног притвора само уз сагласност суда.</p>
	<p>О извршавању мере кућног притвора Повереник обавештава месно надлежну полицијску управу ради суделовања у њеном извршењу.</p>
	<p>О свим околностима од значаја за извршење мере кућног притвора Повереник обавештава суд, полицију и Повереничку службу, у складу са законом.</p>
	<p>Причвршћени одашиљач и пријемник уклања стручно лице даном доношења одлуке суда о укидању електронског надзора.</p>
	<p class="clan">Члан 5.</p>
	<p>Мера кућног притвора извршава се у просторијама у којима окривљени станује.</p>
	<p>Под просторијама у којима окривљени станује сматра се кућа или стан у којима окривљени има пребивалиште, односно боравиште, без обзира да ли је власник те куће или стана.</p>
	<p>Ако окривљени није власник куће или стана у којима се извршава мера, окривљени ће прибавити писмену сагласност власника куће или стана за извршење мере која мора бити оверена код надлежног органа. 
	</p>
	<p>Ако не постоје техничке могућности за извршење мере кућног притвора или не постоји писмена сагласност власника стана, повереничка служба о томе одмах обавештава суд.</p>
	<p class="bold">Начин извршења мере забране прилажења, састајања или комуницирања са одређеним лицем</p>
	<p class="clan">Члан 6.</p>
	<p>У извршењу мере забране прилажења, састајања или комуницирања са одређеним лицем Повереник сарађује са месно надлежном полицијском управом.</p>
	<p>Одређене мере се извршавају кроз појединачни програм поступања који садржи личне податке окривљеног, мере забране или друге мере одређене судском одлуком и начин остваривања контакта са Повереником. 
	</p>
	<p class="bold">Начин извршења казне затвора у просторијама у којима осуђени станује 
	</p>
	<p class="clan">Члан 7.</p>
	<p>По пријему судске одлуке о изрицању казне затвора у просторијама у којима осуђени станује (у даљем тексту: кућни затвор), са или без примене електронског надзора, Повереник позива осуђеног ради процене његове личности и обавештава га о дану инсталирања опреме за електронски надзор, односно дану почетка казне.</p>
	<p>Повереник или стручно лице које поставља уређај за лоцирање упознају осуђеног и чланове домаћинства са судском одлуком, његовим правима и обавезама, последицама у случају да самовољно напусти просторије у којима се казна извршава и начину комуникације са Повереником. 
	</p>
	<p>У извршењу казне кућног затвора Повереник сарађује са месно надлежном полицијском управом.</p>
	<p>Повереник сачињава појединачни програм поступања у који уноси све промене од значаја за извршење казне кућног затвора о којима редовно обавештава суд, полицију и Повереничку службу, у складу са законом.</p>
	<p>Одашиљач и пријемник уклања стручно лице даном истека казне кућног затвора.</p>
	<p>Ако истек казне пада у суботу, недељу или у дане државних празника, одашиљач и пријемник уклањају се последњег радног дана који претходи тим данима.</p>
	<p class="clan">Члан 8.</p>
	<p>Казна кућног затвора извршава се у просторијама у којима осуђени станује, у складу са чланом 5. овог правилника.</p>
	<p class="clan">Члан 9.</p>
	<p>Одлуку о дозволи напуштања просторија у којима осуђени станује доноси директор Управе, у складу са законом.</p>
	<p>Осуђени преко Повереника подноси молбу за дозволу напуштања просторија у којима станује. 
	</p>
	<p>Уз молбу осуђени прилаже:</p>
	<p>1) одговарајућу медицинску документацију за пружање нужне медицинске помоћи осуђеном или члану његовог породичног домаћинства, односно због одласка на редовне здравствене прегледе или стационарно лечење у случају тешке и акутне болести (члан 24. став 1. тач. 1) и 6) Закона);</p>
	<p>2) сагласност послодавца, потврду о редовном радном времену осуђеног, фотокопију радне књижице, односно уговора о радном ангажовању, због одласка осуђеног на посао, ако кривично дело за које је осуђен није у вези са радом (члан 24. став 1. тачка 2) Закона);</p>
	<p>3) потврду надлежне образовне установе о редовном школовању, распореду предавања, те дану и часу испита (члан 24. став 1. тач. 3) и 5) Закона);</p>
	<p>4) позив државног органа (члан 24. став 1. тачка 4) Закона);</p>
	<p>5) потврду надлежног органа о дану и часу када је заказано венчање (члан 24. став 1. тачка 7) Закона);</p>
	<p>6) извод из матичне књиге умрлих (члан 24. став 1. тачка 8) Закона);</p>
	<p>7) потврду надлежног органа да се осуђени бави пољопривредом као сталном делатношћу (члан 24. став 1. тачка 10) Закона).</p>
	<p class="clan">Члан 10.</p>
	<p>Повереник обавештава руководиоца Повереничке службе одмах по сазнању о насталим разлозима за покретање поступка опозива дозволе о напуштању просторија. 
	</p>
	<p>О одлуци којом се опозива одлука о дозволи напуштања просторија Повереник одмах обавештава осуђеног.</p>
	<p class="clan">Члан 11.</p>
	<p>За осуђеног који је постигао нарочито позитивне резултате у извршавању програма поступања, Повереник доставља мишљење руководиоцу Повереничке службе у складу са законом. 
	</p>
	<p>Руководилац Повереничке службе подноси предлог за превремено отпуштање директору Управе.</p>
	<p class="bold">Начин извршења казне рада у јавном интересу</p>
	<p class="clan">Члан 12.</p>
	<p>По пријему судске одлуке о изреченој казни рада у јавном интересу, Повереник писменим путем позива осуђеног на разговор у циљу процене одговарајућег радног ангажовања у односу на његове личне карактеристике, социјалне и породичне прилике, здравствено стање, способност, степен образовања, стручност и запосленост. 
	</p>
	<p>Ако се осуђени не одазове на два позивна писма, Повереник о томе обавештава надлежни суд.</p>
	<p class="clan">Члан 13.</p>
	<p>Избор послодавца, врсту посла и програм рада одређује Повереник, у складу са законом. 
	</p>
	<p>Програм рада садржи: личне податке осуђеног, податке о кривичном делу и изреченој казни рада у јавном интересу, податке о учесталости контакта Повереника и осуђеног, податке о радном ангажовању осуђеног (почетак рада, место рада, врста и обим рада), име и презиме представника послодавца који непосредно прати рад осуђеног и рок завршетка казне рада у јавном интересу. 
	</p>
	<p>Повереник на једноставан и разумљив начин упознаје осуђеног са сврхом обављања рада у јавном интересу и његовим обавезама, програмом и последицама неиспуњења обавеза, што осуђени потврђује потписивањем изјаве да је упознат са правима и обавезама.</p>
	<p>Повереник лично упознаје осуђеног са представником послодавца и упознаје представника послодавца са оним подацима о осуђеном који су значајни за обављање рада. 
	</p>
	<p>Повереник упознаје послодавца са обавезом вођења евиденције одрађених сати коју ће доставити надлежном поверенику по завршетку рада. 
	</p>
	<p>Ако током извршења рада у јавном интересу наступе околности које захтевају измену начина обављања рада у јавном интересу, Повереник о томе обавештава суд и Повереничку службу.</p>
	<p class="bold">Начин извршења условне осуде са заштитним надзором </p>
	<p class="clan">Члан 14.</p>
	<p>Повереник прати и извршење мера заштитног надзора које могу бити изречене уз условну осуду у складу са Кривичним закоником.</p>
	<p class="clan">Члан 15.</p>
	<p>По пријему судске одлуке, Повереник писменим путем позива осуђеног на разговор. 
	</p>
	<p>Повереник на једноставан и разумљив начин упознаје осуђеног са сврхом заштитног надзора, његовим обавезама и последицама неиспуњавања обавеза.</p>
	<p>Ако се осуђени не одазове на два позивна писма, повереник о томе обавештава надлежни суд.</p>
	<p class="clan">Члан 16.</p>
	<p>Према обавезама и роковима наложеним у судској одлуци, личним карактеристикама осуђеног, његовим социјалним приликама, здравственом стању, способностима, степену образовања и стручности, запослености и другим околностима, Повереник утврђује програм заштитног надзора.</p>
	<p>Током утврђивања програма Повереник сарађује са осуђеним. </p>
	<p>Програм заштитног надзора садржи: личне податке осуђеног, податке о кривичном делу и изреченој условној осуди са заштитним надзором, план активности које ће предузимати повереник током извршења заштитног надзора и учесталост контакта са осуђеним, врсту, начин и рокове реализације предвиђених активности осуђеног, план сарадње са породицом осуђеног, план сарадње са установама и организацијама као и појединцима који су укључени у реализацију програма, план сарадње са жртвом кривичног дела и начин њеног укључења у програм у циљу отклањања или ублажавања штете причињене кривичним делом или измирења са осуђеним. 
	</p>
	<p class="clan">Члан 17.</p>
	<p>У циљу спровођења извршења мера заштитног надзора Повереник сарађује са органом унутрашњих послова, образовним установама, установама здравствене и социјалне заштите и другим установама, организацијама и удружењима. 
	</p>
	<p>Повереник доставља програм заштитног надзора субјектима са којима сарађује током извршења заштитног надзора.</p>
	<p class="clan">Члан 18.</p>
	<p>Осуђени испуњава пресудом наложене обавезе на начин утврђен програмом извршења заштитног надзора.</p>
	<p>Ако је осуђени оправдано спречен да испуни програмом утврђене обавезе у најкраћем року, од настанка разлога спречености, о томе обавештава Повереника, у складу са законом.</p>
	<p class="clan">Члан 19.</p>
	<p>У циљу успешног спровођења програма осуђени се јавља Поверенику у време, на начин и на месту које Повереник одреди, у складу са законом.</p>
	<p class="clan">Члан 20.</p>
	<p>Повереник прати и проверава у којој мери осуђени испуњава обавезе редовног или ванредног школовања или друге утврђене облике стручног оспособљавања или стицања вештина.</p>
	<p class="clan">Члан 21.</p>
	<p>Повереник, у сарадњи са службом за запошљавање или према понуђеним пословима на тржишту рада, помаже осуђеном у проналажењу одговарајућег занимања и прати спремност осуђеног да га прихвати. 
	</p>
	<p class="clan">Члан 22.</p>
	<p>Повереник, у сарадњи са установама социјалне заштите и кроз контакте са члановима породице, проверава испуњавање обавеза издржавања породице, чувања и васпитавања деце и других породичних обавеза.</p>
	<p class="clan">Члан 23.</p>
	<p>Повереник саветодавним радом утиче на осуђеног да не посећује одређена места, локале или приредбе које могу бити прилика или подстицај за поновно вршење кривичних дела.</p>
	<p class="clan">Члан 24.</p>
	<p>Повереник води евиденцију о свим обавештењима од стране осуђеног о промени места боравка, адресе или радног места.</p>
	<p class="clan">Члан 25.</p>
	<p>Повереник саветодавним и едукативним радом са осуђеним и његовом породицом или блиским лицима, помаже осуђеном да се уздржава од злоупотребе психоактивних супстанци и да схвати њихову штетност.</p>
	<p class="clan">Члан 26.</p>
	<p>Повереник у непосредном контакту пружа подршку осуђеном на лечењу и прати ток његовог лечења кроз редовну сарадњу са одговарајућом здравственом установом.</p>
	<p class="clan">Члан 27.</p>
	<p>Повереник пружа подршку и подстиче осуђеног да се укључи у третман у одговарајућем саветовалишту или установи и прати ток третмана кроз редовни контакт са стручним радницима.</p>
	<p class="clan">Члан 28.</p>
	<p>Повереник посредује у односима између осуђеног и жртве ради измирења или поводом постизања споразума о отклањању или ублажавању штете.</p>
	<p class="bold">Начин извршења условног отпуста уз надзор</p>
	<p class="clan">Члан 29.</p>
	<p>На начин извршења условног отпуста уз надзор примењују се одредбе овог правилника којима се уређује начин извршења условне осуде са заштитним надзором. 
	</p>
	<p class="clan">Члан 30.</p>
	<p>На вршење електронског надзора код условног отпуста примењују се одредбе овог правилника којима се уређује начин извршења казне кућног затвора са електронским надзором. 
	</p>
	<p class="clan">Члан 31.</p>
	<p>Повереник надлежан према месту пребивалишта или боравишта осуђеног, на захтев суда у поступку одлучивања о условном отпусту, даје податке о околностима везаним за прихват осуђеног током трајања условног отпуста, у складу са законом.</p>
	<p>Служба за третман приликом састављања мишљења за суд о условном отпусту сарађује са Повереничком службом, у складу са законом.</p>
	<p class="bold">Начин извршења мере пружања помоћи лицу после извршене казне затвора</p>
	<p class="clan">Члан 32.</p>
	<p>Повереник, према месту пребивалишта, односно боравишта осуђеног, сарађује у изради програма за отпуст са службом за третман завода у ком осуђени извршава казну затвора.</p>
	<p>Програм за отпуст је саставни део програма поступања у заводу и он се реализује најраније једну годину, а најкасније три месеца пре отпуштања, у зависности од дужине изречене казне.</p>
	<p class="clan">Члан 33.</p>
	<p>Повереник на основу објективног увида у животне околности осуђеног, узимајући у обзир програм припреме за отпуст, започиње израду програма помоћи, најкасније у року од месец дана пре отпуста осуђеног.</p>
	<p>Приликом израде програма помоћи Повереник сарађује са службом за третман завода и осуђеним.</p>
	<p class="clan">Члан 34.</p>
	<p>Лице укључено у извршење програма помоћи јавља се Поверенику у року од пет дана након отпуштања са извршења казне затвора.</p>
	<p>Програм помоћи садржи поступке, рокове за спровођење, носиоце појединих активности и остале податке од значаја за његово извршење, у складу са утврђеним потребама лица укљученог у извршење.</p>
	<p>Повереник, у року од петнаест дана од дана јављања лица укљученог у извршење, израђује програм помоћи и доставља га субјектима укљученим у његово извршење.</p>
	<p>Повереник прати извршење мера предвиђених програмом. Ако током извршења програма настану околности које захтевају измену мера или поступака, те промене се уносе у програм помоћи. 
	</p>
	<p>Ако лице према коме се програм помоћи спроводи не испуњава одређене мере у предвиђеним роковима, извршење програма се обуставља.</p>
	<p>Кад Повереник утврди да су мере предвиђене програмом помоћи успешно реализоване, о томе ће обавестити лице укључено у извршење програма и организациону јединицу Управе. 
	</p>
	<p class="bold">Начин извршења посебних мера за спречавање вршења кривичних дела против полне слободе према малолетним лицима</p>
	<p class="clan">Члан 35.</p>
	<p>Повереник израђује програм извршења посебних мера у року од осам дана од дана јављања учиниоца кривичног дела против полне слободе према малолетним лицима.</p>
	<p>Програм из става 1. овог члана садржи начин извршавања следећих посебних мера, у складу са законом:</p>
	<p>1) обавеза јављања Поверенику сваког месеца најкасније до 15. дана у месецу;</p>
	<p>2) поштовање забране посећивања места на којима се окупљају малолетна лица;</p>
	<p>3) одређивање професионалног саветовалишта или установе;</p>
	<p>4) обавештавање Повереника о промени пребивалишта, боравишта или радног места;</p>
	<p>5) начин сарадње са полицијом и другим установама битним за спровођење програма.</p>
	<p>Програм из става 1. овог члана Повереник доставља суду који је донео првостепену пресуду и саветовалишту или установи која је одређена тим програмом.</p>
	<p class="clan">Члан 36.</p>
	<p>Повереник прати извршење програма посебних мера, кроз саветодавни и едукативни рад помаже учиниоцу да прихвати тежину последица извршеног кривичног дела и упознаје га са последицама неизвршавања обавеза.</p>
	<p>Током извршења програма Повереник редовно сарађује са одређеним саветовалиштем, проверава степен сарадње учиниоца, динамику реализације и успешност остваривања утврђеног програма, сарађује са полицијом и по потреби са породицом учиниоца кривичног дела.</p>
	<p>Ако током спровођења програма настану околности које онемогућавају његово спровођење (болест учиниоца која захтева дуже лечење или друге посебне околности), Повереник одмах обавештава суд који је донео првостепену пресуду.</p>
	<p>У случају неизвршавања посебних мера од стране учиниоца, Повереник о томе обавештава суд који је донео првостепену пресуду. 
	</p>
	<p>На захтев суда који је донео првостепену пресуду, Повереник доставља извештај о спровођењу програма извршења посебних мера.</p>
	<p class="clan">III. ОРГАНИЗАЦИЈА И РАД ПОВЕРЕНИКА </p>
	<p class="clan">Члан 37.</p>
	<p>Извршење ванзаводских санкција и мера спроводи Повереничка служба преко Повереника.</p>
	<p class="clan">Члан 38.</p>
	<p>Повереник за послове извршења израђује појединачни програм поступања за свако лице према којем се спроводи извршење, у складу са законом.</p>
	<p>Активности утврђене програмом Повереник реализује у непосредном контакту са осуђеним најмање једном месечно, а по потреби и чешће, као и сталном провером испуњавања обавеза.</p>
	<p>Ако је осуђени оправдано спречен да испуни програмом утврђене обавезе, о томе ће обавести Повереника најкасније у року од 24 сати од настанка разлога спречености.</p>
	<p class="clan">Члан 39.</p>
	<p>Повереник утврђује идентитет лица укљученог у извршење ванзаводских санкција и мера, на основу извршне одлуке јавног тужиоца или суда, у складу са законом, личних исправа (лична карта, путна исправа) или других докумената погодних за утврђивање идентитета издатих од стране надлежних органа. 
	</p>
	<p>Повереник води досије поступања, у складу са посебним прописом. </p>
	<p>Након спроведеног извршења, Повереник досије поступања доставља Управи.</p>
	<p class="clan">IV. ЗАВРШНЕ ОДРЕДБЕ</p>
	<p class="bold">Престанак важења </p>
	<p class="clan">Члан 40.</p>
	<p>Даном ступања на снагу овог правилника престају да важе Правилник о извршењу условне осуде са заштитним надзором („Службени гласник РС”, број 20/08), Правилник о извршењу казне рада у јавном интересу („Службени гласник РС”, бр. 20/08 и 20/14) и Правилник о начину извршења казне затвора у просторијама у којима осуђени станује („Службени гласник РС”, број 64/10).</p>
	<p class="bold">Ступање на снагу</p>
	<p class="clan">Члан 41.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”. 
	</p>
	<p>&nbsp;</p>
	<p class="potpis" style="margin-top: 0">Број 110-00-00015/2014-01</p>
	<p class="potpis" style="margin-top: 0">У Београду, 19. марта 2015. године</p>
	<p class="potpis" style="margin-top: 0">Министар,</p>
	<p class="potpis" style="margin-top: 0"><span class="bold">Никола Селаковић,</span> с.р.</p>

