


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 58. став 11. Закона о туризму („Службени гласник РС”, бр. 36/09, 88/10, 99/11 – др. закон, 93/12 и 84/15),</p>
				<p>Министар трговине, туризма и телекомуникација доноси</p>
				<p>&nbsp; &nbsp;</p>
				<p class="odluka-zakon">ПРАВИЛНИК</p>
				<p class="odluka-zakon">о ближим условима и начину уплате средстава од продатог туристичког путовања, начину уређивања међусобних односа организатора путовања и посредника, као и однос организатора путовања и посредника према путнику</p>
				<p class="centar">"Службени гласник РС", број 91 од 10. новембра 
				2016.</p>
				<p>&nbsp; &nbsp;</p>
				<p class="clan">Члан 1.</p>
				<p>Овим правилником прописују се ближи услови и начин уплате средстава од продатог туристичког путовања, начин уређивања међусобних односа организатора путовања и посредника, као и однос организатора путовања и посредника према путнику.</p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење: </p>
				<p>1) <span class="italik">организатор путовања</span> је туристичка агенција, организатор туристичког путовања која је утврдила или припремила туристичко путовање;</p>
				<p>2) <span class="italik">посредник</span> је туристичка агенција посредник у продаји туристичког путовања;</p>
				<p>3) <span class="italik">путник</span> је физичко лице које је купило туристичко путовање, односно лице које је назначено у уговору o путовању или потврди о путовању, као корисник тог путовања;</p>
				<p>4) <span class="italik">уговор о посредовању</span> је посреднички уговор о путовању који се закључује између организатора путовања и посредника.</p>
				<p class="clan">Члан 3.</p>
				<p>Туристичко путовање припремљено од стране организатора путовања продаје се преко организатора путовања или посредника.</p>
				<p>На основу закљученог уговора о туристичком путовању, путник уплаћује средства у висини цене уговореног туристичког путовања.</p>
				<p>Приликом продаје туристичког путовања туристичка агенција наплаћује од путника укупну цену услуга која обухвата и трошкове туристичке агенције на име најаве, резервације, као и друге административне трошкове. </p>
				<p class="clan">Члан 4.</p>
				<p>Ако се туристичко путовање продаје код посредника путник може да изврши уплату директним плаћањем на рачун организатора путовања који је наведен у програму путовања.</p>
				<p>Уколико се уплата за туристичко путовање врши преко рачуна посредника, посредник у року од 48 сати, од тренутка уплате, уплаћена средства преноси на рачун организатора путовања.</p>
				<p class="clan">Члан 5.</p>
				<p>Ако је цена туристичког путовања, које се у целости реализује на територији Републике Србије, изражена у страној валути обрачун уплате врши се у динарској противвредности по средњем курсу Народне банке Србије на дан уплате.</p>
				<p class="clan">Члан 6.</p>
				<p>По пријему уплате односно аконтације за туристичко путовање посредник на крају радног дана организатору путовања електронским путем доставља обавештење о продатом туристичком путовању.</p>
				<p>Обавештење из става 1. овог члана садржи:</p>
				<p>1) име и презиме путника;</p>
				<p>2) адресу путника;</p>
				<p>3) контакт телефон, е-mail адресу путника и др.;</p>
				<p>4) број гаранције путовања;</p>
				<p>5) датум издавања гаранције путовања;</p>
				<p>6) број потврде о путовању;</p>
				<p>7) датум издавања потврде о путовању;</p>
				<p>8) место поласка;</p>
				<p>9) датум и време почетка и завршетка путовања;</p>
				<p>10) одредиште (земља, место);</p>
				<p>11) податке о смештајном објекту;</p>
				<p>12) периоде боравка са датумима, ако је боравак у деловима;</p>
				<p>13) укупну цену туристичког путовања;</p>
				<p>14) износ уплате односно аконтације, ако ценa путовањa није плаћенa у целости.</p>
				<p>Поред података из става 2. овог члана, посредник доставља електронским путем скениран доказ о уплати наплаћених средстава потписан од стране путника (рачун, потврду или други документ којим се потврђује пријем уплате).</p>
				<p class="clan">Члан 7.</p>
				<p>Ако се туристичко путовање нуди и продаје преко посредника, организатор путовања и посредник закључују уговор о посредовању.</p>
				<p>Висину, рокове и начин уплате провизије организатор путовања и посредник ближе уређују уговором о посредовању.</p>
				<p>Посредник не може уступати право продаје туристичког путовања другој туристичкој агенцији.</p>
				<p class="clan">Члан 8.</p>
				<p>Ако организатор путовања откаже путовање о томе обавештава посредника, преко кога је вршена продаја, као и све путнике који су уплатили или резервисали то туристичко путовање, најкасније до краја наредног радног дана од дана отказа.</p>
				<p>Ако путник откаже путовање преко посредника, посредник најкасније до краја наредног радног дана од дана отказа, о томе електронским путем обавештава организатора путовања.</p>
				<p>Датумом отказа путовања од стране путника сматра се датум предаје писаног документа или e-maila организатору путовања, односно посреднику преко кога је купљено туристичко путовање.</p>
				<p class="clan">Члан 9.</p>
				<p>Након завршетка туристичког путовања путник може поднети рекламацију и посреднику, преко кога је купљено туристичко путовање.</p>
				<p>У случају из става 1. овог члана посредник најкасније до краја наредног радног дана од дана пријема рекламације, исту прослеђује организатору путовања.</p>
				<p>Датумом подношења рекламације од стране путника сматра се датум предаје писаног документа или е-maila организатору путовања, односно посреднику преко кога је купљено туристичко путовање.</p>
				<p class="clan">Члан 10.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00099/2015-03</p>
				<p class="potpis">У Београду, 20. oктобра 2016. године </p>
				<p class="potpis">Министар,</p>
				<p class="potpis">др <span class="bold">Расим Љајић, </span>с.р.</p>
	</div>

