


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
			<p class="Basic-Paragraph">На основу члана 40. став 16. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон, 142/14, 91/15 – аутентично тумачење, 112/15 и 113/17),   </p>
			<p class="Basic-Paragraph">Министар финансија доноси </p>
			<p class="odluka-zakon">ПРАВИЛНИК</p>
			<p class="odluka-zakon">о врстама услуга по основу којих нерезидентно правно лице остварује приход  који се опорезује порезом по одбитку</p>
			<p class="auto-style1">"Службени гласник РС", број 18 од 9. марта 
			2018.</p>
			<p class="clan">Члан 1.</p>
			<p class="Basic-Paragraph">Овим правилником ближе се уређују врсте услуга из члана 40. став 1. тачка 5) Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон, 142/14, 91/15 – аутентично тумачење, 112/15 и 113/17 –  у даљем тексту: Закон), по основу којих нерезидентно правно лице, осим нерезидентног правног лица из јурисдикције са преференцијалним пореским системом, остварује приход од резидентног правног лица, који се опорезује порезом по одбитку, и то:</p>
			<p class="Basic-Paragraph">1) услуге истраживања тржишта;</p>
			<p class="Basic-Paragraph">2) рачуноводствене и ревизорске услуге;</p>
			<p class="Basic-Paragraph">3) друге услуге из области правног и пословног саветовања.</p>
			<p class="Basic-Paragraph">Приход нерезидентног правног лица по основу услуга из става 1. овог члана опорезује се независно од места њиховог пружања или коришћења, односно места где ће бити пружене или коришћене.</p>
			<p class="clan">Члан 2.</p>
			<p class="Basic-Paragraph">Услугама из члана 1. став 1. тачка 1) овог правилника сматрају се услуге које се односе на: прикупљање информација са тржишта које се односе на достављање података резидентном правном лицу, а које служе за планирање, организацију и контролу процеса пословања резидентног правног лица; обраду и анализу прикупљених података; одређивање карактеристика тржишта и мерење потенцијала тржишта; анализу учешћа на тржишту; анализу продаје; испитивање конкуренције; тестирање нових и постојећих производа на тржишту.  </p>
			<p class="Basic-Paragraph">Услугама из става 1. овог члана не сматрају се услуге рекламе и пропаганде, укључујући и услуге оглашавања.</p>
			<p class="clan">Члан 3.</p>
			<p class="Basic-Paragraph">Услугама из члана 1. став 1. тачка 2) овог правилника сматрају се услуге везане за састављање финансијских извештаја, као и за ревизију финансијских извештаја у смислу провере и оцене финансијских извештаја, на основу којих се даје независно стручно мишљење о томе да ли финансијски извештаји дају истинит и поштен приказ финансијског стања и резултата пословања правног лица у складу са одговарајућом регулативом за израду финансијских извештаја.</p>
			<p class="clan">Члан 4.</p>
			<p class="Basic-Paragraph">Услугама из члана 1. став 1. тачка 3) овог правилника сматрају се услуге које се односе на сваки облик правног и пословног саветовања, а нарочито услуге пореског саветовања, адвокатске услуге, услуге управљања резидентним правним лицем, као и свака врста давања савета и консултација у вези са пословањем резидентног правног лица.</p>
			<p class="Basic-Paragraph">Услугама из става 1. овог члана не сматрају се одржавање семинара, предавања, радионица, као и услуге посредовања у промету добара и услуга.      </p>
			<p class="clan">Члан 5.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. априла 2018. године.</p>
			<p class="potpis">Број 110-00-35/2018-04  </p>
			<p class="potpis">У Београду, 21. фебруара 2018. године </p>
			<p class="potpis">Министар,</p>
			<p class="potpis">др <span class="bold">Душан Вујовић, </span>с.р.</p>
	</div>

