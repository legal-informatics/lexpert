


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

				<p class="viza">На основу члана 56. Закона о заштити природе („Службени гласник РС”, бр. 36/09, 88/10 и 91/10 – исправка), чл. 7. и 9. Уредбе о заштити Парка природе „Стара планина” („Службени гласник РС”, број 23/09) и члана 36. Статута Јавног предузећа за газдовање шумама „Србијашуме”,</p>
				<p style="margin-top: 0">Управни одбор Јавног предузећа за газдовање шумама „Србијашуме” на седници одржаној 24. фебруара 2011. године, доноси </p>
	<p style="margin-top: 0">&nbsp;</p>
	<p style="margin-top: 0">&nbsp;</p>
	<p style="margin-top: 0">&nbsp;</p>
				<p class="odluka-zakon" style="margin-top: 0; margin-bottom: 0">ПРАВИЛНИК</p>
				<p class="naslov" style="margin-top: 0">о унутрашњем реду и чуварској служби Парка природе „Стара планина”</p>
	<p class="naslov" style="margin-top: 0">
	<span style="font-size: 0.583333333333333rem; line-height: 115%; font-family: Verdana,sans-serif; font-weight: 400">
	"Службени гласник РС", број 27 од 20. априла 2011</span></p>
	<p class="naslov" style="margin-top: 0">&nbsp;</p>
	<p class="naslov" style="margin-top: 0">&nbsp;</p>
				<p class="clan" style="margin-top: 0">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Парка природе „Стара планина” (у даљем тексту: Парк природе), односно ближе прописују правила из члана 56. став 4. Закона о заштити о природи (у даљем тексту: Закон) по којима се на подручју Парка природе спроводе режими заштите утврђени чланом 35. Закона и чл. 4, 5. и 6. Уредбе о заштити Парка природе „Стара планина” (у даљем тексту: Уредба). </p>
				<p class="clan">Члан 2.</p>
				<p>Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно на лица која имају пребивалиште или боравиште на подручју Парка природе, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Парка природе, као и на посетиоце Парка природе. </p>
				<p>Посетилац Парка природе је лице које из научних, образовних, рекреативних, туристичких, спортских и културних потреба и разлога борави на подручју Парка природе краће од 15 дана, као и лице у транзиту кроз подручје Парка природе (у даљем тексту: Посетилац).</p>
				<p class="clan">Члан 3.</p>
				<p>Управљање Парком природе Уредбом је поверено Јавном предузећу за газдовање шумама „Србијашуме”, Београд.</p>
				<p>Послове управљања непосредно врши Радна јединица „Парк природе Стара планина”, Пирот (у даљем тексту: Управљач).</p>
				<p class="clan">Члан 4.</p>
				<p>Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Парка природе и других овлашћених лица Управљача. </p>
				<p>У планирању и предузимању радова и активности на подручју Парка природе, Корисници и Посетиоци дужни су да поштују Закон, Уредбу и План управљања Парка природе.</p>
				<p class="clan">Члан 5. </p>
				<p>За коришћење Парка природе и услуга Управљача, Корисник и Посетилац плаћају накнаду Управљачу, сходно члану 70. Закона.</p>
				<p>Висину, начин обрачуна и наплате накнаде Управљач прописује посебним актом, уз сагласност министарства надлежног за послове заштите животне средине (у даљем тексту: Министарство).</p>
				<p class="clan">Члан 6. </p>
				<p>Унутрашњи ред Парка природе Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 7.</p>
				<p>Улазак у Парк природе је слободан и без ограничења.</p>
				<p>Улазак у Парк природе моторним возилом може се забранити или ограничити, у складу са посебним прописом, ако се ради о транспорту опасних материја.</p>
				<p>Управљач може краткотрајно заустављати моторна возила на уласку у Парк природе уколико на јавном путу заснује улазну станицу у складу са чланом 68. ст. 3, 4. и 5. Закона.</p>
				<p>Начин заснивања и рада улазних станица Управљач ће прописати посебним актом, у складу са законом.</p>
				<p class="clan">Члан 8.</p>
				<p>Боравак на подручју Парка природе је слободан и без ограничења осим на местима, у време и на начин утврђеним овим правилником.</p>
				<p>Забрањен је улазак односно приступ без одобрења Управљача или пратње чувара Парка природе на површине односно места на којима је Уредбом утврђен режим заштите I степена, као и на места и објекте за које је Планом управљања Парка природе одређен такав режим посете због потребе очувања дивље флоре и очувања, прихране и праћења дивљих животиња.</p>
				<p>Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из става 1. овог члана не мора се прибавити односно обезбедити, већ се те активности пријављују Управљачу.</p>
				<p class="clan">Члан 9.</p>
				<p>Површине, места и објекти из члана 8. овог правилника су нарочито:</p>
				<p>1) површине на којима је Уредбом утврђен режим заштите I степена:</p>
				<p>– Сињина – Мирица, површине 306 ha, општина Књажевац, катастарска општина Црни Врх,</p>
				<p>– Голема река, површине 34 ha, општина Књажевац, катастарска општина Црни Врх,</p>
				<p>– Бабин зуб, површине 22 ha, општина Књажевац, катастарска општина Црни Врх,</p>
				<p>– Орлов камик – Копрен, површине 3.318 ha, општина Пирот, катастарскe општинe Топли До и Дојкинци;</p>
				<p>2) станишта од приоритетног значаја за заштиту односно места од посебног значаја за очување строго заштићених врста (тресаве, високопланински пашњаци, стеновити одсеци и сипари и др.);</p>
				<p>3) површине, места и објекти за реинтродукцију биљних и животињских врста и прихрану птица, посебно белоглавог супа и других животиња;</p>
				<p>4) простор око стабала дрвећа на којима се налазе гнезда значајних врста птица полупречника 50 метара, где се забрањује приступ у репродукционом периоду;</p>
				<p>5) спелеолошки објекти.</p>
				<p>Површине, места и објекте из става 1. овог члана Управљач ће означити на видљив и јасан начин.</p>
				<p class="clan">Члан 10.</p>
				<p>За коришћење чамаца и других пловних објеката (у даљем тексту: пловило) на водоакумулацији „Завој”, власници односно корисници пловила прибављају одобрење Управљача.</p>
				<p>Забрањена је употреба пловила без одобрења Управљача или супротно условима који су утврђени у одобрењу. </p>
				<p>Забрањена је употреба пловила са мотором снаге веће од 7,35 kW, осим пловила чуварске службе Парка природе.</p>
				<p>Забрањено је кретање пловила по мраку и у условима слабе дневне видљивости.</p>
				<p>За коришћење пловила за обављање послова на управљању водоакумулацијом и одржавању хидроенергетских објеката не прибавља се одобрење већ се те активности пријављују Управљачу.</p>
				<p>Управљач ће посебним актом прописати ближе услове употребе пловила, начин вођења њихове евиденције и издатих одобрења.</p>
				<p class="clan">Члан 11.</p>
				<p>Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Парка природе могу се, на основу договора са управљачима тих путева и органом надлежним за безбедност саобраћаја на путевима, регулисати односно забранити или ограничити за све или одређене категорије учесника у саобраћају.</p>
				<p>О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Парку природе на којима није дозвољено кретање, заустављање или паркирање моторних возила видно се обележавају.</p>
				<p>Забрањена је употреба возила на путевима супротно обавештењу и ознакама из става 2. овог члана.</p>
				<p class="clan">Члан 12.</p>
				<p>Камповање и логоровање ван грађевинских парцела и окућница сталних домаћинстава, породичних објеката за одмор и туристичко-угоститељских објеката допуштено је једино на местима посебно одређеним Планом управљања или просторним планом и уређеним за те намене.</p>
				<p>Изузетно од одредбе става 1. овог члана, камповање или логоровање може се организовати уз пратњу чувара или одобрење Управљача на другом месту, у кратком трајању и за мањи број лица, а за потребе истраживачког рада и екотуризма. </p>
				<p>Ложење ватре на отвореном огњишту, изван места одређених за камповање и логоровање допуштено је само на посебно уређеним и обележеним ложиштима, уз пријаву чуварској служби Парка природе.</p>
				<p>Забрањено је камповање, логоровање и ложење ватре супротно одредбама ст. 1, 2. и 3. овог члана.</p>
				<p class="clan">Члан 13. </p>
				<p>Власници и корисници земљишта и других непокретности дужни су да допусте приступ и пролаз чуварима и другим овлашћеним лицима Управљача у вршењу службених радњи, као и лицима која са одобрењем Управљача обављају истраживачке и друге активности у Парку природе.</p>
				<p>Забрањено је спречавање или ометање чувара и других овлашћених лица у вршењу радњи и активности из става 1. овог члана. </p>
				<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ <br>И ЖИВОТНЕ СРЕДИНЕ</p>
				<p class="clan">Члан 14.</p>
				<p>Корисници и Посетиоци дужни су да примењују мере заштите природних, културних и других вредности и животне средине у складу са Законом, Уредбом и овим Правилником, меродавним законима и прописима донетим на основу тих закона.</p>
				<p class="clan">Члан 15.</p>
				<p>Биљке и гљиве које живе у слободној природи на подручју Парка природе а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, број 5/10) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње које живе, повремено или сезонски бораве у слободној природи на подручју Парка природе, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Парка природе нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача. </p>
				<p>Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и Министарство, о чему Управљач саставља записник и води евиденцију. </p>
				<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
				<p class="clan">Члан 16.</p>
				<p>Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05, 22/07, 38/08, 9/10) могу се сакупљати на подручју Парка природе на начин и под условима утврђеним претходно споменутим прописом и Уредбом.</p>
				<p>Лица која врше сакупљање дивље флоре и фауне из става 1. овог члана на подручју Парка природе дужна су да чувару Парка природе (у даљем тексту: Чувар) или другом овлашћеном лицу Управљача пријаве дневне количине и врсте сакупљене флоре и фауне.</p>
				<p>Сакупљање дивље флоре и фауне из става 1. овог члана није дозвољено на површинама на којима је Уредбом утврђен режим заштите I степена. </p>
				<p>За сакупљање дивље флоре и фауне на површинама и местима која су утврђена чланом 9. тачка 2), 3) и 4) овог правилника, у шумама и шумском земљишту у државној својини, као и на земљишту у јавној и задружној својини на коме је Уредбом утврђен режим заштите II степена потребно је прибавити одобрење Управљача. </p>
				<p>Сакупљање дивље флоре и фауне на земљишту у приватној својини на коме је Уредбом утврђен режим заштите II степена дозвољено је само власницима односно корисницима тог земљишта.</p>
				<p>Одобрење из става 4. овог члана може се привремено ускратити или ограничити због потребе очувања флоре и фауне.</p>
				<p>Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.</p>
				<p class="clan">Члан 17. </p>
				<p>Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Парка природе користити на начин и под условима из тих прописа.</p>
				<p>За приступ и боравак на местима у Парку природе која су утврђена чланом 9. тачка 2), 3) и 4) овог правилника, ради коришћења дивље флоре и фауне у оквиру допуштених активности шумарства, пољопривреде, лова и риболова, потребно је прибавити одобрење Управљача.</p>
				<p>Лов, односно приступ и боравак ловаца са оружјем и псима на местима из става 2. овог члана није дозвољен.</p>
				<p class="clan">Члан 18.</p>
				<p>Забрањено је без одобрења Управљача остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта некрофагих врста птица.</p>
				<p class="clan">Члан 19.</p>
				<p>На подручју Парка природе није допуштено уношење, односно садња, засејавање и насељавање алохтоних дивљих врста биљака и животиња, односно врста страних за изворни живи свет источне Србије.</p>
				<p>Изузетно од одредбе става 1. овог члана, алохтоне врсте биљака могу се уносити на малим површина и у ограниченој бројности приликом спровођења мера антиерозионе заштите, заштите животне средине и пејзажног уређења, а алохтоне врсте фауне у циљу унапређења стања водених екосистема, насеља риба и ловне дивљачи, под условима и на начин утврђеним чланом 82. Закона и уз одобрење Управљача. </p>
				<p>На подручју Парка природе обавезни су контрола и сузбијање врста биљака и животиња које је Министарство прогласило за инвазивне. </p>
				<p>Забрањено је поступање са алохтоним и инвазивним врстама биљака и животиња супротно одредбама ст. 1, 2. и 3. овог члана.</p>
				<p class="clan">Члан 20.</p>
				<p>Управљач ће на погодан начин јавно приказати и учинити доступним Корисницима и Посетиоцима спискове врста дивље флоре и фауне из члана 15, 16. и 17. са информацијама од значаја за њихово препознавање, заштиту и режим коришћења.</p>
				<p class="clan">Члан 21. </p>
				<p>Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.</p>
				<p>Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави Министарству у року од осам дана од дана проналаска и предузме мере заштите од уништења, оштећивања или крађе. </p>
				<p>Налазач и Управљач могу се споразумети да Управљач изврши пријаву и предузме мере из става 2. овог члана уместо налазача.</p>
				<p>Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, кристалних творевина, фосилних остатака и артефаката из пећина и крашких јама, растурање и изношење гуана, остављање отпадака, употреба материја којима се могу загадити воде, исписивање графита и ложење ватре у тим објектима.</p>
				<p>У циљу научног истраживања, заштите и уређења спелеолошких објеката може се допустити узимање и изношење предмета из става 1. и 3. овог члана, односно вршење мањих промена на деловима пећинских улаза и канала, у складу са чл. 97, 98. и 99. Закона и под условима и на начин који ће се утврдити актом Владе из члана 25. став 2. Закона, као и уз одобрење Управљача.</p>
				<p class="clan">Члан 22.</p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Парка природе.</p>
				<p>Управљач ће на видан и погодан начин обележити објекте и места са културно-историјским вредностима на подручју Парка природе.</p>
				<p>Забрањене су активности и радње из ст. 2. и 3. овог члана.</p>
				<p class="clan">Члан 23.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.</p>
				<p>У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод за заштиту природе Србије (у даљем тексту: Завод).</p>
				<p>Носилац пројекта дужан је да планиране радове и активности из става 2. овог члана писмено пријави Управљачу.</p>
				<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 24.</p>
				<p>Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.</p>
				<p>На подручју Парка природе није допуштено преоравати природне ливаде и пашњаке ради заснивања ораница или обрађивати земљиште на терену са стрмим нагибом на такав начин који може изазвати спирање и одношење тла или смањење његове плодности. </p>
				<p>На површинама на којима је утврђен режим заштите I степена није допуштено обављати пољопривредну делатност, односно обрађивати земљиште, косити траву и напасати стоку.</p>
				<p>На површинама са режимима заштите II и III степена пољопривредна делатност је допуштена уколико испуњава услове заштите природе и животне средине.</p>
				<p>На површинама на којима је утврђен режим заштите II степена, изградња и рад објеката за гајење стоке и живине ограничава се на мини и средње фарме у оквиру постојећих породичних пољопривредних газдинстава. </p>
				<p>На површинама на којима је утврђен режим заштите III степена, капацитет и други услови изградње и рада објеката за гајење стоке и живине нису ограничени. </p>
				<p>Објекти за одлагање стајског и другог органског ђубрива морају задовољавати прописе и стандарде заштите животне средине и санитарне заштите изворишта за снабдевање водом за пиће.</p>
				<p>Није допуштено спаљивање органских остатака после жетве усева док се ватра евентуално може користити за уништавање корова и отпадака на малим површинама и у строго контролисаним условима, у складу са прописима који регулишу заштиту од пожара и уз пријаву тих радова Управљачу.</p>
				<p>Забрањено је обављати пољопривредну делатност супротно одредбама овог члана. </p>
				<p class="clan">Члан 25. </p>
				<p>На површинама на којима је утврђен режим заштите II и III степена, дозвољена је примена хемијских и других средстава у пољопривреди на начин, односно са врстама и количинама тих средстава и у време како је регулисано Законом о средствима за заштиту биља и Законом о здрављу биља („Службени гласник РС”, број 41/09) и другим меродавним прописима из области пољопривреде, вода и хемикалија.</p>
				<p>Управљач ће одговарајућим мерама и активностима подстицати пољопривреднике на што мању употребу хемијских средстава на подручју Парка природе и помагати прелазак на органску пољопривредну производњу.</p>
				<p class="clan">Члан 26. </p>
				<p>Гајење, заштита и коришћење шума врши се у складу са Законом о шумама, прописима донетим на основу тог закона, чл. 18. и 35. Закона, Уредбом и овим правилником.</p>
				<p>Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима. </p>
				<p>Газдовање шумама сопственика за које се не доносе основе газдовања врши се на основу програма газдовања и годишњих планова газдовања. </p>
				<p>На подручју Парка природе, Управљач је корисник шума у државној својини којима газдује у оквиру газдинских јединица (Г.Ј.): Шумско газдинство „Тимочке шуме” Бољевац: Г.Ј. „Бабин зуб – Орлов камен – Голаш”, Г.Ј. „Шашка – Студена –Селачка”, Г.Ј. „Расовити камен”, Г.Ј. „Заглавак I” (део Г.Ј.), Г.Ј. „Заглавак II” (део Г.Ј.) и Г.Ј. „Вршка чука – Баба Јона – Трећи врх” (део Г.Ј.); Шумско газдинство „Пирот” Пирот: Г.Ј. „Стара планина I – Широке Луке”, Г.Ј. „Стара планина II – Арбиње”, Г.Ј. „Стара планина II – Арбиње”, Г.Ј. „Стара планина II – Топли До”, Г.Ј. „Стара планина I – Прелесје”, Г.Ј. „Завој”, Г.Ј. „Видлич”, Г.Ј. „Нишава” (део Г.Ј.). </p>
				<p>Управљач обавештава Завод о донетим годишњим плановима газдовања шумама и пружа основне податке о обиму, динамици и просторној расподели планираних радова. </p>
				<p class="clan">Члан 27.</p>
				<p>На површинама на којима је утврђен режим заштите I степена, шуме су изузете из газдовања. </p>
				<p>На осталим површинама врши се одрживо газдовање шумама као добром од општег интереса у складу са добром шумарском праксом, којим се осигурава умерено повећање површина под шумским екосистемима и побољшање њиховог састава, здравственог стања и производне способности, омогућава заступљеност виших узгојних типова и већих дебљинских разреда и квалитет дрвета, очување разноврсности и изворности дрвећа, жбуња и осталих биљака у шумским састојинама, обезбеђује заштита шума и шумски ред и омогућава планска изградња и реконструкција шумарских објекaта.</p>
				<p>Крчење и чиста сеча шуме дозвољени су ради промене врсте дрвећа и узгојних облика шуме на малим површинама, изградње шумских комуникација и објеката, заштите и надзора природних вредности и за друге планске намене изградње и уређења простора у складу са законом. </p>
				<p>Сеча и други облици уклањања или оштећивања репрезентативних стабала дрвећа и примерака заштићених, ретких и у другом погледу значајних врста дрвећа и жбуња су забрањени.</p>
				<p class="clan">Члан 28.</p>
				<p>Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, број 31/10), прописа донетих на основу тог закона, Закона о заштити и одрживом коришћењу рибљег фонда („Службени гласник РС”, број 36/09), Уредбе и овог правилника.</p>
				<p>Парк природе обухвата делове водних подручја Доњи Дунав и Морава.</p>
				<p>Јавно предузеће за управљање водама „Србијаводе” доноси планове и годишње програме управљања водама, води регистре заштићених области и катастре водних објеката на водним подручјима из става 2. овог члана.</p>
				<p>На површинама на којима је утврђен режим заштите I степена није допуштено коришћење вода.</p>
				<p>На површинама на којима је утврђен режим заштите II степена забрањени су каптирање извора, преграђивање и регулација водотока који нису предвиђени просторним планом или одговарајућим програмом, као и експлоатација речних наноса.</p>
				<p>За каптирање извора и одвођење воде и друге хидротехничке радове на подручју Парка природе, као и за радове на водном земљишту риболовних вода, осим водних аката потребно је прибавити акт о условима заштите природе који издаје Завод. </p>
				<p>ЈП „Србијаводе” и ХЕ „Ђердап” д.о.о – ХЕ „Пирот” дужни су да редовно обавештавају Управљача о планираном режиму рада и очекиваним већим осцилацијама нивоа воде у водоакумулацији „Завој”, као и да обезбеде минимални одрживи проток у водотоку Височице низводно од бране водоакумулације „Завој” у складу са прописима и издатим водним актима.</p>
				<p>ХЕ „Пирот” надокнадиће Управљачу штету насталу у рибљем фонду услед наглог, технички неоправданог испуштања воде из водоакумулације „Завој”. </p>
				<p class="clan">Члан 29. </p>
				<p>Планови управљања водама усклађују се са Уредбом и Планом управљања Парка природе.</p>
				<p>Управљач и ЈП „Србијаводе” сарађују у стварима од заједничког интереса за управљање Парком природе и водним подручјима, посебно на усклађивању докумената из става 1. овог члана.</p>
				<p>ЈП „Србијаводе” ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју Парка природе које води на основу законских овлашћења.</p>
				<p class="clan">Члан 30. </p>
				<p>Експлоатација минералних сировина врши се у складу са Законом о рударству („Службени гласник РС”, бр. 44/95, 101/2005 – др. закон, 85/2005 – др. закон и 34/2006), прописима донетим на основу тог закона, Уредбом и овим правилником.</p>
				<p>На површинама на којима је утврђен режим заштите I степена забрањени су сви облици коришћења минералних сировина. </p>
				<p>На површинама на којима је утврђен режим заштите II степена није допуштена експлоатација минералних сировина и коришћење материјала из корита и сa обала водотока, осим започетих радова на истраживању и експлоатацији минералних сировина за које су прибављена одобрења у складу са законом и привременог, просторно и количински ограниченог коришћења камена и дробине за потребе изградње и реконструкције објеката и уређења простора на подручју Парка природе.</p>
				<p>На површинама на којима је утврђен режим заштите III степена не може се вршити експлоатација минералних сировина која није у складу са прописаним мерама заштите животне средине, природних вредности и културних добара, експлоатација тресета и други облици оштећивања и уништавања станишних услова и живог света тресетишта.</p>
				<p>Начин и период коришћења камена и дробине, као и допуштене количине материјала из става 3. овог члана утврђују се у складу са законом, уз претходно прибављање услова Завода, а почетак и трајање радова извођач благовремено пријављује Управљачу.</p>
				<p>Управљач може обрачунати и наплатити накнаду за обављање делатности експлоатације минералних сировина у складу са посебним актом. </p>
				<p class="clan">V. ЛОВ И РИБОЛОВ</p>
				<p class="clan">Члан 31.</p>
				<p>Активности лова на подручју Парка природе обављају се у складу Законом о дивљачи и ловству („Службени гласник РС”, број 18/10), прописима донетим на основу тог закона, Законом, Уредбом и овим Правилником. </p>
				<p>Газдовање ловиштима на подручју Парка природе врши се на основу програма развоја ловног подручја, ловних основа и годишњих програма газдовања ловиштима.</p>
				<p>На подручју Парка природе, Управљач односно ЈП „Србијашуме” је корисник ловишта „Стара планина I” и „Суводол” (ШГ Бољевац) и „Стара планина II” (ШГ Пирот), корисници осталих ловишта су ловачка удружења из Зајечара, Минићева, Књажевца, Калне, Пирота и Димитровграда. </p>
				<p>Управљач односно корисници ловишта обавештавају Завод о донетим годишњим плановима газдовања ловиштима и пружају основне податке о планираним ловним активностима. </p>
				<p>На површинама на којима је утврђен режим заштите I степена забрањенe су све активности лова, а на утврђеним и обележеним стаништима и местима прихране птица и других животиња забрањен је одстрел дивљачи.</p>
				<p> На површинама на којима је утврђен режим заштите II степена дозвољене су планске активности на заштити и гајењу дивљачи, укључујући и санитарни одстрел дивљачи. </p>
				<p>На површинама на којима је утврђен режим заштите III степена лов је дозвољен у складу са законом.</p>
				<p>Управљач може наплатити накнаду ловачком удружењу за обављање активности лова на подручју Парка природе у складу са посебним актом који доноси.</p>
				<p class="clan">Члан 32.</p>
				<p>Заштита и коришћење фауне риба на подручју Парка природе врши се у складу са Законом о заштити и одрживом коришћењу рибљег фонда, прописима донетим на основу тог закона, Уредбом и овим правилником.</p>
				<p>Риболовне воде на простору Парка природе припадају Рибарском подручју „Стара планина” (у даљем тексту: Рибарско подручје), које је одређено посебним актом Управљача, у складу са законом.</p>
				<p>Управљач односно ЈП „Србијашуме” је корисник Рибарског подручја. </p>
				<p class="clan">Члан 33. </p>
				<p>На Рибарском подручју дозвољене су активности рекреативног риболова, осим на риболовним водама у оквиру површина са режимом заштите I степена, где су све активности риболова забрањене.</p>
				<p>На Рибарском подручју може се вршити риболов у научноистраживачке сврхе и санациони излов под условима утврђеним законом и програмом управљања Рибарског подручја, а на основу дозволе Министарства.</p>
				<p>На Рибарском подручју могу се организовати такмичења у спортском риболову, у складу са законом и уз одобрење Управљача.</p>
				<p class="clan">Члан 34. </p>
				<p>На риболовним водама Рибарског подручја утврђују се режими риболова и период ловостаја у складу са прописима који уређују заштиту и одрживо коришћење рибљег фонда.</p>
				<p>Управљач може, на основу указане потребе и дозволе Министарства и у складу са програмом управљања Рибарским подручјем изменити односно пооштрити режим риболова и другачије одредити период ловостаја за одређене врсте риба.</p>
				<p>Управљач ће сваке године, после доношења годишњег програма управљања рибарским подручјем, на подесан начин учинити доступним заинтересованим риболовацима режим риболова и период ловостаја за ту годину и друге информације од значаја за заштиту и коришћење риболовних вода.</p>
				<p class="clan">Члан 35.</p>
				<p>Управљач, у складу са законом, издаје односно дистрибуира/продаје годишње и доплатне дозволе за рекреативни риболов.</p>
				<p class="clan">VI. СПОРТ, РЕКРЕАЦИЈА И ТУРИЗАМ </p>
				<p class="clan">Члан 36.</p>
				<p>На подручју Парка природе могу се организовати спортска такмичења и активности рекреације на води и снегу, у роњењу, риболову, планинарству, алпинизму и спелеологији, бициклизму, аутомобилизму, параглајдингу и другим областима уколико се тим активностима не оштећују или угрожавају природне вредности и квалитет животне средине.</p>
				<p>На површинама на којима је утврђен режим заштите I степена, као и на утврђеним и обележеним стаништима и местима прихране птица и других животиња, забрањенe су све спортске активности. </p>
				<p>За такмичења из става 1. овог организатор прибавља одобрење Управљача и плаћа накнаду у складу са посебним актом који доноси Управљач.</p>
				<p>Организатор је дужан да такмичење пријави Управљачу најмање 30 дана пре дана планираног за његов почетак.</p>
				<p>За планиране спортске активности код којих се основано претпоставља могућност утицаја на природне вредности Парка природе и квалитет животне средине организатор, на основу обавештења Управљача прибавља услове заштите природе које издаје Завод.</p>
				<p>Забрањено је организовање такмичења без одобрења Управљача и противно условима датим у одобрењу.</p>
				<p class="clan">Члан 37.</p>
				<p>На подручју Парка природе правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, Законом, Уредбом и овим правилником.</p>
				<p class="clan">Члан 38. </p>
				<p>Туристичке групе и појединци могу у пратњи чувара или другог овлашћеног лица Управљача посећивати и разгледати локалитете и површине на којима је утврђен режим заштите I степена, из образовних, рекреативних и општекултурних разлога и потреба.</p>
				<p>Управљач може за заинтересоване туристичке групе организовати обилазак других делова подручја Парка природе. </p>
				<p>Намераване посете односно обилазак из ст. 1. и 2. овог члана пријављују се Управљачу најмање 24 часа раније.</p>
				<p>Управљач ће израдити и донети програм презентације Парка природе којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Парка природе и упознавање његових вредности, а посебно начин презентације вредности у оквиру активности екотуризма. </p>
				<p class="clan">Члан 39. </p>
				<p>За обављање делатности туризма и угоститељства из члана 37. и за услуге Управљача из члана 38. овог правилника плаћа се накнада у складу са посебним актом Управљача.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 40. </p>
				<p>Изградња објеката и уређење простора на подручју Парка природе врши се у складу са Законом о планирању и изградњи („Службени гласник РС”, бр. 72/09 и 81/09), прописима донетим на основу тог закона, просторним планом подручја посебне намене подручја Парка природе („Службени гласник РС”, број 115/08), донетим урбанистичким плановима, Законом, Уредбом и овим правилником.</p>
				<p>На површинама на којима је утврђен режим заштите III степена забрањени су: изградња индустријских објеката, складишта индустријске и друге робе, великих објеката за узгој стоке и живине и других објеката који неповољно утичу на ваздух, воде, земљиште и шуме или изгледом, прекомерном буком или на други начин могу нарушити или уништити природне и остале вредности заштићеног подручја, а посебно лепоту предела, тресетишта, ретке и значајне врсте биљака и животиња и њихова станишта; изградња и реконструкција стамбених, економских и помоћних објеката пољопривредних домаћинстава, викендица и привремених објеката изван грађевинских рејона и грађевинског земљишта утврђених и проглашених у складу са законом, а до доношења одговарајућих урбанистичких планова изградњe објеката пољопривредних домаћинстава може се вршити само у оквиру постојећих грађевинских парцела.</p>
				<p>На површинама на којима је утврђен режим заштите II степена забрањени су: изградња, осим изградњe објеката, уређења и опремања простора за потребе алпског и нордијског скијалишта, рекреације, очувања и приказивања вредности заштићеног подручја, грађења и реконструкције објеката саобраћајне и техничке инфраструктуре, стамбених и економских објекaта пољопривредних домаћинстава у оквиру постојећих грађевинских парцела, реконструкције, доградње и одржавања електропривредних, водопривредних и шумарских објеката, непокретних културних добара, спомен обележја и јавних чесми.</p>
				<p>На површинама на којима је утврђен режим заштите I степена забрањени су радови на изградњи објеката и уређењу простора.</p>
				<p class="clan">Члан 41.</p>
				<p>Планиране радове на изградњи објеката и уређењу простора, носилац радова односно инвеститор (у даљем тексту: Инвеститор) дужан је да писмено пријави Управљачу, сходну члану 57. став 5. Закона.</p>
				<p>Пријава из става 1. овог члана садржи основне податке о Инвеститору, врсти и обиму планираних радовa, локацији и власништву на непокретностима.</p>
				<p>Управљач ће у року не дужем од 15 дана од дана подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.</p>
				<p>Управљач ће од Инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
				<p>Инвеститор је дужан да један примерак пријаве почетка грађења објекта из члана 148. Закона о планирању и изградњи достави и Управљачу. Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.</p>
				<p>За мање монтажне објекте привременог карактера на земљишту у јавној својини из члана 146. Закона о планирању и изградњи (киосци, летње и зимске баште, тезге и други покретни мобилијар, пловећа постројења, надстрешнице, спомен обележја и др), чије постављање и уклањање обезбеђује и уређује локална самоуправа, потребна је сагласност Управљача.</p>
				<p>Забрањено је радове на изградњи објеката и уређењу простора изводити односно обављати без пријаве из става 5. овог члана, а монтажне објекте из става 6. постављати без сагласности Управљача.</p>
				<p class="clan">Члан 42.</p>
				<p>На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. став 11. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, Управљач ће утврдити и на погодан начин објавити списак радова на изградњи објеката и уређењу простора које Инвеститор није дужан да пријави Управљачу.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 43.</p>
				<p>Одржавање чистоће и управљање отпадом на подручју Парка природе врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. </p>
				<p>На подручју Парка природе Уредбом је забрањено: одлагање комуналног, индустријског и грађевинског отпада, амбалаже, расходованих моторних возила, других машина и апарата, осим комуналног и пољопривредног отпада пореклом са заштићеног подручја, који може да се одлаже на прописан начин на местима која су за то одређена и обележена; руковање хемијским материјама и нафтним дериватима у количинама и на начин који могу проузроковати загађивање земљишта и вода и изазвати тровање и друге неповољне последице по биљни и животињски свет; нерегулисано испуштање отпадних вода домаћинстава, привредних и других објеката односно испуштање противно прописима из области водопривреде; складиштење стајског ђубрива на начин који нарушава животну средину, лепоту природних предела, насељених места и околине непокретних културних добара.</p>
				<p>Регионални и локални планови управљања отпадом усклађују се са Уредбом и Планом управљања Парка природе.</p>
				<p class="clan">Члан 44.</p>
				<p>Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Парка природе, осим на простору јавних скијалишта, у насељима и на површинама поред туристичких, смештајних и угоститељских објеката.</p>
				<p>Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја Парка природе и местима окупљања већег броја посетилаца.</p>
				<p class="clan">Члан 45.</p>
				<p>Власници и корисници непокретности дужни су да их одржавају у чистом и уредном стању.</p>
				<p>Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и водном појасу, око јавних и привредних објекта, културних добара, историјских споменика и јавних чесми, на површинама за рекреацију и у кругу сеоских домаћинстава.</p>
				<p>Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева. </p>
				<p>Забрањено је запуштање и закоровљавање обрадивог пољопривредног земљишта. </p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 46.</p>
				<p>Управљач у року утврђеном Уредбом и на начин прописан одговарајућим подзаконским актом обележава Парк природе као заштићено подручје таблама прописаног изгледа и садржаја које поставља на местима где јавни путеви улазе у Парк природе, а границе Парка природе обележава прописаним ознакама.</p>
				<p>Управљач у роковима утврђеним законом и на начин прописан одговарајућим подзаконским актом обележава границу рибарског подручја и границе делова Рибарског подручја на којим је забрањен или ограничен риболов.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле односно друге ознаке са информацијама о правилима унутрашњег реда и режиму риболова.</p>
				<p>Управљач поставља и друге табле и ознаке од значаја за спровођење режима заштите и презентацију вредности Парка природе, као што су панои, билборди, планинарске стазе, места за камповање и логоровање, хранилишта, места за отпатке и др.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
				<p class="clan">Члан 47. </p>
				<p>На подручју Парка природе није допуштено постављање информативних табли са називима правних и физичких лица и рекламних и других паноа без одобрења Управљача.</p>
				<p>За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење Управљача.</p>
				<p>За постављање и држање табли и паноа из става 1. овог члана Управљач може наплатити накнаду у складу са посебним актом.</p>
				<p class="clan">Члан 48. </p>
				<p>Фотографисање и снимање тонских и видео записа и филмова на подручју Парка природе дозвољено је.</p>
				<p>За радње из става 1. овог члана које се врше у комерцијалне сврхе потребно је прибавити сагласност Управљача и за њих се плаћа накнада на основу посебног акта који доноси Управљач.</p>
				<p>Ради прибављања сагласности из става 2. овог члана, организатор снимања односно заинтересовано лице пријављује планиране активности снимања Управљачу који је дужан да сагласност изда у року не дужем од 15 дана.</p>
				<p>За активности фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод.</p>
				<p>Управљач може привремено или трајно ускратити сагласност уколико је индикован значајан неповољан утицај на природне вредности. </p>
				<p>Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави Управљачу.</p>
				<p class="clan">X. ИСТРАЖИВАЧКИ И ОБРАЗОВНИ РАД </p>
				<p class="clan">Члан 49. </p>
				<p>На подручју Парка природе могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.</p>
				<p>Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.</p>
				<p class="clan">Члан 50.</p>
				<p>За истраживања која могу имати утицај на вредности и обележја Парка природе и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Управљача.</p>
				<p>Да би прибавио сагласност из став 1. овог члана, носилац истраживања пријављује Управљачу планиране истраживачке радове и активности. </p>
				<p>Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од Управљача.</p>
				<p>Уз пријаву истраживања прилаже се акт о условима заштите природе. </p>
				<p>Уз пријаву истраживања прилаже се и дозвола Министарства, када се ради о риболову у научноистраживачке сврхе, истраживањима строго заштићених и заштићених врста, спелеолошким истраживањима и сл., односно дозвола другог министарства, када се ради о геолошким и другим истраживањима за чије извођење је прописана обавеза прибављања дозволе надлежног органа.</p>
				<p>Сагласност из става 1. овог члана, коју управљач издаје у року не дужем од 7 дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
				<p>Забрањено је истраживања из става 1. овог члана започети или изводити без прибављене сагласности Управљача</p>
				<p class="clan">Члан 51.</p>
				<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
				<p>Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
				<p class="clan">Члан 52.</p>
				<p>О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност Управљача, потребно је да носилац истраживања благовремено писмено обавести Управљача.</p>
				<p>Обавештење садржи исту врсту података као и пријава истраживања. </p>
				<p>Управљач ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.</p>
				<p>Забрањено је истраживања из става 1. овог члана започети или изводити уколико се о њима не обавести Управљач.</p>
				<p class="clan">Члан 53.</p>
				<p>Образовне активности на подручју Парка природе, као што су школа у природи, теренска настава и семинари и стручне екскурзије потребно је благовремено писмено пријавити Управљачу.</p>
				<p>Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.</p>
				<p>Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
				<p class="clan">Члан 54.</p>
				<p>У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.</p>
				<p>О завршетку елабората односно публиковању резултата о извршеним истраживањима носилац истраживања дужан ја да обавести Управљача у року од 15 дана као и да тај елаборат или публиковани рад достави Управљачу.</p>
				<p>Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, Управљач може ускратити сагласност за наредна истраживања односно обавештење и услуге за обављање образовних активности.</p>
				<p class="clan">XI. ЧУВАРСКА СЛУЖБА </p>
				<p class="clan">Члан 55. </p>
				<p>Спровођење правила унутрашњег реда обезбеђује и непосредни надзор на подручју Парка природе врши чуварска служба.</p>
				<p>Чуварска служба има два организациона дела и то у оквиру Шумског газдинства „Тимочке шуме”, Бољевац, са седиштем у Шумској управи Књажевац и Шумског газдинства „Пирот”, Пирот, са седиштем у Шумском газдинству Пирот.</p>
				<p>Координацију послова организационих делова чуварске службе врши управник Радне јединице „Парк природе Стара планина” (у даљем тексту: Управник).</p>
				<p>Чуварску службу чине односно послове чуварске службе у својству лица са законским овлашћењима и обавезама непосредно обављају Чувари и руководиоци организационих делова (у даљем тексту: Руководилац). </p>
				<p>Чувар може истовремено обављати и послове чувара шума, ловочувара или рибочувара, а Руководилац и друге послове у оквиру радног места и стручне спреме којом располаже.</p>
				<p>Чувар је за свој посао у чуварској служби непосредно одговоран Руководиоцу, а Руководилац је за свој посао у чуварској служби непосредно одговоран Управнику. </p>
				<p>Број чувара утврђује ЈП „Србијашуме” актом о систематизацији послова и радних места, а врста и обим конкретних послова које Чувар обавља утврђује се уговором о раду или другим појединачним актом, у складу са законом.</p>
				<p class="clan">Члан 56.</p>
				<p>За време службе, Чувар носи службену одећу на којој је знак Парка природе, знак заштите природе и знак ЈП „Србијашуме”. </p>
				<p>До доношења акта из члана 110. став 8. Закона којим министар надлежан за послове заштите животне средине (у даљем тексту: Министар) прописује јединствену униформу чувара националних паркова и заштићених подручја проглашених актом Владе, чувар ће носити униформу ЈП „Србијашуме”.</p>
				<p class="clan">Члан 57.</p>
				<p>Чувар за време службе носи оружје којим је наоружан чувар шуме.</p>
				<p>Врсту, услове и правила ношења и употребе и начин чувања оружја утврђује Управљач у складу са законом.</p>
				<p class="clan">Члан 58.</p>
				<p>Чувар поседују службену легитимацију којом доказује идентитет, статус службеног лица и овлашћења у складу са Законом о заштити природе.</p>
				<p>Чувар је дужан да у вршењу одговарајућих службених радњи претходно покаже службену легитимацију. </p>
				<p>Службену легитимацију чувару издаје Управљач на обрасцу који прописује Министар.</p>
				<p>О издатим легитимацијама Управљач води евиденцију.</p>
				<p>Чувар који је престао да врши чуварску службу, дужан је да службену легитимацију у року од 3 дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.</p>
				<p>У случају губитка или нестанка службене легитимације чувар је дужан да о овоме одмах обавести Управљача.</p>
				<p>Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.</p>
				<p class="clan">Члан 59.</p>
				<p>Рад чуварске службе организује се на терену тако што Чувар врши непосредни надзор и контролише спровођење правила унутрашњег реда на једном чуварском рејону.</p>
				<p>Чуварски рејон у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.</p>
				<p>Чувар је одговоран за унутрашњи ред у рејону за који је задужен.</p>
				<p>Чувар свакодневно врши обилазак делова рејона или рејон у целости. Чувар има право и обавезу да изврши потребну службену радњу у било ком чуварском рејону на подручју Парка природе.</p>
				<p>Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.</p>
				<p>Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом.</p>
				<p class="clan">Члан 60.</p>
				<p>У вршењу чуварске службе, дужност Чувара је да:</p>
				<p>1) прати односно надгледа кретање и активности посетилаца и других корисника, посебно:</p>
				<p>– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката; </p>
				<p>– коришћење минералних сировина, односно камена, шљунка, песка, дробине, земље и тресета,</p>
				<p>– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,</p>
				<p>– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,</p>
				<p>– лов, гајење и коришћење дивљачи, </p>
				<p>– риболов, </p>
				<p>– употребу моторних возила и пловила, </p>
				<p>– постављање објеката на води и монтажних и привремених објеката, </p>
				<p>– улазак у зоне, места и објекте у којима је посета забрањена или ограничена, </p>
				<p>– камповање, логоровање, </p>
				<p>– ложење ватре на отвореном и примену правила и мера заштите од пожара, </p>
				<p>– организацију и одвијање спортских такмичења и других манифестација;</p>
				<p>– одлагање отпада, </p>
				<p>2) прати стање биљних и животињских врста и других вредности Парка природе и води евиденцију о њима;</p>
				<p>3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
				<p>4) пружа податке, помоћ и услуге посетиоцима при обиласку и разгледању Парка природе, </p>
				<p>5) прати и пружа друге потребне услуге организаторима и учесницима научних и других истраживања и образовних активности;</p>
				<p>6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;</p>
				<p>7) сарађује са инспектором за заштиту животне средине и обавештава о стварима из његове надлежности,</p>
				<p>8) сарађује се органом унутрашњих послова и према указаној потреби тражи његову помоћ,</p>
				<p>9) саставља записник, обавештава Руководиоца и Управника Парка природе и обавља друге овде неспоменуте послове, у складу са законом и актом Управљача.</p>
				<p>10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
				<p class="clan">Члан 61.</p>
				<p>Када Чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
				<p>1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; </p>
				<p>2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља, </p>
				<p>3) изврши преглед свих врста возила, пловних објеката и товара; </p>
				<p>4) изврши сваки преглед, осим станова и других просторија за чији је преглед потребан судски налог, а посебно преглед:</p>
				<p>– пртљага и личних ствари,</p>
				<p>– улова и средстава за лов и риболов,</p>
				<p>– алата и средстава за сакупљање биљака и животиња</p>
				<p>5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;</p>
				<p>6) затражи успостављање претходног стања, односно нареди мере за спречавање и уклањање штетних последица, а посебно:</p>
				<p>– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
				<p>– забрани на лицу места радове и активности које се обављају противно одредбама овог правилника и правилима противпожарне заштите,</p>
				<p>– нареди пуштање на слободу односно враћање у природу здравих и неповређених примерака животиња уколико је то за њих безбедно. </p>
				<p class="clan">Члан 62.</p>
				<p>Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уносе:</p>
				<p>– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;</p>
				<p>– начин и време извршења радње, средства и алати којима је радња извршена,</p>
				<p>– подаци о сведоцима и другим расположивим доказима ако постоје,</p>
				<p>– настала штета, документована што прецизнијим подацима и по могућству фотографијом;</p>
				<p>– подаци о одузетим предметима и средствима из тачке 5) члана 61. </p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p>Управљач ће прописати образац записника из овог члана. </p>
				<p class="clan">Члан 63.</p>
				<p>О привремено одузетим предметима из члана 61. Чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
				<p>О привремено одузетим предметима Управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 64.</p>
				<p>Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.</p>
				<p>Чувар води дневник, односно евиденцију дневних активности, чији садржај прописује Управљач.</p>
				<p class="clan">Члан 65.</p>
				<p>Чувар полаже стручни испит у складу са програмом који прописује Министар.</p>
				<p>Управљач сам организује или на други начин обезбеђује обуку, стручно усавршавање и проверу знања и вештина Чувара.</p>
				<p class="clan">Члан 66.</p>
				<p>Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом Управљача.</p>
				<p class="clan">Члан 67.</p>
				<p>На основу записника и обавештења Чувара о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 68.</p>
				<p>На подручју Парка природе планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), Законом о шумама и прописима донетим на основу тих закона, планом управљања Парка природе и плановима заштите од пожара.</p>
				<p>Управљач доноси план заштите од пожара за подручје Парка природе сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
				<p>ЈП „Србијашуме” у складу са Законом о шумама доноси планове заштите шума од пожара за Нишавско и Тимочко шумско подручје којима припада подручје Парка природе.</p>
				<p>Планом и програмом управљања Парка природе утврђују се приоритетни односно годишњи оперативни задаци противпожарне заштите.</p>
				<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 69.</p>
				<p>Надзор над применом овог правилника врши Министарство. </p>
				<p class="clan">Члан 70.</p>
				<p>Управљач ће најкасније у року од шест месеци од дана ступања на снагу овог правилника донети акта предвиђена овим правилником.</p>
				<p class="clan">Члан 71.</p>
				<p>Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима, туристичким центрима и локалитетима, објектима ЈП „Србијашуме” и на другим местима бројнијег окупљања и чешћег проласка Посетилаца и Корисника. </p>
				<p class="clan">Члан 72.</p>
				<p style="margin-top: 0">Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.</p>
	<p style="margin-top: 0">&nbsp;</p>
	<p style="margin-top: 0">&nbsp;</p>
				<p class="potpis" style="margin-top: 0">Број 17/2011-8</p>
				<p class="potpis" style="margin-top: 0">У Београду, 28. марта 2011. године</p>
				<p class="potpis" style="margin-top: 0">Председник Управног одбора,</p>
				<p class="potpis" style="margin-top: 0"><span class="bold">Момчило Којић, </span><span class="krajzakdela">с.р. </span></p>
	
