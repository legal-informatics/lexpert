


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<p class="broj">&nbsp;</p>
	<p>На основу члана 5. став 2. Закона о признавању сорти пољопривредног биља („Службени гласник РС”, број 30/10), 
	</p>
	<p>Министар пољопривреде, шумарства и водопривреде доноси</p>
	<p class="naslov" style="margin-top: 0">&nbsp;</p>
	<p class="naslov" style="margin-top: 0">ПРАВИЛНИК</p>
	<p class="naslov" style="margin-top: 0">о методама испитивања сорте шећерне репе 
	<span class="italik">(Beta vulgaris ssp. altissima var. sacharifera Alef.) 
	</span>ради признавања сорте</p>
	<p class="clan" style="margin-top: 0">"Службени гласник РС", број 31 од 5. априла 2013.</p>
	<p class="clan">Члан 1.</p>
	<p>Овим правилником прописују се методе испитивања сорте шећерне репе 
	<span class="italik">Beta vulgaris ssp. altissima var. sacharifera Alef. 
	</span>(у даљем тексту: сорта) на огледном пољу и у лабораторији, ради признавања сорте.</p>
	<p>Методама из става 1. овог члана испитују се одређене битне особине сорте, ради утврђивања:</p>
	<p>1) боље производне и употребне вредности сорте (VCU тест);</p>
	<p>2) различитости, униформности и стабилности сорте (DUS тест).</p>
	<p class="clan">Члан 2.</p>
	<p>Производна и употребна вредност сорте утврђује се на основу резултата испитивања одређених битних особина сорте које се односе на:</p>
	<p>1) принос корена (изражен у t/ha);</p>
	<p>2) садржај шећера (изражен у процентима);</p>
	<p>3) принос кристалног шећера (изражен у t/ha);</p>
	<p>4) отпорност или толерантност на болести.</p>
	<p>Сорта има бољу производну и употребну вредност ако у току испитивања одређених битних особина из става 1. овог члана покаже боље резултате у поређењу са тим особинама сорте стандард.</p>
	<p class="clan">Члан 3.</p>
	<p>Испитивање сорте на огледном пољу траје две године.</p>
	<p class="clan">Члан 4.</p>
	<p>Испитивање производне и употребне вредности сорте врши се на огледном пољу, на најмање три локалитета. 
	</p>
	<p>За сорту за коју је у захтеву за признавање наведено да је толерантна на ризоктонију (<span class="italik">Rhizoctoniа solani</span>), врши се испитивање на најмање једном локалитету где је лабораторијским методама утврђено присуство ризоктоније.</p>
	<p>За сорту за коју је у захтеву за признавање наведено да је толерантна или отпорна на нематоде (<span class="italik">Heterodera schachtii</span>), врши се испитивање на најмање једном локалитету где је утврђено присуство нематода.</p>
	<p class="clan">Члан 5.</p>
	<p>Сорта се испитује на огледном пољу које је постављено на земљишту које мора бити добрих производних особина и припремљено одговарајућим агротехничким мерама. 
	</p>
	<p>Предусев на огледном пољу мора бити одговарајући усев за сетву шећерне репе.</p>
	<p class="clan">Члан 6.</p>
	<p>На огледном пољу, оглед се изводи по плану „потпуно случајног блок система” у четири понављања. 
	</p>
	<p>Оглед се поставља на следећи начин, у зависности од техничких могућности механизације:</p>
	<p>1) дужина парцеле – 10 m;</p>
	<p>2) ширина парцеле – 1,8 m (2,0 m);</p>
	<p>3) површина парцеле – 18 m<span class="superscript">2</span>, (20 m<span class="superscript">2</span>);</p>
	<p>4) број редова биљака – четири;</p>
	<p>5) број редова биљака за обрачун на парцели – два реда у средини;</p>
	<p>6) број биљака у реду – 50;</p>
	<p>7) број биљака за обрачун на парцели – 100;</p>
	<p>8) растојање између редова биљака – 45 cm (50 cm);</p>
	<p>9) растојање између биљака у реду – 20 cm;</p>
	<p>10) обрачунску парцелу чине два реда у средини – ширине 9 m² (10 m²);</p>
	<p>11) број биљака по хектару – 111.111 биљака (100.000 биљака);</p>
	<p>12) растојање између блокова – 100 cm.</p>
	<p>Оглед се поставља на локалитету у оптималном агротехничком року.</p>
	<p>Сетва испитиване сорте и сорте стандард се обавља истог дана на једном локалитету.</p>
	<p class="clan">Члан 7.</p>
	<p>Количина ђубрива, време и начин његове примене, као и одговарајуће мере неге приликом испитивања сорте одређују се, у зависности од специфичних услова локалитета (предусев, тип земљишта, подаци о анализи хранљивих материја у земљишту, временске прилике, потребе биљака и сл.), у складу са добром пољопривредном праксом. 
	</p>
	<p class="clan">Члан 8.</p>
	<p>У периоду гајења сорте на огледном пољу евидентирају се следећи подаци: 
	</p>
	<p>1) датум сетве;</p>
	<p>2) датум ницања; </p>
	<p>3) датум вађења корена;</p>
	<p>4) број прораслица;</p>
	<p>5) присуство оштећења од <span class="italik">Cercospora beticola </span>(оцењује се оценом од 1 до 5).</p>
	<p class="clan">Члан 9.</p>
	<p>Вађење корена шећерне репе врши се од 1. до 20. октобра у години испитивања.</p>
	<p>Мерење приноса обавља се на следећи начин:</p>
	<p>1) по одсецању глава са листом, узимају се сви коренови са обрачунске парцеле и мере; 
	</p>
	<p>2) евидентира се укупна маса коренова у kg, са сваке обрачунске парцеле из четири понављања;</p>
	<p>3) евидентира се број успелих биљака.</p>
	<p>Уколико се приликом евиденције броја биљака из става 2. тачка 3) овог члана установи да у три и више понављања недостаје више од 20% биљака за оглед са међуредним размаком од 50 cm, односно 30% биљака за оглед са међуредним размаком од 45 cm, сорта се искључује из огледа.</p>
	<p class="clan">Члан 10.</p>
	<p>У лабораторији се испитује садржај шећера и обрачунава се принос кристалног шећера.</p>
	<p>За испитивање сорте у лабораторији припрема се просечан узорак из сваког понављања са сваког локалитета.</p>
	<p>Узорци из става 2. овог члана се припремају тако што се из сваког понављања узима 25 коренова редом. Узорак се означава истом шифрованом ознаком као и сорта на огледном пољу, у складу са законом којим се уређује признавање сорти пољопривредног биља. 
	</p>
	<p>Врећа са узорком се обележава са две етикете заштићене пластичном фолијом, тако да се једна етикета ставља у врећу, а друга везује са спољне стране вреће.</p>
	<p>Узорци коренова се достављају лабораторији која обавља хемијско-технолошке анализе истог дана након вађења, а најкасније наредног дана након вађења.</p>
	<p class="clan">Члан 11.</p>
	<p>Обрада једногодишњих и двогодишњих података о резултатима приноса корена и садржаја шећера врши се израчунавањем анализе варијансе по плану „потпуно случајног блок система”, а оцена значајности се изражава на основу LSD теста или Dunnet – овог теста за поређење средина третмана са стандардом на нивоу значајности p=0,05 и p=0,01.</p>
	<p>Поред оцене значајности из става 2. овог члана, за принос корена и садржај шећера израчунава се и коефицијент варијације (Cv) огледа.</p>
	<p>За обрачун укупног приноса користе се подаци укупног приноса корена са обрачунске парцеле по понављањима. 
	</p>
	<p class="clan">Члан 12.</p>
	<p>Испитивање различитости, униформности и стабилности (DUS тест) сорте спроводи се у складу са методом одређеном техничким упутством за тестирање различитости, униформности и стабилности сорте. 
	</p>
	<p class="clan">Члан 13.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p class="potpis">Број 110-00-38/2013-09</p>
	<p class="auto-style1">У Београду, 1. априла 2013. године</p>
	<p class="auto-style1">Министар,</p>
	<p class="auto-style1"><span class="bold">Горан Кнежевић,</span> с.р.</p>

