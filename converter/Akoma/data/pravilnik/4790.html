


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		color: #008000;
	}
	</style>


	<div class="story">
			<p class="Basic-Paragraph">На основу чланa 181. став 2. тачка 13) Закона о државном премеру и катастру („Службени гласник РС”, бр. 72/09, 18/10, 65/13, 15/15 – УС, 96/15, 47/17 – аутентично тумачење, 113/17 – др. закон и 27/18 – др. закон), </p>
			<p class="Basic-Paragraph">Директор Републичког геодетског завода доноси </p>
			<p class="odluka-zakon">ПРАВИЛНИК</p>
			<p class="odluka-zakon">о издавању картографских публикација</p>
			<p class="centar">"Службени гласник РС", број 38 од 18. маја 2018.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овим правилником прописује се поступак издавања картографских публикација.</p>
			<p class="clan">Члан 2.</p>
			<p class="Basic-Paragraph">Картографске публикације, у смислу овог правилника, су: основна државна карта, дигитални ортофото, дигитални модел терена, снимци из ваздуха, географске, топографске, прегледне, тематске, неме и друге карте, планови територије Републике Србије или њеног дела, топографски планови и скице, атласи, глобуси, вежбанке, албуми и каталози карата свих врста и издања, прегледни листови карата и планова, дигитални подаци и базе података о простору и друге публикације са картографским садржајем израђене на начин и под условима из овог правилника које су умножене ради издавања у смислу закона којим се уређује област издавања публикација. </p>
			<p class="Basic-Paragraph">Картографске публикације које не садрже математичке елементе (размеру, пројекцију, координате, резолуцију и сл.), изузев картографских публикација које садржe приказ границе држава, не сматрају се картографским публикацијама у смислу овог правилника и на њих се не односе одредбе овог правилника.</p>
			<p class="clan">II. ИЗРАДА КАРТОГРАФСКЕ ПУБЛИКАЦИЈЕ</p>
			<p class="clan">Члан 3.</p>
			<p class="Basic-Paragraph">Картографска публикација се израђује на основу главног пројекта у складу са одредбама Закона о државном премеру и катастру („Службени гласник РС”, бр. 72/09, 18/10, 65/13, 15/15 – УС, 96/15, 47/17 – аутентично тумачење, 113/17 – др. закон и 27/18 – др. закон) и на основу картографског елабората. </p>
			<p class="Basic-Paragraph">Картографске публикације које се израђују на основу главног пројекта су: основна државна карта, дигитални ортофото, дигитални модел терена и снимци из ваздуха. </p>
			<p class="Basic-Paragraph">Картографске публикације које се израђују на основу картографског елабората су: географске, топографске, прегледне, тематске, неме и друге карте, планови територије Републике Србије или њеног дела, топографски планови и скице, атласи, глобуси, вежбанке, албуми и каталози карата свих врста и издања, прегледни листови карата и планова, дигитални подаци и базе података о простору и друге публикације са картографским садржајем израђене на начин и под условима из овог правилника.</p>
			<p class="clan">Члан 4.</p>
			<p class="Basic-Paragraph">Oсновна државна карта, дигитални ортофото, дигитални модел терена и снимци из ваздуха, који нису умножени ради издавања, не представљају картографску публикацију и на исте се не односе одредбе овог правилника.</p>
			<p class="clan">Члан 5.</p>
			<p class="Basic-Paragraph">Картографски елаборат из члана 3. овог правилника, на основу којег се израђује картографска публикација обавезно садржи: </p>
			<p class="Basic-Paragraph">1) територију представљања; </p>
			<p class="Basic-Paragraph">2) размеру, односно ниво геоинформација; </p>
			<p class="Basic-Paragraph">3) пројекцију и друге математичке елементе; </p>
			<p class="Basic-Paragraph">4) картографске изворе и начин стицања истих; </p>
			<p class="Basic-Paragraph">5) садржај картографске публикације; </p>
			<p class="Basic-Paragraph">6) категоризацију картографских елемената; </p>
			<p class="Basic-Paragraph">7) ликовне елементе; </p>
			<p class="Basic-Paragraph">8) критеријуме картографског генералисања; </p>
			<p class="Basic-Paragraph">9) картографски кључ условних знакова; </p>
			<p class="Basic-Paragraph">10) начин исписивања географских имена, скраћеница и др.; </p>
			<p class="Basic-Paragraph">11) адекватан приказ подручја од посебног значаја за одбрану земље; </p>
			<p class="Basic-Paragraph">12) оквирни, међуоквирни и ваноквирни садржај и начин означавања листова; </p>
			<p class="Basic-Paragraph">13) намену и сврху картографске публикације; </p>
			<p class="Basic-Paragraph">14) модел картографске публикације. </p>
			<p class="Basic-Paragraph">Главни пројекат из члана 3. овог прaвилника, на основу којег се израђује картографска публикација обавезно садржи и елементе прописане у ставу један овог члана. </p>
			<p class="clan">Члан 6.</p>
			<p class="Basic-Paragraph">Картографска публикација, у складу са законом, мора имати уредника, односно уредника карата у публикацији са картографским садржајем. </p>
			<p class="Basic-Paragraph">Уредник, поред осталог, даје или прибавља стручно мишљење о картографској публикацији, односно картама у публикацији са картографским садржајем. </p>
			<p class="Basic-Paragraph">Уредник, као и лице које даје стручно мишљење може бити физичко лице геодетске или географске струке са дипломским академским студијама – мастер, специјалистичким академским студијама, односно са основним студијама у трајању од најмање четири године.</p>
			<p class="clan">Члан 7.</p>
			<p class="Basic-Paragraph">На картографској публикацији се морају означити: </p>
			<p class="Basic-Paragraph">1) име аутора, односно име аутора карата у публикацији са картографским садржајем;</p>
			<p class="Basic-Paragraph">2) име, односно назив носиоца ауторских права; </p>
			<p class="Basic-Paragraph">3) име уредника публикације, односно име уредника карата у публикацији са картографским садржајем;</p>
			<p class="Basic-Paragraph">4) име лица које је дало стручно мишљење; </p>
			<p class="Basic-Paragraph">5) имена других сарадника; </p>
			<p class="Basic-Paragraph">6) наслов и које издање је по реду; </p>
			<p class="Basic-Paragraph">7) назив и седиште издавача, место и година издавања; </p>
			<p class="Basic-Paragraph">8) место и година издавања првог издања када је реч о новом издању; </p>
			<p class="Basic-Paragraph">9) број примерака публикације (тираж); </p>
			<p class="Basic-Paragraph">10) међународни стандардни број; </p>
			<p class="Basic-Paragraph">11) ознака C (copyright) са именом носиоца ауторског права и годином првог издања; </p>
			<p class="Basic-Paragraph">12) картографски извор са носиоцем права; </p>
			<p class="Basic-Paragraph">13) број и датум решења о издавању сагласности за издавање и стављање у промет картографске публикације и назив органа који је то решење донео. </p>
			<p class="clan">III. ИЗДАВАЊЕ САГЛАСНОСТИ ЗА ИЗДАВАЊЕ КАРТОГРАФСКИХ ПУБЛИКАЦИЈА</p>
			<p class="clan">Члан 8.</p>
			<p class="Basic-Paragraph">Картографска публикација издаје се и може се ставити у промет уз претходно прибављену сагласност Републичког геодетског завода (у даљем тексту: Завод). </p>
			<p class="Basic-Paragraph">Сагласност из става 1. овог члана прибавља се за свако ново издање картографске публикације.</p>
			<p class="clan">Члан 9.</p>
			<p class="Basic-Paragraph">Захтев за давање сагласности за издавање/стављање у промет картографске публикације подноси се на Обрасцу 1, који је одштампан уз овај правилник и чини његов саставни део. </p>
			<p class="Basic-Paragraph">Ако је картографска публикација издата у иностранству, Заводу се подноси захтев за давање сагласности за стављање у промет картографске публикације на Обрасцу 2, који је одштампан уз овај правилник и чини његов саставни део. </p>
			<p class="Basic-Paragraph">Захтев за стављање у промет из става 1. овог члана, подноси се и за картографске публикације издате од 25. новембра 1992. године до дана ступања на снагу овог правилника. </p>
			<p class="clan">Члан 10.</p>
			<p class="Basic-Paragraph">Уз захтев из члана 9. став 1. овог правилника прилаже се: </p>
			<p class="Basic-Paragraph">1) картографска публикација; </p>
			<p class="Basic-Paragraph">2) главни пројекат, односно картографски елаборат; </p>
			<p class="Basic-Paragraph">3) доказ о стручној спреми уредника, као и лица које је дало стручно мишљење; </p>
			<p class="Basic-Paragraph">4) доказ о начину стицања картографских извора. </p>
			<p class="Basic-Paragraph">Уз захтев из члана 9. став 2. овог правилника прилаже се: </p>
			<p class="Basic-Paragraph">1) картографска публикација; </p>
			<p class="Basic-Paragraph">2) доказ о увезеном броју примерака картографске публикације.</p>
			<p class="Basic-Paragraph">Ако издавач поднесе захтев за давање сагласности за издавање/стављање у промет картографске публикације, односно репринта издања публикације, уз захтев прилаже само картографску публикацију. </p>
			<p class="clan">Члан 11.</p>
			<p class="Basic-Paragraph">Завод је дужан да о захтевима из члана 9. овог правилника одлучи решењем, у року од 15 дана од дана подношења захтева. </p>
			<p class="Basic-Paragraph">Ако Завод на основу захтева и достављених докумената утврди да су испуњени прописани услови за издавање и стављање у промет картографске публикације, односно за стављање у промет картографске публикације издате у иностранству, донеће решење о давању сагласности. </p>
			<p class="Basic-Paragraph">Када је захтев за давање сагласности непотпун, није у складу са садржајем поднесене исправе, не садржи све потребне податке за оцену испуњености услова за давање сагласности, садржај публикације није у складу са ратификованим међународним споразумима и прописима којим се уређује територијална организација, издавање публикација и топографско картографска делатност, Завод ће о томе писмено обавестити подносиоца захтева и одредити му рок за комплетирање документације, односно отклањање недостатака у поднетој документацији и садржају публикације. </p>
			<p class="Basic-Paragraph">Ако нису испуњени прописани услови за давање сагласности захтев се одбија решењем. </p>
			<p class="clan">Члан 12.</p>
			<p class="Basic-Paragraph">Против решења из члана 11. овог правилника може се изјавити жалба министарству надлежном за послове грађевинарства, преко Завода, у року од 15 дана од дана достављања решења.</p>
			<p class="clan">Члан 13.</p>
			<p class="Basic-Paragraph">Лице коме је дата сагласност из члана 11. став 2. овог правилника, дужно је да Заводу достави три примерка картографске публикације пре стављања исте у промет, осим код репринт издања и картографских публикација издатих у иностранству.</p>
			<p class="Basic-Paragraph">Картографска публикација која се ставља у промет мора бити идентична картографској публикацији за коју је дата сагласност Завода. </p>
			<p class="clan">Члан 14.</p>
			<p class="Basic-Paragraph">О датим сагласностима из члана 11. став 2. овог правилника, Завод води регистар који је јавно доступан на интернет страници Завода.</p>
			<p class="Basic-Paragraph">Регистар из става 1. овог члана нарочито садржи: </p>
			<p class="Basic-Paragraph">1) назив картографске публикације; </p>
			<p class="Basic-Paragraph">2) међународни стандардни број; </p>
			<p class="Basic-Paragraph">3) име, презиме и адресу, односно назив и седиште носиоца ауторског права; </p>
			<p class="Basic-Paragraph">4) име, презиме и адресу, односно назив и седиште лица коме је дата сагласност; </p>
			<p class="Basic-Paragraph">5) број и датум доношења решења о датој сагласности. </p>
			<p class="Basic-Paragraph">Изузетно, кад публикација не садржи међународни стандардни број (за публикације које су увезене из иностранства, односно картографске публикације са дигиталним садржајем) у регистар се неће уписивати међународни стандардни број.</p>
			<p class="clan">Члан 15.</p>
			<p class="Basic-Paragraph">Надзор над применом одредаба овог правилника врши се у складу са подзаконским актом којим се уређује стручни надзор у топографско-картографској делатности.</p>
			<p class="clan">IV. ЗАВРШНЕ ОДРЕДБЕ</p>
			<p class="clan">Члан 16.</p>
			<p class="Basic-Paragraph">Даном ступања на снагу овог правилника, престаје да важи Правилник о издавању картографских публикација („Службени гласник РС”, број 36/11).</p>
			<p class="clan">Члан 17.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">06 број 034-1/2018</p>
			<p class="potpis">У Београду, 8. маја 2018. године</p>
			<p class="potpis">Директор,</p>
			<p class="potpis"><span class="bold">Борко Драшковић, </span>с.р.</p>
			<p class="Basic-Paragraph">&nbsp;</p>
			<p class="clan" style="text-align: right">Прилози</p>
			<p class="Basic-Paragraph">
			<a class="auto-style1" href="http://www.pravno-informacioni-sistem.rs/SlGlasnikPortal/prilozi/1.html&amp;doctype=reg&amp;abc=cba&amp;eli=true&amp;eliActId=425907&amp;regactid=425907" target="_blank">Образац 
			1 - Захтев за давање сагласности за издавање/стављање у промет 
			картографске публикације</a></p>
			<p class="Basic-Paragraph">
			<a class="auto-style1" href="http://www.pravno-informacioni-sistem.rs/SlGlasnikPortal/prilozi/2.html&amp;doctype=reg&amp;abc=cba&amp;eli=true&amp;eliActId=425907&amp;regactid=425907" target="_blank">Образац 
			2 - Захтев за давање сагласности за стављање у промет картографске 
			публикације издате у иностранству</a></p>
	</div>

