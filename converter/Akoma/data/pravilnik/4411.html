


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 112. Закона о извршењу кривичних санкција („Службени гласник РС”, број 55/14), </p>
				<p>Министар правде доноси</p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК</p>
				<p class="naslov">о раду осуђеног лица</p>
				<p class="naslov"><span style="font-weight: 400">"Службени 
				гласник РС", број 145 од 29. децембра 2014.</span></p>
				<p class="naslov">&nbsp;</p>
				<p class="clan">I. ОСНОВНЕ ОДРЕДБЕ </p>
				<p class="clan">Члан 1.</p>
				<p>Овим правилником уређујe се рад осуђеног током извршења казне затвора.</p>
				<p class="clan">Члан 2.</p>
				<p>Сврха рада је да осуђени, у складу са Законом о извршењу кривичних санкција (у даљем тексту: Закон), стекне одржи и повећа своје радне способности, радне навике и стручно знање како би му се омогућили услови за успешну реинтеграцију.</p>
				<p class="clan">Члан 3.</p>
				<p>Рад осуђених, у складу са Законом, мора бити сврсисходан и не сме бити понижавајући, а постизање економске користи од рада осуђених не сме штетити остварењу сврхе тог рада.</p>
				<p class="clan">Члан 4.</p>
				<p>Текст овог правилника доступан је осуђеном све време издржавања казне, на језику који је у употреби у складу са законом који уређује службену употребу језика и писма.</p>
				<p class="clan">II. ОРГАНИЗАЦИЈА РАДА И РАДНО АНГАЖОВАЊЕ <br>ОСУЂЕНОГ</p>
				<p class="clan">Члан 5.</p>
				<p>Рад осуђеног организује служба за обуку и упошљавање.</p>
				<p class="clan">Члан 6.</p>
				<p>Осуђени се, у складу са Законом, упошљава у заводу или изван завода.</p>
				<p class="clan">Члан 7.</p>
				<p>Рад осуђеног је, у складу са Законом, саставни део програма поступања. </p>
				<p class="clan">Члан 8.</p>
				<p>Стручни тим предлаже управнику завода радно ангажовање осуђеног на основу: утврђеног степена ризика, психичких, физичких и здравствених способности, стручних квалификација, изражених жеља осуђеног и према могућностима завода.</p>
				<p>Одлуком о програму поступања одређује се и радно ангажовање осуђеног. </p>
				<p class="clan">III. ВРСТЕ ПОСЛОВА</p>
				<p class="clan">Члан 9.</p>
				<p>Осуђени се могу упошљавати у следећим областима рада:</p>
				<p>1) производни рад − на пословима индустријске, пољопривредне и занатске производње;</p>
				<p>2) услуге – угоститељске, трговачке, занатске, интелектуалне и техничке;</p>
				<p>3) физички и (остали) повремени послови.</p>
				<p class="clan">Члан 10.</p>
				<p>Послови које осуђени обављају разврставају се, према сложености посла, стручним квалификацијама, условима рада и психофизичким напорима потребним за обављање посла, у три групе са коефицијентом сложености и то:</p>
				<p>1) једноставни послови − коефицијент 1,00;</p>
				<p>2) послови средње сложености − коефицијент 1,25;</p>
				<p>3) тежи физички послови или најсложенији послови − коефицијент 1,50.</p>
				<p class="clan">Члан 11.</p>
				<p>Паузе за оброк и одмор у току рада осуђеног урачунавају се у радно време.</p>
				<p>Осуђени може изван радног времена да се упосли највише два часа дневно на одржавању чистоће и другим текућим пословима у заводу, у складу са Законом.</p>
				<p class="clan">IV. РАД ОСУЂЕНОГ ИЗВАН ЗАВОДА </p>
				<p class="clan">Члан 12.</p>
				<p>Осуђени може да се упошљава изван завода код трећег лица, у складу са Законом.</p>
				<p>Упошљавање осуђеног код трећег лица обавља се на основу уговора.</p>
				<p>Организацију упошљавања осуђених изван завода код трећег лица обавља служба за обуку и упошљавање.</p>
				<p class="clan">Члан 13.</p>
				<p>На молбу лица које је први пут осуђено на казну затвора до шест месеци, директор Управе може одобрити да за време трајања казне обавља послове на радном месту на коме је било запослено у време пријема налога за извршење казне, ако за то постоје оправдани разлози, а кривично дело за које је осуђено није у вези с тим послом, у складу са Законом.</p>
				<p class="clan">V. ОБРАЧУН НАКНАДЕ ЗА РАД И ОДМОР</p>
				<p class="clan">Члан 14.</p>
				<p>Meсечна накнада за рад обрачунава се као производ накнаде за рад по сату, броја сати проведених на раду и коефицијента сложености посла из члана 10. овог правилника. </p>
				<p class="clan">Члан 15.</p>
				<p>Накнада за рад осуђеног обрачунава се најкасније до 15. у месецу за претходни месец, односно приликом отпуста. Oсуђеном се уручује примерак обрачунског листа накнаде за рад.</p>
				<p>Обрачунати износ накнаде за рад уплаћује се на рачун завода за новчана средства осуђеног једном месечно.</p>
				<p class="clan">Члан 16.</p>
				<p>Осуђени може бити новчано награђен за успехе у раду. </p>
				<p>Одлуку о награђивању осуђеног, на предлог стручног тима, доноси управник завода.</p>
				<p>Највиши износ накнаде и награде за рад одређује директор Управе, у складу са Законом. </p>
				<p class="clan">Члан 17.</p>
				<p>Осуђени који је без своје кривице привремено неспособан за рад има право на накнаду, у складу са Законом.</p>
				<p class="clan">Члан 18.</p>
				<p>За дела из области интелектуалне својине створена за време издржавања казне затвора, осуђеном припадају права, у складу са Законом.</p>
				<p class="clan">Члан 19.</p>
				<p>Осуђени има право на дневни, недељни и годишњи одмор, у складу са Законом.</p>
				<p>Годишњи одмор користи се у просторијама завода или ван завода.</p>
				<p class="clan">Члан 20.</p>
				<p>Минимално трајање годишњег одмора осуђеног увећава се по основу:</p>
				<p>1) дужине радног ангажовања током извршења казне – један дан до пет година рада, с тим што се право по овом основу стиче после прве године радног ангажовања, а након тога за сваких пет година рада за још по један дан; </p>
				<p>2) отежаног рада или посебних услова рада – до три дана;</p>
				<p>3) сложености послова – до пет дана.</p>
				<p>Осуђени користи годишњи одмор у складу са одлуком о трајању годишњег одмора.</p>
				<p class="clan">Члан 21.</p>
				<p>За време коришћења годишњег одмора осуђени прима накнаду за рад као да ради, у складу са Законом. </p>
				<p class="clan">VI. БЕЗБЕДНОСТ И ЗДРАВЉЕ НА РАДУ </p>
				<p class="clan">Члан 22.</p>
				<p>Рад осуђеног обавља се у складу са важећим прописима и прописаним условима за сваку делатност.</p>
				<p>Пре радног распоређивања осуђени се упознаје са општим прописима из области безбедности и здравља на раду и практично обучава за рад на безбедан начин.</p>
				<p>Осуђени ужива заштиту на раду, у складу са Законом.</p>
				<p class="clan">Члан 23.</p>
				<p>Осуђени се задужује одговарајућом радном одећом и обућом, у складу са радним местом и природом посла који обавља.</p>
				<p class="clan">Члан 24.</p>
				<p>Током рада осуђени: се придржава упутстава у вези послова које обавља и налога лица задуженог за организацију рада осуђених; поштује радно време, организацију и начин рада, прописане мере безбедности и здравља на раду; води рачуна о личним заштитним средствима, опреми и средствима за рад којима је задужен.</p>
				<p class="clan">VII. СХОДНА ПРИМЕНА ПРАВИЛНИКА</p>
				<p class="clan">Члан 25.</p>
				<p>Одредбе овог правилника сходно се примењују и на осуђена лица на издржавању казне малолетничког затвора, лица на извршењу васпитне мере упућивања у васпитно-поправни дом и на лица којима је изречена казна затвора за прекршај, ако посебним правилником није другачије уређено.</p>
				<p class="clan">VIII. ЗАВРШНА ОДРЕДБА</p>
				<p class="clan">Члан 26.</p>
				<p style="margin-top: 0">Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p style="margin-top: 0.750000187500047rem; margin-bottom: 0.750000187500047rem">&nbsp;</p>
				<p class="potpis" style="margin-top: 0">Број 110-00-00012/2014-03</p>
				<p class="potpis" style="margin-top: 0">У Београду, 19. децембра 2014. године</p>
				<p class="potpis" style="margin-top: 0">Министар,</p>
				<p class="potpis" style="margin-top: 0"><span class="bold">Никола Селаковић, </span>с.р.</p>
	</div>

