


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 54. став 4. Закона о превозу путника у друмском саобраћају („Службени гласник РС”, број 68/15),</p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о ближим саобраћајно-техничким и другим условима за изградњу, одржавање и експлоатацију аутобуских станица и аутобуских стајалишта</p>
				<p class="centar">"Службени гласник РС, број 7 од 31. јануара 
				2017</p>
				<p class="clan">Члан 1.</p>
				<p>Овим правилником прописују се ближи саобраћајно-технички и други услови за изградњу, одржавање и експлоатацију аутобуских станица (у даљем тексту: станица) и аутобуских стајалишта (у даљем тексту: стајалиште). </p>
				<p class="clan">Члан 2.</p>
				<p>Аутобуска станица је саобраћајни објекат у коме се врше пријем и отпрема аутобуса, укрцавање и искрцавање путника и пртљага, продаја и издавање возних карата и других превозних исправа, давање обавештења о превозу и пружање других услуга у вези са превозом. </p>
				<p class="clan">Члан 3.</p>
				<p>На станици мора да буде истакнут натпис који садржи речи „аутобуска станица”, назив насељеног места, као и пословно име пружаоца станичне услуге.</p>
				<p>Станица мора да има:</p>
				<p>1) пословну зграду;</p>
				<p>2) простор за издавање возних карата и других превозних исправа и давање обавештења о превозу;</p>
				<p>3) чекаоницу;</p>
				<p>4) гардеробу;</p>
				<p>5) јавни санитарни чвор са текућом водом;</p>
				<p>6) простор за аутобусе са перонима;</p>
				<p>7) уређај за видео-надзор на перонима. </p>
				<p class="clan">Члан 4.</p>
				<p>Пословна зграда станице мора да има: простор за издавање возних карата и других превозних исправа и давање обавештења о превозу, чекаоницу, гардеробу и јавни санитарни чвор.</p>
				<p>Простор за издавање возних карата и других превозних исправа и давање обавештења о превозу, чекаоница и отпремно-диспечерска служба могу да буду у истој просторији пословне зграде.</p>
				<p>Број места за продају возних карата и других превозних исправа мора да омогући куповину возне карте или друге превозне исправе без дужег задржавања путника, а изузетно уз задржавање до 15 минута.</p>
				<p class="clan">Члан 5.</p>
				<p>Простор за издавање возних карата и других превозних исправа и давање обавештења о превозу мора да буде на видном месту у пословној згради и обележен, а у станици са мањим бројем корисника (станица са мање од десет перона) простор за издавање возних карата и других превозних исправа може бити намењен и за давање обавештења. </p>
				<p>За давање обавештења (о реду вожње, ценама и др) станица мора да има посебан телефонски број.</p>
				<p class="clan">Члан 6.</p>
				<p>Чекаоница мора да има:</p>
				<p>1) површину која одговара просечном дневном протоку путника, али не мању од 12 m², са најмање шест места за седење, од којих су два намењена инвалидима и мајкама са децом; </p>
				<p>2) висину од најмање 3,20 m; </p>
				<p>3) обезбеђено загревање у зимском периоду; </p>
				<p>4) проветравање природним или вештачким путем; </p>
				<p>5) природно и вештачко осветљење; </p>
				<p>6) подове и зидове од материјала погодног за лако прање, чишћење и дезинфекцију;</p>
				<p>7) видно истакнуте ознаке о забрани пушења;</p>
				<p>8) корпу за отпатке са уложак-кесама за једнократну употребу.</p>
				<p class="clan">Члан 7.</p>
				<p>Пословна зграда станице мора да има агрегат или сличан уређај за производњу електричне енергије за осветљење чекаонице и перона у случају нестанка електричне енергије.</p>
				<p class="clan">Члан 8.</p>
				<p>На видном месту и у непосредној близини простора за издавање возних карата и других превозних исправа и давање обавештења о превозу мора бити обезбеђено место за истицање извода из реда вожње, општих услова међумесног превоза, општих услова пословања аутобуских станица и др.</p>
				<p>На видном месту мора да буду истакнути радно време станице и визуелне ознаке за просторе и просторије које се налазе у оквиру станице (гардероба, санитарни чвор, телефон и сл.).</p>
				<p>У градовима и насељима градског карактера у којима је организован јавни градски превоз на видном месту у станици мора да буде истакнут план насељеног места у коме се станица налази са линијама јавног градског превоза. </p>
				<p class="clan">Члан 9.</p>
				<p>Гардероба има издвојену површину која задовољава просечне дневне потребе за смештај пртљага и ствари.</p>
				<p>Услуге гардеробе се могу организовати и у оквиру других служби (служба за издавање возних карата, отпремно-диспечерска служба и др.) са видном назнаком да иста постоји.</p>
				<p class="clan">Члан 10.</p>
				<p>Јавни санитарни чвор са текућом водом мора имати одвојене кабине за мушки и женски део тоалета, који се редовно одржавају и чисте. </p>
				<p class="clan">Члан 11.</p>
				<p>Простор за аутобусе са перонима мора да има површину за кретање аутобуса и пероне, а може да има паркиралиште, површину за чишћење и прање, уређаје за контролу техничке исправности, као и друге садржаје за опслуживање аутобуса.</p>
				<p class="clan">Члан 12.</p>
				<p>Површина за кретање аутобуса је одређена маневарским карактеристикама аутобуса при постављању на перон ходом унапред и слободним безбедним кретањем из станице са већ постављеним аутобусима на перонима и паркиралиштима.</p>
				<p class="clan">Члан 13.</p>
				<p>Перон је површина намењена за кретање путника, укрцавање и искрцавање путника и за постављање аутобуса.</p>
				<p>Ширина перона не може бити мања од 4 m и мора да обезбеди неометан прилаз аутобуса, као и укрцавање и искрцавање путника у аутобус на предња и задња врата када су истовремено отворена врата простора за пртљаг код два паралелно постављена аутобуса.</p>
				<p>Укупна дужина перона предвиђена за путнике одређена је бројем перона и мора да буде уздигнута у односу на површину за аутобусе од 10 до 20 cm.</p>
				<p>Сваки перон мора бити осветљен и означен бројем постављеним на видном месту. </p>
				<p class="clan">Члан 14.</p>
				<p>Простор за аутобусе са перонима мора да има надстрешницу изнад простора за кретање путника висине најмање 4,5 m у односу на површину за постављање аутобуса.</p>
				<p>Стубови надстрешнице постављају се тако да не ометају маневрисање и улазак аутобуса.</p>
				<p class="clan">Члан 15.</p>
				<p>Уређај за видео-надзор на перонима, као електронски уређај, мора бити постављен да јасно бележи у облику видео-снимка кретање аутобуса и путника на перонима, као и укрцавање и искрцавање путника у аутобусе.</p>
				<p class="clan">Члан 16.</p>
				<p>Станица мора да има разгласне уређаје за обавештавање корисника у чекаоницама и на перонима који омогућавају разговетну и довољну чујност.</p>
				<p>Станица мора да има на видним местима у чекаоници и на перонима постављене часовнике који показују тачно време.</p>
				<p class="clan">Члан 17.</p>
				<p>Пратећи садржаји станице морају бити организовани на начин да не ометају обављање основне делатности станице.</p>
				<p class="clan">Члан 18.</p>
				<p>Локација за станицу одређује се правцима међумесног и приградског превоза кроз град или насељено место, а имајући у виду захтеве путника и превозника за најкраћим итинерером.</p>
				<p class="clan">Члан 19.</p>
				<p>Стајалиште је изграђен простор ван коловоза или прописно обележена површина на коловозу, намењена за заустављање аутобуса ради укрцавања и искрцавања путника и утовара и истовара пртљага.</p>
				<p>Стајалиште се обележава прописаном саобраћајном сигнализацијом.</p>
				<p>Стајалиште мора да има истакнут назив, надстрешницу, уздигнуту површину за путнике и корпу за отпатке.</p>
				<p class="clan">Члан 20.</p>
				<p>Станица и стајалиште морају да се одржавају тако да увек одговарају својој намени.</p>
				<p>Одржавањем станице сматрају се радови којима се обезбеђује исправно стање саобраћајно-техничких и санитарно-техничких елемената, и то: оправка пословне зграде, њених уређаја и инсталација, замена дотрајалих саобраћајних знакова, путоказа, ознака, симбола, оправка и замена разгласних уређаја, обнављање перона и паркиралишта за аутобусе, чишћење снега са перона и паркиралишта за аутобусе и посипање одговарајућим материјалом ради спречавања поледице, редовно одржавање површина које се боје, редовно чишћење, прање и дезинфекција перона и паркиралишта за аутобусе, као и редовно уклањање отпадака на тим површинама на хигијенски начин и друго.</p>
				<p>Одржавање стајалишта обавља се у складу са прописима који уређују област јавних путева.</p>
				<p class="clan">Члан 21.</p>
				<p>Даном почетка примене овог правилника престаје да важи Правилник о ближим саобраћајно-техничким и другим условима за изградњу, одржавање и експлоатацију аутобуских станица и аутобуских стајалишта („Службени гласник РС”, бр. 20/96, 18/04, 56/05 и 11/06).</p>
				<p class="clan">Члан 22.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 12. фебруара 2017. године.</p>
				<p class="potpis">Број 110-00-241/2016-03</p>
				<p class="potpis">У Београду, 20. јануара 2017. године</p>
				<p class="potpis">Министар, </p>
				<p class="potpis">проф. др <span class="bold">Зорана З. Михајловић,</span> с.р.</p>
	</div>

