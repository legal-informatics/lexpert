


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 56. Закона о заштити природе („Службени гласник РС”, бр. 36/09, 88/10 и 91/10 – исправка), чл. 4, 5, 6. и 10. Уредбе о заштити Предела изузетних одлика „Озрен-Јадовник” („Службени гласник РС”, број 107/14) и и члана 18. Закона о јавним предузећима („Службени гласник РС”, број 119/12, 116/13 – аутентично тумачење и 44/14 – др. закони), </p>
				<p>Надзорни одбор Јавног предузећа за газдовање шумама „Србијашуме” на седници одржаној дана 24. априла 2015. године, доноси </p>
				<p class="odluka-zakon">&nbsp;</p>
				<p class="odluka-zakon">ПРАВИЛНИК</p>
				<p class="naslov">о унутрашњем реду и чуварској служби Предела изузетних одлика „Озрен – Јадовник”</p>
				<p class="clan">"Службени гласник РС", број 44 од 20. маја 
				2015.</p>
				<p class="clan">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Предела изузетних одлика „Озрен – Јадовник” (у даљем тексту: Предео изузетних одлика), односно ближе прописују правила из члана 56. став 4. Закона о заштити природe (у даљем тексту: Закон) по којима се на подручју Предела изузетних одлика спроводи режим заштите утврђен чланом 35. Закона и чланом 4, 5, 6. и 10. Уредбе о заштити Предела изузетних одлика „Озрен – Јадовник” (у даљем тексту: Уредба). </p>
				<p class="clan">Члан 2.</p>
				<p>Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно на лица која имају пребивалиште или боравиште на подручју Предела изузетних одлика, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Предела изузетних одлика, као и на посетиоце Предела изузетних одлика. </p>
				<p>Посетилац Предела изузетних одлика је лице које из научних, образовних, рекреативних, туристичких, спортских и културних потреба и разлога борави на подручју Предела изузетних одлика краће од 15 дана, као и лице у транзиту кроз подручје Предела изузетних одлика (у даљем тексту: Посетилац).</p>
				<p class="clan">Члан 3.</p>
				<p>Управљање Пределом изузетних одлика Уредбом је поверено Јавном предузећу за газдовање шумама „Србијашуме”, Београд.</p>
				<p>Послове управљања непосредно врши Шумско газдинство „Пријепоље” Пријепоље, Шумска управа у Пријепољу (у даљем тексту: Управљач).</p>
				<p class="clan">Члан 4.</p>
				<p>Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Предела изузетних одлика и других овлашћених лица Управљача. </p>
				<p>У планирању и предузимању радова и активности на подручју Предела изузетних одлика, Корисници и Посетиоци дужни су да поштују Закон, Уредбу и План управљања Предела изузетних одлика.</p>
				<p class="clan">Члан 5.</p>
				<p>За коришћење Предела изузетних одлика и услуга Управљача, Корисник и Посетилац плаћају накнаду Управљачу, сходно члану 70. Закона.</p>
				<p>Висину, начин обрачуна и наплате накнаде Управљач прописује посебним актом, уз сагласност надлежног министарства (у даљем тексту: Министарство).</p>
				<p class="clan">Члан 6.</p>
				<p>Унутрашњи ред Предела изузетних одлика Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 7.</p>
				<p>Улазак у Предео изузетних одлика је слободан и без ограничења.</p>
				<p>Улазак у Предео изузетних одлика моторним возилом може се забранити или ограничити, у складу са посебним прописом, ако се ради о транспорту опасних материја.</p>
				<p>Управљач може краткотрајно заустављати моторна возила на уласку у Предео изузетних одлика уколико на јавном путу заснује улазну станицу у складу са чланом 68. ст. 3, 4. и 5. Закона.</p>
				<p>Начин заснивања и рада улазних станица Управљач ће прописати посебним актом, у складу са законом.</p>
				<p class="clan">Члан 8.</p>
				<p>Површина, на којој је Уредбом утврђен режим заштите II степена (3.485,34 ha), обухвата подручје општине Пријепоље и утврђује се на осам изолованих локалитета: „Дубочица-Лим” (КО Гробнице, КО Милаковићи, КО Мрчковина), „Кожељ” (КО Милаковићи, КО Мрчковина), „Позвизд – Коњска глава” (КО Горњи Страњани, КО Доњи Страњани, КО Мрчковина), „Жута стијена-Брусовик” (КО Гробнице, КО Доњи Страњани), „Јадовник” (КО Горњи Страњани, КО Доњи Страњани, КО Копривна), „Адиловића Гај” (КО Копривна), „Орловача” (КО Копривна) и „Дубоки поток” (КО Копривна, КО Мрчковина).</p>
				<p>Површина, на којој је Уредбом утврђен режим заштите III степена, обухвата подручје општине Пријепоље (6.799,05 ha). </p>
				<p>Површине из ст. 1. и 2. овог члана Управљач ће означити на видљив и јасан начин.</p>
				<p class="clan">Члан 9.</p>
				<p>Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Предела изузетних одлика могу се, на основу договора са управљачима тих путева и органом надлежним за безбедност саобраћаја на путевима, регулисати односно забранити или ограничити за све или одређене категорије учесника у саобраћају.</p>
				<p>О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Пределу изузетних одлика на којима није дозвољено кретање, заустављање или паркирање моторних возила видно се обележавају.</p>
				<p>Забрањена је употреба возила на путевима супротно обавештењу и ознакама из става 2. овог члана.</p>
				<p class="clan">Члан 10.</p>
				<p>Камповање и логоровање ван грађевинских парцела и окућница сталних домаћинстава, породичних објеката за одмор и туристичко-угоститељских објеката допуштено је једино на местима посебно одређеним Планом управљања или просторним планом и уређеним за те намене.</p>
				<p>Изузетно од одредбе става 1. овог члана, камповање или логоровање може се организовати уз пратњу чувара или одобрење Управљача на другом месту, у кратком трајању и за мањи број лица, а за потребе истраживачког рада и екотуризма. </p>
				<p>Ложење ватре на отвореном огњишту, изван места одређених за камповање и логоровање допуштено је само на посебно уређеним и обележеним ложиштима, уз пријаву чуварској служби Предела изузетних одлика.</p>
				<p>Забрањено је камповање, логоровање и ложење ватре супротно одредбама ст. 1, 2. и 3. овог члана.</p>
				<p class="clan">Члан 11. </p>
				<p>Власници и корисници земљишта и других непокретности дужни су да допусте приступ и пролаз чуварима и другим овлашћеним лицима Управљача у вршењу службених радњи, као и лицима која са одобрењем Управљача обављају истраживачке и друге активности у Пределу изузетних одлика.</p>
				<p>Забрањено је спречавање или ометање чувара и других овлашћених лица у вршењу радњи и активности из става 1. овог члана. </p>
				<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ И ЖИВОТНЕ СРЕДИНЕ</p>
				<p class="clan">Члан 12.</p>
				<p>Корисници и Посетиоци дужни су да примењују мере заштите природних, културних и других вредности и животне средине у складу са Законом, Уредбом и овим Правилником, меродавним законима и прописима донетим на основу тих закона.</p>
				<p class="clan">Члан 13.</p>
				<p>Биљке и гљиве које живе у слободној природи на подручју Предела изузетних одлика, а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, број 5/10, 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње које живе, повремено или сезонски бораве у слободној природи на подручју Предела изузетних одлика, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Предела изузетних одлика нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача. </p>
				<p>Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и Министарство, о чему Управљач саставља записник и води евиденцију. </p>
				<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
				<p class="clan">Члан 14.</p>
				<p>Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05, 22/07, 38/08, 9/10) могу се сакупљати на подручју Предела изузетних одлика на начин и под условима утврђеним претходно споменутим прописом и Уредбом.</p>
				<p>Лица која врше сакупљање дивље флоре и фауне из става 1. овог члана на подручју Предела изузетних одлика дужна су да чувару Предела изузетних одлика (у даљем тексту: Чувар) или другом овлашћеном лицу Управљача пријаве дневне количине и врсте сакупљене флоре и фауне.</p>
				<p>Сакупљање гљива, дивље флоре и фауне из става 1. овог члана ограничено је на приватним парцелама на којима је Уредбом утврђен режим заштите II степена. </p>
				<p>За сакупљање гљива, дивље флоре и фауне у шумама и шумском земљишту у државној својини, као и на земљишту у јавној и задружној својини на коме је Уредбом утврђен режим заштите II степена потребно је прибавити одобрење Управљача. </p>
				<p>Одобрење из става 4. овог члана може се привремено ускратити или ограничити због потребе очувања флоре и фауне.</p>
				<p>Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.</p>
				<p class="clan">Члан 15. </p>
				<p>Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Предела изузетних одлика користити на начин и под условима из тих прописа.</p>
				<p class="clan">Члан 16.</p>
				<p>Забрањено је без одобрења Управљача остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта некрофагих врста птица.</p>
				<p class="clan">Члан 17.</p>
				<p>На подручју Предела изузетних одлика није допуштено уношење, односно садња, засејавање и насељавање алохтоних дивљих врста биљака и животиња, односно врста страних за изворни живи свет западне Србије.</p>
				<p>Изузетно од одредбе става 1. овог члана, алохтоне врсте биљака могу се уносити на малим површина и у ограниченој бројности приликом спровођења мера антиерозионе заштите, заштите животне средине и пејзажног уређења, а алохтоне врсте фауне у циљу унапређења стања водених екосистема, насеља риба и ловне дивљачи, под условима и на начин утврђеним чланом 82. Закона и уз одобрење Управљача. </p>
				<p>На подручју Предела изузетних одлика обавезни су контрола и сузбијање врста биљака и животиња које је Министарство прогласило за инвазивне. </p>
				<p>Забрањено је поступање са алохтоним и инвазивним врстама биљака и животиња супротно одредбама ст. 1, 2. и 3. овог члана.</p>
				<p class="clan">Члан 18.</p>
				<p>Управљач ће на погодан начин јавно приказати и учинити доступним Корисницима и Посетиоцима спискове врста дивље флоре и фауне из члана 13, 14. и 15. са информацијама од значаја за њихово препознавање, заштиту и режим коришћења.</p>
				<p class="clan">Члан 19. </p>
				<p>Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.</p>
				<p>Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави Министарству у року од осам дана од дана проналаска и предузме мере заштите од уништења, оштећивања или крађе. </p>
				<p>Налазач и Управљач могу се споразумети да Управљач изврши пријаву и предузме мере из става 2. овог члана уместо налазача.</p>
				<p>Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, кристалних творевина, фосилних остатака и артефаката из пећина и крашких јама, растурање и изношење гуана, остављање отпадака, употреба материја којима се могу загадити воде, исписивање графита и ложење ватре у тим објектима.</p>
				<p>У циљу научног истраживања, заштите и уређења спелеолошких објеката може се допустити узимање и изношење предмета из става 1. и 3. овог члана, односно вршење мањих промена на деловима пећинских улаза и канала, у складу са чл. 97, 98. и 99. Закона и под условима и на начин који ће се утврдити актом Владе из члана 25. став 2. Закона, као и уз одобрење Управљача.</p>
				<p class="clan">Члан 20. </p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из става 1, 2. и 3. овог члана на подручју Предела изузетних одлика.</p>
				<p>Управљач ће на видан и погодан начин обележити објекте и места са културно-историјским вредностима на подручју Предела изузетних одлика.</p>
				<p>Забрањене су активности и радње из ст. 2. и 3. овог члана.</p>
				<p class="clan">Члан 21.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.</p>
				<p>У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод за заштиту природе Србије (у даљем тексту: Завод).</p>
				<p>Носилац пројекта дужан је да планиране радове и активности из става 2. овог члана писмено пријави Управљачу.</p>
				<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 22.</p>
				<p>Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фитосанитарне заштите, Уредбом и овим правилником.</p>
				<p>Није допуштено спаљивање органских остатака после жетве усева док се ватра евентуално може користити за уништавање корова и отпадака на малим површинама и у строго контролисаним условима, у складу са прописима који регулишу заштиту од пожара и уз пријаву тих радова Управљачу.</p>
				<p>Забрањено је обављати пољопривредну делатност супротно одредбама овог члана.</p>
				<p class="clan">Члан 23. </p>
				<p>Гајење, заштита и коришћење шума врши се у складу са Законом о шумама, прописима донетим на основу тог закона, чл. 18. и 35. Закона, Уредбом и овим правилником.</p>
				<p>Газдовање шумама у државној својини спроводи се према плану развоја Лимског шумског подручја, основама газдовања, годишњим плановима газдовања шумама и извођачким пројектима. </p>
				<p>Газдовање шумама сопственика за које се не доносе основе газдовања врши се на основу програма газдовања и годишњих планова газдовања. </p>
				<p>На подручју Предела изузетних одлика, Управљач је корисник шума у државној својини којима газдује у оквиру газдинских јединица (Г.Ј.): Г.Ј. „Дубочица”, Г.Ј. „Власан – Бјелобабе” и Г.Ј. „Јадовник – Дервента”.</p>
				<p class="clan">Члан 24.</p>
				<p>На површинама на којима је утврђен режим заштите II степена забрањено је чиста сеча у циљу реконструкције. </p>
				<p>На површинама на којима је утврђен режим заштите II степена дозвољено је ограничено: извођење хитних и неопходних санационих шумских радова након акцидентне ситуације приликом ветролома, ветроизвала, пожара и каламитета инсеката; газдовање шумама и шумским земљиштем утврђеним у плановима и основама газдовања шумама којима се обезбеђује одржавање постојећих и повећање површина под шумским екосистемима и побољшање њиховог састава, структуре и здрваственог стања, очување разноврсности и изворности дрвећа, жбуња и осталих биљних и животињских врста у шумским састојинама.</p>
				<p class="clan">Члан 25.</p>
				<p>Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, број 31/10), прописа донетих на основу тог закона, Закона о заштити и одрживом коришћењу рибљег фонда („Службени гласник РС”, број 128/14), Уредбе и овог правилника.</p>
				<p>Предео изузетних одлика припада водном подручју Сава. </p>
				<p>Јавно предузеће за управљање водама „Србијаводе” доноси планове и годишње програме управљања водама, води регистре заштићених области и катастре водних објеката на водном подручју из става 2. овог члана.</p>
				<p>На површинама на којима је утврђен режим заштите II степена забрањени су: промена намене водног земљишта; изградња водозахвата и каптирање извора или дубоких бушотина издвојених за потребе појединачних домаћинстава; пренамена површина на којима се налазе влажна станишта, као и било какви захвати на њима, посебно измена хидролошког режима.</p>
				<p class="clan">Члан 26.</p>
				<p>Планови управљања водама усклађују се са Уредбом и Планом управљања Предела изузетних одлика.</p>
				<p>Управљач и ЈП „Србијаводе” сарађују у стварима од заједничког интереса за управљање Предела изузетних одлика и водним подручјем, посебно на усклађивању докумената из става 1. овог члана.</p>
				<p>ЈП „Србијаводе” ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју Предела изузетних одлика које води на основу законских овлашћења.</p>
				<p class="clan">Члан 27. </p>
				<p>Експлоатација минералних сировина врши се у складу са Законом о рударству и геолошким истраживањима („Службени гласник РС”, бр. 88/11), прописима донетим на основу тог закона, Уредбом и овим правилником.</p>
				<p>На површинама на којима је утврђен режим заштите II степена забрањено је извођење свих активности које могу довести до нарушавања потенцијалних објеката и елемената геонаслеђа.</p>
				<p class="clan">V. ЛОВ И РИБОЛОВ</p>
				<p class="clan">Члан 28.</p>
				<p>На подручју Предела изузетних одлика, на простору режима II степена заштите забрањује се привредни риболов и употреба свих недозвољених средстава за лов рибе (хлор, креч, конопља, експлозив, струја, мреже и др.). </p>
				<p>На подручју Предела изузетних одлика, на простору режима II степена заштите ограничава се риболов на рекреативни и научноистраживачки, а ловство на санитарни лов дивљачи и планско регулисање бројности популација ловних врста. </p>
				<p>Корисник ловишта и риболовног подручја на заштићеном подручју је ЈП „Србијашуме”, Шумско газдинство Пријепоље.</p>
				<p class="clan">Члан 29.</p>
				<p>Заштита и коришћење фауне риба на подручју Предела изузетних одлика врши се у складу са Законом о заштити и одрживом коришћењу рибљег фонда, прописима донетим на основу тог закона, Уредбом и овим правилником.</p>
				<p>Риболовне воде на простору Предела изузетних одлика припадају Рибарском подручју „Србија југо-запад” (у даљем тексту: Рибарско подручје).</p>
				<p class="clan">Члан 30. </p>
				<p>Управљач може, на основу указане потребе и дозволе Министарства и у складу са програмом управљања Рибарским подручјем изменити односно пооштрити режим риболова и другачије одредити период ловостаја за одређене врсте риба.</p>
				<p class="clan">Члан 31.</p>
				<p>Управљач, у складу са законом, издаје односно дистрибуира/продаје годишње, дневне и вишедневне дозволе (највише до седам дана) за рекреативни риболов.</p>
				<p class="clan">VI. СПОРТ, РЕКРЕАЦИЈА И ТУРИЗАМ </p>
				<p class="clan">Члан 32.</p>
				<p>На подручју Предела изузетних одлика дозвољено је организовање спортских такмичења и активности рекреације, уз услове заштите природе које издаје Завод за заштиту природе (у даљем тексту: Завод) и сагласност Управљача. </p>
				<p>За такмичења из става 1. овог организатор прибавља одобрење Управљача и плаћа накнаду у складу са посебним актом који доноси Управљач.</p>
				<p>Организатор је дужан да такмичење пријави Управљачу најмање 30 дана пре дана планираног за његов почетак.</p>
				<p>За планиране спортске активности код којих се основано претпоставља могућност утицаја на природне вредности Предела изузетних одлика и квалитет животне средине организатор, на основу обавештења Управљача прибавља услове заштите природе које издаје Завод.</p>
				<p>Забрањено је организовање такмичења без одобрења Управљача и противно условима датим у одобрењу.</p>
				<p class="clan">Члан 33.</p>
				<p>На подручју Предела изузетних одлика правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, Законом, Уредбом и овим правилником.</p>
				<p class="clan">Члан 34. </p>
				<p>Туристичке групе и појединци могу у пратњи чувара или другог овлашћеног лица Управљача посећивати и разгледати локалитете и површине на којима је утврђен режим заштите II степена, из образовних, рекреативних и општекултурних разлога и потреба.</p>
				<p>Управљач може за заинтересоване туристичке групе организовати обилазак других делова подручја Предела изузетних одлика. </p>
				<p>Намераване посете односно обилазак из ст. 1. и 2. овог члана пријављују се Управљачу најмање 24 часа раније.</p>
				<p>Управљач ће израдити и донети програм презентације Предела изузетних одлика којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Предела изузетних одлика и упознавање његових вредности, а посебно начин презентације вредности у оквиру активности екотуризма. </p>
				<p class="clan">Члан 35. </p>
				<p>За обављање делатности туризма и угоститељства из члана 33. и за услуге Управљача из члана 34. овог правилника плаћа се накнада у складу са посебним актом Управљача.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 36.</p>
				<p>На подручју Предела изузетних одлика на којем је утврђен II степен заштите радови и активности ограничавају се на изградњу туристичке инфраструктуре – мањих објеката за презентацију природних вредности и у традиционалном стилу који су у складу са потребама културног, сеоског и екотуризма уз услове заштите природе.</p>
				<p>На подручју Предела изузетних одлика на којем је утврђен III степен заштите ограничава се изградња викендица у традиционалном стилу и у постојећим насељима, а на основу планске документације.</p>
				<p>Планиране радове на изградњи објеката, носилац радова односно инвеститор (у даљем тексту: Инвеститор) дужан је да писмено пријави Управљачу, сходнo члану 57. став 5. Закона.</p>
				<p>Пријава из става 3. овог члана садржи основне податке о Инвеститору, врсти и обиму планираних радовa, локацији и власништву на непокретностима.</p>
				<p>Управљач ће у року не дужем од 15 дана од дана подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу. </p>
				<p>Управљач ће од Инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
				<p>Инвеститор је дужан да један примерак пријаве почетка грађења објекта из члана 148. Закона о планирању и изградњи („Службени гласник РС”, бр. 72/09, 81/09 – исправка, 64/10 – одлука УС, 24/11, 121/12, 42/13 – одлука УС, 50/13 – одлука УС, 98/13 – одлука УС, 132/14 и 145/14) достави и Управљачу. Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.</p>
				<p>За мање монтажне објекте привременог карактера на земљишту у јавној својини из члана 146. Закона о планирању и изградњи (киосци, летње и зимске баште, тезге и други покретни мобилијар, пловећа постројења, надстрешнице, спомен обележја и др), чије постављање и уклањање обезбеђује и уређује локална самоуправа, потребна је сагласност Управљача.</p>
				<p>Забрањено је радове на изградњи објеката и уређењу простора изводити односно обављати без пријаве из става 3. овог члана, а монтажне објекте из става 8. постављати без сагласности Управљача.</p>
				<p class="clan">Члан 37.</p>
				<p>На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. став 11. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, Управљач ће утврдити и на погодан начин објавити списак радова на изградњи објеката и уређењу простора које Инвеститор није дужан да пријави Управљачу.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 38.</p>
				<p>Одржавање чистоће и управљање отпадом на подручју Предела изузетних одлика врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. </p>
				<p>На подручју Предела изузетних одлика забрањено је формирање депонија за комунални и индустријски отпад и бацање отпада.</p>
				<p>На подручју Предела изузетних одлика, на површинама под режимом заштите II степена, забрањено је слободно испуштање отпадних и загађујућих вода у водотоке. </p>
				<p class="clan">Члан 39.</p>
				<p>Свако је дужан да сакупља и одлаже отпатке које ствара, на местима која су посебно уређена, односно опремљена и према потреби, обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Предела изузетних одлика.</p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 40.</p>
				<p>Управљач у року утврђеном Уредбом и на начин прописан одговарајућим подзаконским актом обележава Предео изузетних одлика као заштићено подручје таблама прописаног изгледа, а границе Предела изузетних одлика обележава прописаним ознакама.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле, односно друге ознаке са информацијама о правилима унутрашњег реда.</p>
				<p>Управљач поставља и друге табле и ознаке од значаја за спровођење режима заштите и презентацију вредности Предела изузетних одлика. </p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање, односно маскирање другим објектима.</p>
				<p>На подручју Предела изузетних одлика, на површинама под режимом заштите II степена, забрањено је постављање табли и других обавештења на стаблима. </p>
				<p class="clan">Члан 41. </p>
				<p>На подручју Предела изузетних одлика није дозвољено постављање информативних табли са називима правних и физичких лица и рекламних и других паноа.</p>
				<p class="clan">Члан 42. </p>
				<p>Фотографисање и снимање тонских и видео записа и филмова на подручју Предела изузетних одлика дозвољено је.</p>
				<p>За радње из става 1. овог члана потребно је прибавити сагласност Управљача. </p>
				<p>Ради прибављања сагласности из става 2. овог члана, организатор снимања, односно заинтересовано лице пријављује планиране активности снимања Управљачу који је дужан да сагласност изда у року не дужем од 15 дана.</p>
				<p>За активности фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод. </p>
				<p>Управљач може привремено или трајно ускратити сагласност уколико је индикован значајан неповољан утицај на природне вредности. </p>
				<p>Физичко или правно лице које обавља или за чији рачун се обавља снимање фотографија, тонских и видео записа и филмова који се публикују, односно приказују јавности, дужно је да један примерак снимљеног материјала достави Управљачу.</p>
				<p class="clan">X. ИСТРАЖИВАЧКИ И ОБРАЗОВНИ РАД </p>
				<p class="clan">Члан 43. </p>
				<p>На подручју Предела изузетних одлика могу се обављати научноистраживачке и образовне активности. </p>
				<p>Научно истраживање из става 1. овог члана допуштено је обављати на начин да се не изазову значајне неповољне промене или униште природне вредности, као и да се не загади животна средина.</p>
				<p class="clan">Члан 44.</p>
				<p>За истраживања која могу имати утицај на вредности и обележја Предела изузетних одлика и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Управљача.</p>
				<p>Да би прибавио сагласност из став 1. овог члана, носилац истраживања пријављује Управљачу планиране истраживачке радове и активности. </p>
				<p>Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге, односно помоћ која се тражи од Управљача.</p>
				<p>Уз пријаву истраживања прилаже се акт о условима заштите природе. </p>
				<p>Уз пријаву истраживања прилаже се и дозвола Министарства, када се ради о истраживањима строго заштићених и заштићених врста и другим истраживањима за чије извођење је прописана обавеза прибављања дозволе надлежног органа.</p>
				<p>Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
				<p>Забрањено је истраживања из става 1. овог члана започети или изводити без прибављене сагласности Управљача. </p>
				<p class="clan">Члан 45.</p>
				<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
				<p>Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
				<p class="clan">Члан 46.</p>
				<p>Образовне активности на подручју Предела изузетних одлика, као што су школа у природи, теренска настава и семинари и стручне екскурзије потребно је благовремено писмено пријавити Управљачу.</p>
				<p>Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.</p>
				<p>Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
				<p class="clan">Члан 47.</p>
				<p>У року од 15 дана по завршетку теренских истраживачких радова и образовних активности, носилац истраживања, односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.</p>
				<p>О завршетку елабората, односно публиковању резултата о извршеним истраживањима носилац истраживања дужан ја да обавести Управљача у року од 15 дана као и да тај елаборат или публиковани рад достави Управљачу.</p>
				<p>Ономе ко благовремено не поднесе извештај из става 1., односно не достави обавешетење и елаборат или рад из става 2. овог члана, Управљач може ускратити сагласност за наредна истраживања, односно обавештење и услуге за обављање образовних активности.</p>
				<p class="clan">XI. ЧУВАРСКА СЛУЖБА</p>
				<p class="clan">Члан 48. </p>
				<p>Спровођење правила унутрашњег реда обезбеђује и непосредни надзор на подручју Предела изузетних одлика врши чуварска служба Шумског газдинства „Пријепоље” Пријепоље, Шумска управа Пријепоље. </p>
				<p>Чуварску службу чине, односно послове чуварске службе у својству лица са законским овлашћењима и обавезама непосредно обављају чувари и руководилац чуварске службе.</p>
				<p>Чувар може истовремено обављати и послове чувара шума, ловочувара или рибочувара, а Руководилац и друге послове у оквиру радног места и стручне спреме којом располаже.</p>
				<p>Чувар је за свој посао у чуварској служби непосредно одговоран Руководиоцу, а Руководилац је за свој посао у чуварској служби непосредно одговоран шефу Шумске управе Пријепоље. </p>
				<p>Број чувара утврђује ЈП „Србијашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.</p>
				<p class="clan">Члан 49.</p>
				<p>За време службе, чувар носи службену одећу, односно униформу чувара заштићеног подручја, сходно Правилнику о службеној одећи чувара заштићеног подручја („Службени гласник РС”, број 117/14) на којој је знак заштите природе, знак заштићеног подручја и/или знак управљача и идентификациона плочица. </p>
				<p>Униформа се не може користити у комбинацији са цивилном одећом.</p>
				<p class="clan">Члан 50.</p>
				<p>Чувар за време службе може носити оружје којим је наоружан. </p>
				<p>Врсту, услове и правила ношења и употребе и начин чувања оружја утврђује Управљач у складу са законом.</p>
				<p class="clan">Члан 51.</p>
				<p>Чувар поседују службену легитимацију којом доказује идентитет, статус службеног лица и овлашћења у складу са Законом. </p>
				<p>Чувар је дужан да у вршењу одговарајућих службених радњи претходно покаже службену легитимацију. </p>
				<p>Службену легитимацију чувару издаје Управљач на обрасцу који прописује Министар (Правилник о обрасцу службене легитимације чувара заштићеног подручја, „Службени гласник РС”, број 117/14).</p>
				<p>О издатим легитимацијама Управљач води евиденцију.</p>
				<p>Чувар који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.</p>
				<p>У случају губитка или нестанка службене легитимације чувар је дужан да о овоме одмах обавести Управљача.</p>
				<p>Изгубљена или нестала легитимација брише се из евиденције о издатим легитимацијама, а чувару се издаје нова легитимација.</p>
				<p class="clan">Члан 52.</p>
				<p>Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.</p>
				<p>Чуварски рејон у смислу овог правилника, чини газдинска јединица или део газдинске јединице. </p>
				<p>Чувар је одговоран за унутрашњи ред у рејону за који је задужен.</p>
				<p class="clan">Члан 53.</p>
				<p>У вршењу чуварске службе, дужност чувара је да:</p>
				<p>1) прати односно надгледа кретање и активности Посетилаца и других Корисника,</p>
				<p>2) прати стање биљних и животињских врста и других вредности Предела изузетних одлика и води евиденцију о њима,</p>
				<p>3) пружа податке, помоћ и услуге Посетиоцима при обиласку и разгледању Предела изузетних одлика,</p>
				<p>4) прати и пружа друге потребне услуге организаторима и учесницима научних и других истраживања и образовних активности,</p>
				<p>5) сарађује са Надлежним инспектором и обавештава о стварима из његове надлежности,</p>
				<p>6) сарађује се органом унутрашњих послова и према указаној потреби тражи његову помоћ,</p>
				<p>7) саставља записник, обавештава Руководиоца и шефа Шумске управе и обавља друге овде неспоменуте послове, у складу са законом и актом Управљача,</p>
				<p>8) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
				<p class="clan">Члан 54.</p>
				<p>Када чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
				<p>1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова,</p>
				<p>2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља, </p>
				<p>3) изврши преглед свих врста возила и товара,</p>
				<p>4) изврши сваки преглед, осим станова и других просторија за чији је преглед потребан судски налог, а посебно преглед:</p>
				<p>– пртљага и личних ствари,</p>
				<p>– улова и средстава за лов и риболов,</p>
				<p>– алата и средстава за сакупљање биљака и животиња,</p>
				<p>5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања,</p>
				<p>6) затражи успостављање претходног стања, односно нареди мере за спречавање и уклањање штетних последица, а посебно:</p>
				<p>– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
				<p>– забрани на лицу места радове и активности које се обављају противно одредбама овог правилника и правилима противпожарне заштите,</p>
				<p>– нареди пуштање на слободу, односно враћање у природу здравих и неповређених примерака животиња, уколико је то за њих безбедно. </p>
				<p class="clan">Члан 55.</p>
				<p>Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уносе:</p>
				<p>– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу,</p>
				<p>– начин и време извршења радње, средства и алати којима је радња извршена,</p>
				<p>– подаци о сведоцима и другим расположивим доказима ако постоје,</p>
				<p>– настала штета, документована што прецизнијим подацима и по могућству фотографијом,</p>
				<p>– подаци о одузетим предметима и средствима из тачке 5) члана 54. </p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p>Управљач ће прописати образац записника из овог члана. </p>
				<p class="clan">Члан 56.</p>
				<p>О привремено одузетим предметима из члана 54. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
				<p>О привремено одузетим предметима Управљач води евиденцију са подацима о врсти количини, разлогу привремног одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 57.</p>
				<p>Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.</p>
				<p>Чувар води дневник, односно евиденцију дневних активности, чији садржај прописује Управљач.</p>
				<p class="clan">Члан 58.</p>
				<p>Чувар полаже стручни испит у складу са програмом који прописује министар.</p>
				<p>Управљач сам организује или на други начин обезбеђује обуку, стручно усавршавање и проверу знања и вештина чувара.</p>
				<p class="clan">Члан 59.</p>
				<p>Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом Управљача.</p>
				<p class="clan">Члан 60.</p>
				<p>На основу записника и обавештења чувара о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 61.</p>
				<p>На подручју Предела изузетних одлика планирају се и спроводе мере заштите од пожара у складу са Законом о заштити од пожара („Службени гласник РС”, број 111/09 и 20/15), Законом о шумама и прописима донетим на основу тих закона, планом управљања Предела изузетних одлика и плановима заштите од пожара.</p>
				<p>Управљач доноси план заштите од пожара за подручје Предела изузетних одлика сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
				<p>ЈП „Србијашуме” у складу са Законом о шумама доноси планове заштите шума од пожара за Лимско шумско подручје коме припада подручје Предела изузетних одлика.</p>
				<p>Планом и програмом управљања Предела изузетних одлика утврђују се приоритетни, односно годишњи оперативни задаци противпожарне заштите.</p>
				<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 62.</p>
				<p>Надзор над применом овог правилника врши Министарство. </p>
				<p class="clan">Члан 63.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.</p>
				<p>&nbsp;</p>
				<p class="potpis">Број 30/2015-8</p>
				<p class="auto-style1">У Београду, 24. априла 2015. године</p>
				<p class="auto-style1">Председник Надзорног одбора,</p>
				<p class="auto-style1"><span class="bold">Милош Срећковић, </span>с.р.</p>
	</div>

