


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу одредбе члана 121. став 5. Закона о запосленима у аутономним покрајинама и јединицама локалне самоуправе („Службени гласник РС”, брoj 21/16)</p>
				<p>Министар државне управе и локалне самоуправе доноси</p>
				<p class="odluka-zakon">ПРАВИЛНИК </p>
				<p class="odluka-zakon">о критеријумима и условима за акредитацију реализатора програма стручног усавршавања службеника у јединицама локалне самоуправе</p>
				<p class="centar">"Службени гласник РС", број 49 од 22. маја 
				2017.</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником уређују се ближе критеријуми и услови за акредитацију реализатора програма стручног усавршавања службеника у јединицама локалне самоуправе (у даљем тексту: реализатори).</p>
				<p class="bold">Реализатори</p>
				<p class="clan">Члан 2.</p>
				<p>У смислу овог правилника, реализатори су правна и физичка лица, која на основу издате акредитације могу да учествују у поступку одабира извођача програма стручног усавршавања службеника у јединицама локалне самоуправе (у даљем тексту: програми), као и државни органи, органи аутономне покрајине и органи јединица локалне самоуправе, службе које ти органи оснивају и независна тела и организације основане законом када реализују програме.</p>
				<p>У смислу овог правилника, израз извођач има исто значење као израз реализатор.</p>
				<p>Предузетник, регистрован у складу са законом којим се уређује правни положај привредних друштава, може изабрати да се акредитује или у складу са критеријумима и условима предвиђеним за акредитацију правних лица у члану 4. овог правилника или у складу са критеријумима и условима за акредитацију физичких лица из члана 5. овог правилника. </p>
				<p>Након добијене акредитације, предузетник не може променити избор начина акредитације.</p>
				<p class="bold">Акредитација реализатора програма</p>
				<p class="clan">Члан 3.</p>
				<p>У поступку одабира извођача програма могу да учествују реализатори акредитовани у складу са овим правилником и установе и организације акредитоване у складу са законом којим се уређује високо образовање, законом којим се уређује научно истраживачка делатност и законом којим се уређује образовање одраслих. </p>
				<p>Изузетно, не морају се акредитовати међународне развојне агенције и међународне организације када на основу споразума са Републиком Србијом реализују програме стручног усавршавања и за то ангажују реализаторе акредитоване у складу са овим правилником.</p>
				<p class="bold">Критеријуми и услови за акредитацију правних лица</p>
				<p class="clan">Члан 4.</p>
				<p>Критеријуми за акредитацију правних лица јесу да поседују:</p>
				<p>1) административне и стручне капацитете за организациjу и спровођење програма;</p>
				<p>2) релевантно организационо искуство у реализациjи стручног усавршавања, обука или образовања одраслих;</p>
				<p>3) материјално-техничку опремљеност.</p>
				<p>Услови за акредитацију правних лица јесу:</p>
				<p>1) да има бар једног запосленог са пуним радним временом коjи jе ангажован на административним и организационим пословима у вези са спровођењем обука или сличних активности;</p>
				<p>2) да је у претходне три године ангажовалo наjмање пет тренера или предавача коjи задовољаваjу услове за акредитациjу физичких лица из члана 5. овог правилника;</p>
				<p>3) да jе у претходне три године организовалo и реализовалo наjмање десет обука или сличних активности (укључуjући предавања, семинаре, радионице и обуке на даљину); </p>
				<p>4) да располаже простором за обуку у власништву, закупу или по основу уговора о коришћењу;</p>
				<p>5) да располаже опремом и средствима за обуку (намештај, рачунари, пројектори, табле за презентацију и др.).</p>
				<p class="bold">Критеријуми и услови за акредитацију физичких лица</p>
				<p class="clan">Члан 5.</p>
				<p>Физичка лица се акредитуjу за реализациjу програма стручног усавршавања у одређеноj области или областима за коjе су стручнa.</p>
				<p>Критеријуми за акредитацију физичких лица јесу да поседују:</p>
				<p>1) формално образовање;</p>
				<p>2) професионално искуство и доказану стручност у одређеноj области или областима;</p>
				<p>3) неопходна методолошка знања и вештине;</p>
				<p>4) одговарајуће искуство у стручном усавршавању или образовању одраслих.</p>
				<p>Услови за акредитацију физичких лица јесу:</p>
				<p>1) да има најмање завршено средње образовање;</p>
				<p>2) да има наjмање пет година професионалног искуства у области за коjу жели да се акредитуjе;</p>
				<p>3) да поседује релeвантан доказ о методолошким знањима и вештинама (потврда о завршеној обуци за тренера, сертификат о компетенциjама за образовање одраслих, препоруке организатора обука, видео записе о реaлизованим обукама и слично);</p>
				<p>4) да је реализовало наjмање три обуке (укључуjући предавања, семинаре, презентациjе, радионице и обуке на даљину) у периоду од претходне три годинe. </p>
				<p>Ако се физичко лице акредитује за две или више области, оно мора да докаже испуњеност услова из става 3. овог члана за све те области.</p>
				<p>Физичко лице које се налази на листи реализатора програма у складу са прописима о стручном усавршавању државних службеника не мора доказивати испуњеност услова из става 3. овог члана.</p>
				<p>Лицу из претходног става издаје се акт о акредитацији.</p>
				<p class="bold">Утврђивање испуњености критеријума и услова за акредитацију</p>
				<p class="clan">Члан 6.</p>
				<p>Испуњеност критеријума и услова за акредитацију утврђује се на основу поднетих пријава након објављивања јавних позива.</p>
				<p>Јавне позиве објављује министарство надлежно за послове локалне самоуправе (у даљем тексту: министарство) на својој интернет презентацији и на Порталу еУправе.</p>
				<p>Министарство објављује засебне јавне позиве за правна лица и за физичка лица.</p>
				<p>Министарство објављује јавне позиве за сваку календарску годину.</p>
				<p>Пријаве се подносе у електронском облику, путем интернет презентације министарства или електронском поштом.</p>
				<p class="bold">Предлог Савета</p>
				<p class="clan">Члан 7.</p>
				<p>Министарство пружа стручну и административно-техничку подршку Савету за стручно усавршавање запослених у јединицама локалне самоуправе (у даљем тексту: Савет) у испитивању пријава на јавни позив и утврђивању предлога за акредитацију реализатора.</p>
				<p>Након расправе о свим приjавама, Савет доставља министру образложени предлог да акредитуjе или не акредитуjе сваког поjединачног подносиоца приjаве.</p>
				<p class="bold">Издавање акредитација</p>
				<p class="clan">Члан 8.</p>
				<p>На основу предлога Савета, министар доноси поjединачне акте о акредитациjи за сваког реализатора, наjкасниjе месец дана након усваjања предлога Савета. </p>
				<p>Ако министар не усвоjи предлог Савета, о томе обавештава Савет.</p>
				<p>Акт о акредитациjи и акт о одбијању акредитације издаjу се у облику решења.</p>
				<p>Акт о акредитациjи и одбијању акредитације достављају се обичном и електронском поштом.</p>
				<p class="bold">Ступање на снагу</p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00090/2017-13</p>
				<p class="potpis">У Београду, 18. маја 2017. године</p>
				<p class="potpis">Министар, </p>
				<p class="potpis"><span class="bold">Ана Брнабић, </span>с.р. </p>
	</div>

