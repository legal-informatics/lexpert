


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 9. став 2. и члана 14. став 3. Закона о метрологији („Службени гласник РС”, брoј 15/16),</p>
				<p>Министар привреде доноси</p>
				<p class="odluka-zakon">ПРАВИЛНИК</p>
				<p class="odluka-zakon">о условима за обављање послова оверавања мерила, начину овлашћивања и вођењу регистра овлашћених тела</p>
				<p class="centar">"Службени гласник РС", број 2 од 13. јануара 
				2017.</p>
				<p class="centar">&nbsp; &nbsp;</p>
				<p class="clan">Члан 1. </p>
				<p>Овим правилником ближе се прописују услови које привредни субјект треба да испуњава за обављање послова оверавања мерила, начин испуњавања тих услова, начин овлашћивања, вођење регистра овлашћених тела, као и друга питања везана за рад овлашћених тела.</p>
				<p class="clan">Члан 2. </p>
				<p>Овај правилник примењује се и на друга правна лица која обављају послове оверавања мерила.</p>
				<p class="clan">I. УСЛОВИ ЗА ОБАВЉАЊЕ ПОСЛОВА ОВЕРАВАЊА МЕРИЛА</p>
				<p class="clan">Члан 3.</p>
				<p>Привредни субјект и друго правно лице које подноси захтев за утврђивање испуњености услова за обављање послова оверавања мерила (у даљем тексту: Подносилац захтева) мора бити регистрован у складу са законом којим се уређује регистрација привредних субјеката.</p>
				<p>Подносилац захтева мора да поседује сертификат о акредитацији прибављен у поступку акредитације у складу са законом, којим се потврђује да је Подносилац захтева акредитован за контролисање мерила и може да обавља послове оверавања само оних мерила која су у складу са обимом акредитације обухваћеним тим сертификатом.</p>
				<p class="clan">Члан 4.</p>
				<p>Подносилац захтева мора да има довољан број, а најмање два запослена одговарајуће стручне спреме и радног искуства, у радном односу код Подносиоца захтева на неодређено време са пуним радним временом. </p>
				<p>Поред лица из става 1. овог члана Подносилац захтева мора да има лице које обавља послове техничког руковођења. </p>
				<p>Лице из става 2. овог члана мора бити запослено код Подносиоца захтева на неодређено време са пуним радним временом и мора да има стечено високо образовање у оквиру образовно научног поља техничко-технолошких наука или природно-математичких наука на студијама II степена (дипломске академске студије, мастер, специјалистичке академске студије, специјалистичке струковне студије, односно завршене основне студије у трајању од најмање четири године), радно искуство од најмање једне године на пословима пројектовања, производње, прегледа мерила у поступку њиховог оверавања, односно испитивања мерила за које се тражи овлашћивање.</p>
				<p>Остали запослени који обављају послове оверавања мерила морају да имају најмање IV степен стручне спреме техничког или природног смера и радно искуство од најмање једне године на пословима пројектовања, производње, прегледа мерила у поступку њиховог оверавања, односно испитивања мерила за које се тражи овлашћивање.</p>
				<p>Поред лица из ст. 1. и 2. овог члана Подносилац захтева може да има и друга ангажована лица која морају да испуњавају услове из става 4. овог члана.</p>
				<p>Лица из ст. 1, 2. и 5. овог члана обављају послове оверавања мерила само уколико имају положен стручни испит, у складу са законом којим се уређује метрологија (у даљем тексту: Закон).</p>
				<p class="clan">Члан 5.</p>
				<p>Услови у погледу просторија односе се на то да просторије Подносиоца захтева морају да испуњавају захтеве из прописа којим су уређени начин и услови оверавања мерила које је предмет оверавања, односно прописа на основу којих се тражи овлашћивање.</p>
				<p>У просторијама Подносиоца захтева у којима се обавља оверавање мерила не могу се обављати други послови у вези са пројектовањем, производњом, прометом, стављањем у употребу, одржавањем и поправком мерила која су предмет оверавања.</p>
				<p class="clan">Члан 6.</p>
				<p>Услови у погледу опреме Подносиоца захтева односе се на испуњавање захтева из прописа којим су уређени начин и услови оверавања мерила које је предмет оверавања, односно прописа на основу којих се тражи овлашћивање.</p>
				<p>За опрему која утиче на резултате контролисања мерила, а коју Подносилац захтева користи при оверавању мерила, мора бити обезбеђена метролошка следивост и та опрема се може користити искључиво за послове оверавања мерила и то само од стране Подносиоца захтева као власника опреме или као јединог закупца на основу уговора о закупу опреме.</p>
				<p>За референтне материјале, који се употребљавају за оверавање мерила, мора бити обезбеђена метролошка следивост на одговарајући начин.</p>
				<p>Подносилац захтева, за опрему из овог члана која се користи за послове оверавања мерила ван сопствених просторија, обезбеђује допунска упутства и процедуре за њен адекватан транспорт и коришћење.</p>
				<p class="clan">Члан 7.</p>
				<p>Подносилац захтева мора да обезбеди довољне капацитете у погледу запослених и опреме за рад за вршење прегледа, односно жигосања мерила по свим захтевима који му буду поднети у складу са решењем о овлашћивању.</p>
				<p class="clan">Члан 8.</p>
				<p>Услов у погледу независности и непристрасности у односу на лица повезана са мерилом које је предмет оверавања значи да су запослени и ангажована лица из члана 4. овог правилника која учествују у пословима оверавања мерила, независни и непристрасни у односу на лица која учествују у пројектовању, производњи, промету, стављању у употребу, одржавању и поправци мерила која су предмет оверавања.</p>
				<p>Запослени и ангажована лица из члана 4. овог правилника која учествују у пословима оверавања мерила, не могу да учествују у активностима које се односе на пројектовање, производњу, промет, стављање у употребу, одржавање и поправку мерила која су предмет оверавања.</p>
				<p class="clan">Члан 9.</p>
				<p>Вођење евиденције о захтевима за оверавање и планираним прегледима мерила врши се на прописаном обрасцу у складу са прописом којим се ближе прописује садржина и образац евиденције, као и начин вођења те евиденције и доставља Дирекцији за мере и драгоцене метале (у даљем тексту: Дирекција) најкасније првог радног дана у недељи.</p>
				<p>Вођење евиденције о извршеним прегледима и жигосањима мерила врши се допуном обрасца из става 1. овог члана и доставља Дирекцији 1. и 15. дана текућег месеца.</p>
				<p>На основу евиденције из ст. 1. и 2. овог члана Подносилац захтева сачињава годишњи извештај о раду који доставља Дирекцији најкасније до 31. јануара текуће године за претходну годину. </p>
				<p>Поред годишњег извештаја о раду из става 3. овог члана, Подносилац захтева на захтев Дирекције доставља и ванредне извештаје о свом раду, као и друге потребне податке.</p>
				<p class="clan">Члан 10.</p>
				<p>Лица одговорна за чување, евидентирање и раздуживање државних жигова, као и начин чувања, евидентирањa и раздуживања државних жигова одређује се општим актом Подносиоца захтева.</p>
				<p class="clan">Члан 11. </p>
				<p>Услов у погледу поступања по приговорима и жалбама на рад и донете одлуке односи се на постојање одговарајућег општег акта којим се уређују основне процедуре и поступак одлучивања по приговорима и жалбама на рад.</p>
				<p>Подносилац захтева води евиденцију о приговорима и жалбама на рад, као и евиденцију о одлукама које су донете по приговорима и жалбама.</p>
				<p class="clan">Члан 12.</p>
				<p>Услов у погледу поверљивости, односно чувања пословне тајне односи се на утврђивање обавезе запослених и других ангажованих лица да, као пословну тајну, чувају све информације које добију приликом обављања послова оверавања мерила.</p>
				<p>Подносилац захтева уређује начин чувања пословне тајне, у складу са законом.</p>
				<p class="clan">Члан 13.</p>
				<p>Услов у погледу осигурања од одговорности за штету значи да Подносилац захтева мора да има закључен уговор о осигурању од одговорности за штету причињену трећим лицима у вези са пословима оверавања мерила.</p>
				<p class="clan">Члан 14.</p>
				<p>Подносилац захтева мора да обезбеди испуњеност услова прописаних овим правилником у периоду важења решења о овлашћивању, као и да обавести Дирекцију о свим променама које би могле утицати на испуњеност тих услова, у складу са Законом.</p>
				<p class="clan">II. НАЧИН ОВЛАШЋИВАЊА ПОДНОСИОЦА ЗАХТЕВА</p>
				<p class="clan">Члан 15.</p>
				<p>Овлашћивање Подносиоца захтева врши се на основу захтева за утврђивање испуњености услова за обављање послова оверавања мерила, у складу са Законом.</p>
				<p class="clan">Члан 16.</p>
				<p>Захтев из члана 15. овог правилника садржи нарочито податке о:</p>
				<p>1) пословном имену, односно називу и адреси седишта, организационој структури и претежној делатности Подносиоца захтева;</p>
				<p>2) врсти мерила за чије оверавање се тражи овлашћивање, врсти оверавања тих мерила, опсезима мерења, тачности мерила, класи тачности тих мерила, у складу са метролошким прописом којим се прописују метролошки захтеви и начин утврђивања испуњености метролошких захтева за мерила (у даљем тексту: метролошки пропис) на основу кога се тражи овлашћивање и број службеног гласила Републике Србије у коме је тај пропис објављен;</p>
				<p>3) акредитацији Подносиоца захтева: назив стандарда према коме је акредитован Подносилац захтева, датум додељивања сертификата о акредитацији и датум важења обима акредитације;</p>
				<p>4) стручној оспособљености, oдговорности, овлашћењима и радном искуству запослених и ангажованих лица из члана 4. овог правилника на пословима оверавања мерила;</p>
				<p>5) општем акту којим је уређено обављање послова који се односе на оверавање мерила;</p>
				<p>6) имену, презимену и звању овлашћеног лица одговорног за потписивање уверења о оверавању мерила и решења о одбијању оверавања мерила;</p>
				<p>7) техничким капацитетима, опреми и просторијама у којима ће се обављати послови оверавања мерила и њиховим локацијама;</p>
				<p>8) другим делатностима које обавља Подносилац захтева, укључујући и делатности које би могле утицати на независност и непристрасност подносиоца захтева;</p>
				<p>9) начину на који је Подносилац захтева уредио поступање и одлучивање по приговорима и жалбама на његов рад и донете одлуке;</p>
				<p>10) начину на који је Подносилац захтева уредио чување пословне тајне;</p>
				<p>11) закљученом уговору о осигурању од одговорности за штету причињену трећим лицима у вези са пословима оверавања мерила.</p>
				<p>Уз захтев из става 1. овог члана Подносилац захтева дужан је да достави следећу документацију:</p>
				<p>1) сертификат о акредитацији;</p>
				<p>2) општи акт којим је уређено обављање послова који се односе на оверавање мерила;</p>
				<p>3) акт о именовању лица које обавља послове техничког руковођења као и овлашћеног лица одговорног за потписивање уверења о оверавању мерила и решења о одбијању оверавања мерила;</p>
				<p>4) доказ о положеном стручном испиту запослених и ангажованих лица из члана 4. овог правилника;</p>
				<p>5) уговор о осигурању од одговорности за штету причињену трећим лицима у вези са пословима оверавања мерила;</p>
				<p>6) доказ о плаћеној републичкој административној такси, у складу са законом;</p>
				<p>7) другу документацију којом се доказују наводи из захтева.</p>
				<p>Подносилац захтева о свакој измени акта из става 2. тачка 3) овог члана одмах обавештава Дирекцију и о томе доставља доказ.</p>
				<p class="clan">Члан 17. </p>
				<p>Дирекција доноси решење о овлашћивању Подносиоца захтева, у складу са Законом.</p>
				<p>Решење о овлашћивању из става 1. овог члана, садржи нарочито:</p>
				<p>1) пословно име, односно назив и адресу седишта привредног субјекта и другог правног лица које се овлашћује за обављање послова оверавања мерила (у даљем тексту: Овлашћено тело);</p>
				<p>2) назив метролошког прописа на основу кога се тражи овлашћивање и број службеног гласила Републике Србије у коме је тај пропис објављен;</p>
				<p>3) врсте мерила за чије оверавање се даје овлашћење и њихове називне опсеге;</p>
				<p>4) рок на који се решење издаје, односно датум истека важења решења.</p>
				<p class="clan">III. РЕГИСТАР ОВЛАШЋЕНИХ ТЕЛА</p>
				<p class="clan">Члан 18.</p>
				<p>У Регистар овлашћених тела (у даљем тексту: Регистар) уписују се нарочито подаци о:</p>
				<p>1) регистарском броју Oвлашћеног тела;</p>
				<p>2) броју и датуму решења о овлашћивању;</p>
				<p>3) пословном имену, односно називу и адреси седишта Oвлашћеног тела;</p>
				<p>4) врстама мерила за чије оверавање се даје овлашћење, њиховим називним опсезима, подацима о тачности мерила, односно класама тачности тих мерила у складу са решењем о овлашћивању;</p>
				<p>5) броју и датуму важења сертификата о акредитацији;</p>
				<p>6) мерној опреми неопходној за обављање послова оверавања мерила у складу са решењем о овлашћивању;</p>
				<p>7) датуму престанка важења решења о овлашћивању;</p>
				<p>8) имену и презимену техничког руководиоца, запослених и других ангажованих лица и њиховим одговорностима и овлашћењима у вези са пословима оверавања мерила и имену, презимену и звању овлашћеног лица за потписивање уверења о оверавању мерила и решења о одбијању оверавања мерила;</p>
				<p>9) ценовнику и акту о давању сагласности на ценовник.</p>
				<p>Подаци о Oвлашћеном телу уписују се у Регистар даном достављања решења о овлашћивању.</p>
				<p>Регистарски број из става 1. тачка 1) овог члана јесте јединствени број Oвлашћеног тела који се додељује том телу приликом његовог првог уписа у Регистар. </p>
				<p>Јединствени регистарски број из става 3. овог члана садржи ознаку ОМ XXX и представља редни број у Регистру. </p>
				<p class="clan">Члан 19.</p>
				<p>Регистар као јавну књигу, у електронском облику, води министарство надлежно за послове метрологије, а објављује се на интернет страници тог министарства.</p>
				<p>У Регистар се уписују и промене података из члана 18. став 1. овог правилника, а подаци из Регистра се бришу даном престанка важења решења о овлашћивању, даном достављања решења о укидању решења о овлашћивању, односно брисањем Овлашћеног тела из регистра привредних субјеката.</p>
				<p>Брисани подаци из Регистра чувају се у електронском облику, неограничено.</p>
				<p>Након брисања података из Регистра једном додељени регистарски бројеви из члана 18. овог правилника неће се поново додељивати.</p>
				<p class="clan">Члан 20.</p>
				<p>Даном ступања на снагу овог правилника престају да важе Правилник о условима за обављање послова оверавања мерила („Службени гласник РС”, бр. 89/10 и 56/12) и Правилник о начину овлашћивања привредних субјеката и других правних лица за обављање послова оверавања мерила и о вођењу регистра овлашћених тела („Службени гласник РС”, број 89/10).</p>
				<p class="clan">Члан 21.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Брoj 110-00-100/2016-07</p>
				<p class="potpis">У Београду, 27. децембра 2016. године</p>
				<p class="potpis">Министар,</p>
				<p class="potpis"><span class="bold">Горан Кнежевић, </span>с.р.</p>
	</div>

