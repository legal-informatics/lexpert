


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 3. став 2. Закона о предшколском васпитању и образовању („Службени гласник РС”, бр. 18/10 и 101/17),</p>
				<p>Министар просвете, науке и технолошког развоја и министар здравља споразумно доносе</p>
				<p class="odluka-zakon">ПРАВИЛНИК</p>
				<p class="naslov">о ближим условима и начину остваривања неге и превентивно-здравствене заштите деце у предшколскoj установи</p>
				<p class="auto-style1">"Службени гласник РС", број 112 од 15. 
				децембра 2017.</p>
				<p class="clan">Члан 1.</p>
				<p>Овим правилником прописују се ближи услови и начин остваривања неге и превентивно-здравствене заштите деце у предшколској установи.</p>
				<p class="clan">Члан 2.</p>
				<p>Негу и превентивно-здравствену заштиту у предшколској установи обавља медицинска сестра – сарадник на пословима унапређивања превентивно-здравствене заштите и медицинска сестра – сарадник на пословима неге и превентивне здравствене заштите, у складу са прописима којима се уређује област образовања и васпитања и прописима којима се уређује област здравствене заштите.</p>
				<p>Предшколска установа, ради остваривања делатности из члана 1. овог правилника мора да обезбеди најмање једну медицинску сестру – сарадника на пословима неге и превентивне здравствене заштите у сваком објекту предшколске установе који има до осам васпитних група целодневног програма, односно шеснаест група полудневног програма, без обзира на узраст деце. </p>
				<p>Предшколска установа са 72–80 васпитних група деце узраста од шест месеци до поласка у школу, без обзира на трајање програма предшколског васпитања и образовања, мора да обезбеди најмање једну медицинску сестру – сарадника на пословима унапређивања превентивно-здравствене заштите. </p>
				<p class="clan">Члан 3.</p>
				<p>Медицинска сестра – сарадник на пословима унапређивања превентивно-здравствене заштите и медицинска сестра – сарадник на пословима неге и превентивне здравствене заштите, могу обављати те послове ако имају одобрење за самостални рад надлежне коморе – лиценцу, у складу са прописима којима се уређује област здравствене заштите.</p>
				<p>Медицинске сестре из става 1. овог члана остварују непосредан превентивни и здравствено-васпитни рад са децом – 85% радног времена.</p>
				<p>Структуру и распоред обавеза медицинске сестре из става 1. овог члана у оквиру радне недеље утврђује установа годишњим планом рада.</p>
				<p class="clan">Члан 4.</p>
				<p>Нега и превентивно-здравствена заштита деце у предшколској установи обухвата: </p>
				<p>1) програмирање, реализацију и унапређивање здравствено- васпитних активности, усмерених ка усвајању здравих стилова живота, у циљу очувања и унапређивања здравља деце (лична и општа хигијена детета, правилно прање руку, хигијена уста, зуба и коже, навике правилне исхране, употреба тоалета, очување здравог окружења и др.); </p>
				<p>2) праћење општег стања и понашања детета у васпитној групи, правовремено реаговање на промене, издвајањем детета и позивањем родитеља, односно надлежне здравствене установе;</p>
				<p>3) узимање основних података о здравственом стању детета од родитеља, односно старатеља, праћење општег изгледа детета (преглед коже и видљивих слузокожа, преглед на вашљивост косе, праћење хигијене одевног и постељног рубља, мерење телесне температуре по потреби, издвајање болесне деце, обавештавање родитеља, позивање надлежне здравствене установе, и др.);</p>
				<p>4) праћење понашања детета за време храњења, игре, неге, одмора и уочавање присуства знакова који упућују на могућност постојања занемаривања, злостављања, односно злоупотребе деце;</p>
				<p>5) хигијенско-епидемиолошке мере које медицинска сестра планира и реализује на годишњем, месечном, недељном и дневном нивоу у складу са епидемиолошком ситуацијом (праћење и саветодавни рад са особљем код одржавања чистоће, температуре, влажности, проветрености и осветљености свих просторија у објектима, праћење и саветодавни рад у вези са начином припремања оброка у млечним кухињама, праћење и саветодавни рад са особљем у области допремања оброка из производних кухиња, начина сервирања, хигијене прихватног кухињског блока, посуђа и инвентара, праћење и саветодавни рад са особљем код одржавања хигијене санитарних простора, отклањање отпадних материја и вода и др.);</p>
				<p>6) друге хигијенско-епидемиолошке мере, у складу са законом.</p>
				<p class="clan">Члан 5.</p>
				<p>О спровођењу неге и превентивно-здравствене заштите у предшколској установи, медицинска сестра – сарадник на пословима унапређивања превентивно-здравствене заштите и медицинска сестра – сарадник на пословима неге и превентивне здравствене заштите води евиденцију, у складу са прописима којима се уређује област здравствене документације и евиденција.</p>
				<p class="clan">Члан 6.</p>
				<p>Нега и превентивно-здравствена здравствена заштита у предшколској установи спроводи се према Стручно-методолошком упутству за спровођење неге и превентивне здравствене заштите деце у предшколској установи, које је одштампано уз овај правилник и чини његов саставни део.</p>
				<p class="clan">Члан 7.</p>
				<p>Даном ступања на снагу овог правилника престаје да важи Правилник о превентивној здравственој заштити и стручној спреми здравствених радника у предшколским установама („Службени гласник РС”, број 73/94).</p>
				<p class="clan">Члан 8.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p class="potpis">Број 110-00-192/2014-07</p>
				<p class="potpis">У Београду, 24. новембра 2017. године</p>
				<p class="potpis">Министар просвете, науке и технолошког развоја</p>
				<p class="potpis"><span class="bold">Младен Шарчевић,</span> с.р.</p>
				<p class="potpis">Министар здравља,</p>
				<p class="potpis">асс. др <span class="bold">Златибор Лончар,</span> с.р.</p>
				<p class="bold"><span class="bold">СТРУЧНО-МЕТОДОЛОШКО УПУТСТВО<br>ЗА СПРОВОЂЕЊЕ НЕГЕ И ПРЕВЕНТИВНО-ЗДРАВСТВЕНЕ ЗАШТИТЕ ДЕЦЕ У ПРЕДШКОЛСКИМ УСТАНОВАМА</span></p>
				<p>Овим стручно-методолошким упутством ближе се одређују задаци предшколских установа у спровођењу Правилника о ближим условима и начину остваривања неге и превентивно-здравствене заштите деце у предшколској установи.</p>
				<p>Прописима којима се уређује област предшколског васпитања и образовања и прописима којима се уређује област здравства, предвиђено је обављање и здравствене делатности у предшколским установама. Послове спровођења неге и превентивно-здравствене заштите обављају медицинске сестре – сарадници на пословима унапређивања превентивно-здравствене заштите и медицинске сестре – сарадници на пословима неге и превентивно-здравствене заштите, које имају одобрење за самостални рад надлежне коморе – лиценцу, у складу са прописима којима се уређује област здравствене заштите.</p>
				<p class="bold"><span class="bold">I. Активности на усвајању здравих стилова живота, у циљу очувања и унапређења здравља детета </span></p>
				<p>Oсновни задатак и приоритетни садржај рада у спровођењу превентивно-здравствене заштите у предшколској установи jе подршка развијању здравих стилова живота код деце и здравствено-васпитни рад са родитељима, односно старатељима деце, у циљу очувања и унапређења здравља и правилног раста и развоја деце. Здравствено васпитање обухвата низ активности које имају за циљ промоцију здравља и унапређење здравствено-васпитног рада са децом предшколског узраста, васпитним особљем и родитељима, односно старатељима деце и то:</p>
				<p>– унапређење и очување здравља и безбедности деце узраста до поласка у школу, развој здравог окружења и афирмацију здравих стилова живота;</p>
				<p>– здравствено-васпитне активности, усмерене ка превенцији ризичног понашања и фактора ризика;</p>
				<p>– стицање позитивних навика код деце, у вези са одржавањем опште и личне хигијене (хигијена лица, руку, уста и зуба и коже; употреба тоалета; хигијена одеће и обуће и др.);</p>
				<p>– заштита животне средине и здраво окружење у коме бораве деца у предшколској установи (хигијена просторија и околине, отклањање отпадних материја и вода и др.);</p>
				<p>– физичко-рекреативне и друге активности које доприносе очувању и унапређењу здравља детета. </p>
				<p>Активности на формирању здравих навика код деце спроводе се:</p>
				<p>–<span class="bold"> </span>у оквиру свих редовних активности за време боравка детета у предшколској установи (одржавање хигијене, исхрана, игра и др.),</p>
				<p>–<span class="bold"> </span>применом одговарајућих облика, метода и средстава здравствено-васпитног рада са децом, породицом и васпитним особљем, прилагођеним одговарајућем узрасту деце. </p>
				<p>За формирање здравих навика код деце, од значаја је активно учешће родитеља, односно старатеља детета и тимски рад са васпитним особљем.</p>
				<p class="bold"><span class="bold">II. Дневни увид у опште стање и понашање детета</span></p>
				<p><span class="italik">Приликом доласка детета у предшколску установу након одсуства због болести</span>, родитељ, односно старатељ доставља медицинској сестри или васпитачу групе здравствену потврду издату од стране педијатра да дете може у колектив. </p>
				<p>Уколико се при пријему посумња или примети да дете није за колектив, медицинска сестра препоручује родитељу да врати дете из колектива и одведе на преглед код педијатра и све то евидентира у документацији.</p>
				<p>Основне мере које медицинска сестра – сарадник спроводи код промене општег стања детета у јаслама, односно вртићу су:</p>
				<p><span class="bold">1. у случају промене у општем стању детета</span>:</p>
				<p>– преузима дете од васпитача, издваја од остале деце и прати опште стање детета;</p>
				<p>– спроводи процес здравствене неге у складу са здравственим стањем детета (мерење телесне температуре, надокнада течности, чишћење носних шупљина од секрета, умивање);</p>
				<p>– обавештава родитеље о новонасталој ситуацији, ради преузимања детета;</p>
				<p>– по потреби, обавља консултацију са службом хитне медицинске помоћи;</p>
				<p>– код деце са повишеним здравственим ризиком (склоност ка развоју фебрилних конвулзија и друга хронична незаразна обољења) реагује у складу са писаним упутством педијатра, обавештава родитеље и по потреби службу хитне медицинске помоћи;</p>
				<p>– уколико упутства ординирајућег педијатра нису достављена (у случају прве епизоде обољења која се манифестује током боравка детета у предшколској установи), позива службу хитне медицинске помоћи, прати упутства лекара и обавештава родитеље, односно старатеље детета. </p>
				<p>2. <span class="bold">у стању виталне угрожености детета:</span></p>
				<p>–<span class="bold"> </span>указује прву помоћ детету, док друго лице позива службу хитне медицинске помоћи и родитеља, односно старатеља;</p>
				<p>– поступа по препорукама лекара из службе хитне медицинске помоћи, до тренутка доласка медицинске екипе у предшколску установу и стручног збрињавања детета;</p>
				<p>– обавештава надлежне у предшколској установи.</p>
				<p><span class="bold">3</span><span class="italik">. </span><span class="bold">у случају физичког повређивања</span> (пада, посекотине, убода, греботине, контузионе повреде , сумње на прелом или угануће и др.):</p>
				<p>– указује прву помоћ, штити, односно имобилише повређено место;</p>
				<p>– обавештава службу хитне медицинске помоћи и врши надзор над дететом до њеног доласка;</p>
				<p>– медицинска сестра или друго лице обавештава родитеља, односно старатеља детета о насталој повреди;</p>
				<p>– обавештава надлежне у предшколској установи.</p>
				<p>О свакој промени здравственог стања детета или повреди која изискује одлазак детета у здравствену установу, медицинска сестра – сарадник обавештава надлежне у предшколској установи.</p>
				<p>У ситуацијама када служба хитне медицинске помоћи преузме дете, у пратњи детета иде родитељ односно старатељ, васпитач, или друга особа из предшколске установе коју дете познаје.</p>
				<p>Медицинска сестра – сарадник евидентира у медицинску документацију све предузете мере, у складу са прописима којима се уређује област здравствене документације и евиденција.</p>
				<p><span class="bold">Остале ситуације:</span></p>
				<p>Поштујући добробит детета, родитељ, односно старатељ приликом уписа детета у предшколску установу, информише медицинску сестру – сарадника о здравственом стању и специфичним потребама и здравственим ризицима детета, који нису наведени у личном картону детета, и то:</p>
				<p>– у случају када постоји <span class="bold">преосетљивост детета</span> на лек, намирницу, готову храну, убод инсекта и слично, а што није назначено у личном картону детета, родитељ, односно старатељ информише медицинску сестру о томе, и потом доставља мишљење педијатра о неопходном хигијенско-дијететском режиму у току боравка детета у предшколској установи; </p>
				<p>– код детета <span class="bold">са хроничном незаразном болести</span>, због које може у току боравка детета у предшколској установи доћи до погоршања здравственог стања, родитељ, односно старатељ медицинској сестри доставља стручно мишљење и упутства изабраног педијатра о мерама које треба спровести у току боравка детета у предшколској установи;</p>
				<p>– приликом уписа детета са хроничним незаразним болестима или са инвалидитетом у предшколску установу, родитељ, односно старатељ упознаје медицинску сестру – сарадника у објекту у коме се врши пријем детета са здравственим стањем детета, ради планирања и припреме простора, спровођења неопходног хигијенско-дијететског режима и неопходне неге детета. </p>
				<p>У случају <span class="bold">појаве вашљивости</span> косматог дела главе код детета, медицинска сестра – сарадник обавештава родитеља, односно старатеља и изолује дете из васпитне групе до доласка родитеља, односно старатеља. Након спроведених мера према упутству изабраног педијатра, родитељ, односно старатељ доставља потврду изабраног педијатра да дете може да борави у колективу. </p>
				<p>У случају <span class="bold">сумње на појаву заразне болести</span> или добијене информације од надлежне здравствене установе да постоји сумња или потврда заразне болести, медицинска сестра – сарадник спроводи потребне противепидемијске мере у објекту, у складу са законом.</p>
				<p class="bold">III. <span class="bold">Дневни увид у хигијенски статус детета</span></p>
				<p>Дневни увид у хигијенски статус детета подразумева:</p>
				<p>– непосредни увид у хигијену косе, видљивих слузокожа и коже, хигијену одеће и обуће, на пријему детета или у току дана;</p>
				<p>– одржавање дневне хигијене тела, лица и руку детета (при чему се за брисање користе папирни убруси за једнократну употребу или се руке суше помоћу топлог ваздуха), одржавање чистоће и пролазности носних шупљина, посебно код деце узраста од 6 до 12 месеци;</p>
				<p>– праћење спровођења неге детета узраста од 6 до 24 месеца, поступка прања руку, прања и пресвлачења, процеса одлагања прљавог рубља, као и хигијене простора и прибора који се користе; </p>
				<p>– праћење и подршка осамостаљивања деце у процесу одржавања личне хигијене и праћење одржавања хигијене простора и прибора који се користе.</p>
				<p class="bold"><span class="bold">IV. Дневно, месечно и годишње праћење хигијенских услова </span></p>
				<p>Праћење остваривања хигијенских услова врши се провером:</p>
				<p>– одржавања чистоће, температуре, влажности, проветрености и осветљености просторија;</p>
				<p>– правилног чишћења и дезинфекције простора и игровног материјала;</p>
				<p>– хигијенске исправности и начина допремања, сервирања и квалитета хране из млечне и прихватне кухиње;</p>
				<p>– хигијене прихватног кухињског блока, посуђа и инвентара;</p>
				<p>– личнe и општe хигијенe запослених на сервирању оброка;</p>
				<p>– хигијене санитарних просторија за децу и одрасле;</p>
				<p>– хигијенске исправности воде за пиће;</p>
				<p>– дистрибуције чистог и прљавог постељног рубља и пелена;</p>
				<p>– личне хигијене васпитног особља, посебно личне хигијене руку и употребе радне одеће и обуће.</p>
				<p class="bold"><span class="bold">V. Вођење документације и евиденције </span></p>
				<p>У предшколској установи, води се прописана здравствена документација о остваривању неге и превентиво-здравствене заштите и достављају извештаји надлежном заводу за јавно здравље, на начин прописан законом. </p>
				<p>За пријем детета у предшколску установу изабрани лекар –педијатар издаје здравствену потврду и оверава картон детета за боравак у предшколској установи, са потврдом о вакциналном статусу детета, у складу са законом.</p>
	</div>

