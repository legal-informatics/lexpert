

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 201. став 7. тачка 16) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14, 145/14 и 83/18),</p>
			<p class="Basic-Paragraph">Министар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК</p>
			<p class="odluka-zakon">о изгледу, садржини и месту постављања градилишне табле</p>
			<p class="centar">"Службени гласник РС", број 6 од 1. фебруара 2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописује изглед, садржина и место постављања градилишне табле (у даљем тексту: табла).</p>
			<p class="clan">Члан 2.</p>
			<p class="Basic-Paragraph"> Одредбе овог правилника односе се на:</p>
			<p class="Basic-Paragraph">1) изградњу новог објекта;</p>
			<p class="Basic-Paragraph">2) реконструкцију и санацију постојећег објекта; </p>
			<p class="Basic-Paragraph">3) уклањање постојећег објекта или дела објекта;</p>
			<p class="Basic-Paragraph">4) припремне радове, ако је за те радове издата грађевинска дозвола.</p>
			<p class="Basic-Paragraph">Таблу обезбеђује инвеститор до дана почетка радова.</p>
			<p class="clan">Члан 3.</p>
			<p class="Basic-Paragraph">Табла је правоугаоног облика димензија 200 cm x 300 cm x 20 cm.</p>
			<p class="Basic-Paragraph">Табла се израђује од четвртастих кутијастих профила и поцинкованог лима, а поставља се на челичним носачима одговарајуће носивости фундираним у бетон, на начин којим се осигурава од пада и оштећења.</p>
			<p class="Basic-Paragraph">Садржина табле исписује се на српском језику, ћириличким писмом, словима примерене величине.</p>
			<p class="clan">Члан 4.</p>
			<p class="Basic-Paragraph">Предњи део табле је у светлонаранџастој боји, отпорној на атмосферске утицаје.</p>
			<p class="Basic-Paragraph">Задњи и бочни део табле, као и носачи табле, су у сивој боји, отпорни на атмосферске утицаје.</p>
			<p class="clan">Члан 5.</p>
			<p class="Basic-Paragraph">Табла садржи:</p>
			<p class="Basic-Paragraph">1) приказ објекта у колору на 1/3 површине табле у горњем левом углу;</p>
			<p class="Basic-Paragraph">2) назив, намену и површину објекта, односно дужину објекта, ако се ради о линијском објекту;</p>
			<p class="Basic-Paragraph">3) број/бројеве катастарске/катастарских парцеле/парцела и ознаку катастарске општине на којој се објекат гради;</p>
			<p class="Basic-Paragraph">4) име и презиме, односно назив инвеститора (адреса, телефон, сајт);</p>
			<p class="Basic-Paragraph">5) име и презиме одговорног пројектанта и број лиценце;</p>
			<p class="Basic-Paragraph">6) назив привредног друштва, односно правног лица или предузетника које је израдило техничку документацију (адреса, телефон, сајт);</p>
			<p class="Basic-Paragraph">7) назив извођача радова, (адреса, телефон, сајт);</p>
			<p class="Basic-Paragraph">8) име и презиме одговорног извођача радова и број лиценце;</p>
			<p class="Basic-Paragraph">9) име и презиме лица која врше стручни надзор (адреса, телефон, сајт), са називом привредног друштва, односно другог правног лица или предузетника код кога је запослено, број лиценце;</p>
			<p class="Basic-Paragraph">10) број и датум решења којим је издата грађевинска дозвола и назив органа који је издао решење о грађевинској дозволи, односно број решења којим се одобрава извођење радова (за објекте за које се не издаје грађевинска дозвола) и датум правноснажности, односно коначности решења о грађевинској дозволи;</p>
			<p class="Basic-Paragraph">11) датум и број пријаве радова са наведеним подацима о почетку извођења радова и роком завршетка изградње објекта, односно извођења радова;</p>
			<p class="Basic-Paragraph">12) посебно означење  да се ради о културном добру, ако се радови изводе на објекту које је проглашено за културно добро у складу са прописима којима се уређује заштита културних добара. </p>
			<p class="Basic-Paragraph">Подаци из става 1. овог члана исписују се словима црне боје на ПВЦ самолепљивој фолији отпорној на оштећења.</p>
			<p class="Basic-Paragraph">Уколико се у току грађења објекта, односно извођења радова, измене подаци који чине садржину табле прописану Законом о планирању и изградњи и овим правилником,  инвеститор ће извршити измену података на табли.</p>
			<p class="clan">Члан 6.</p>
			<p class="Basic-Paragraph">Табла се истиче на видном и приступачном месту на улазу у градилиште, а за линијске објекте табла се поставља на почетку и на крају трасе и на другим одговарајућим деловима трасе.</p>
			<p class="Basic-Paragraph">Табла се поставља у вертикалној равни са дужом хоризонталном страном, на десној страни од главног улаза у градилиште и осветљава се посебним рефлектором, а уклања се после издавања употребне дозволе за објекат.</p>
			<p class="clan">Члан 7.</p>
			<p class="Basic-Paragraph">Даном ступања на снагу овог правилника престаје да важи Правилник о изгледу, садржини и месту постављања градилишне табле („Службени гласник РС”, број 22/15).</p>
			<p class="clan">Члан 8.</p>
			<p class="Basic-Paragraph">Овај правилник ступа ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-00261/2018-07</p>
			<p class="potpis">У Београду, 25. јануара 2019. године</p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић, </span>с.р.</p>
	</div>

