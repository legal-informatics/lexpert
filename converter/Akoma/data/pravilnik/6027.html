


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
			<p class="Basic-Paragraph">На основу члана 34. став 7. Закона о подстицајима у пољопривреди и руралном развоју (,,Службени гласник РС”, бр. 10/13, 142/14, 103/15 и 101/16), </p>
			<p class="Basic-Paragraph">Министар пољопривредe, шумарства и водопривреде доноси</p>
			<p class="odluka-zakon">ПРАВИЛНИК</p>
			<p class="odluka-zakon">о подстицајима за спровођење активности у циљу подизања конкурентности кроз сертификацију система квалитета хране, органских производа и производа са ознаком географског порекла</p>
			<p class="centar">"Службени гласник РС", број 39 од 25. маја 2018.</p>
			<p class="clan">Члан 1.</p>
			<p class="Basic-Paragraph">Овим правилником ближe се прoписуjу врсте подстицаја за спровођење активности у циљу подизања конкурентности кроз сертификацију система квалитета хране, органских производа и производа са ознаком географског порекла (у даљем тексту: подстицаји), услoви, нaчин oствaривaњa прaвa нa пoдстицaje, oбрaзац зaхтeвa зa oствaривaњe прaвa нa пoдстицaje, кao и мaксимaлни изнoс пoдстицaja пo кoриснику.</p>
			<p class="Basic-Paragraph">Сертификација, у смислу овог правилника, јесте поступак контроле и оцењивања процеса производње и добијеног производа, што укључује и лабораторијске анализе за проверу квалитета производа добијених методама органске производње, пољопривредних и прехрамбених производа са ознаком географског порекла (у даљем тексту: производи са ознаком географског порекла) и пољопривредних и прехрамбених производа са националном ознаком вишег квалитета „српски квалитет” (у даљем тексту: производи са ознаком „српски квалитет”), које су извршене у лабораторијама овлашћеним од стране министарства надлежног за послове пољопривреде (у даљем тексту: Министарство) у складу са посебним прописима, као и издавање сертификата којим се потврђује њихова усклађеност са прописаним захтевима у погледу производње и квалитета, издавање документа којим се потврђује њихова усклађеност са прописаним захтевима у погледу производње, за производе у периоду конверзије у органској производњи, односно усаглашеност производа са спецификацијом, за производе са ознаком „српски квалитет”. </p>
			<p class="clan">Члан 2. </p>
			<p class="Basic-Paragraph">Подстицаји обухватају подршку сертификaцији: </p>
			<p class="Basic-Paragraph">1) система управљања безбедношћу хране према ISO 22000, FSSC 22000, BRC, IFS, GOST-R стандарду; </p>
			<p class="Basic-Paragraph">2) добре пољопривредне праксе према GLOBALG.A.P. стандарду; </p>
			<p class="Basic-Paragraph">3) система квалитета хране према HALAL стандарду; </p>
			<p class="Basic-Paragraph">4) система квалитета хране према KOSHER стандарду; </p>
			<p class="Basic-Paragraph">5) производа добијених методама органске производње; </p>
			<p class="Basic-Paragraph">6) производа са ознаком географског порекла; </p>
			<p class="Basic-Paragraph">7) производа са ознаком „српски квалитет”. </p>
			<p class="clan">Члан 3.</p>
			<p class="Basic-Paragraph">Право на подстицаје из члана 2. овог правилника, у складу са законом којим се уређују подстицаји у пољопривреди и руралном развоју има: </p>
			<p class="Basic-Paragraph">1) физичко лице – носилац комерцијалног породичног пољопривредног газдинства; </p>
			<p class="Basic-Paragraph">2) предузетник; </p>
			<p class="Basic-Paragraph">3) правно лице; </p>
			<p class="Basic-Paragraph">4) правно лице регистровано у складу са законом којим се уређују удружења (у даљем тексту: удружење). </p>
			<p class="Basic-Paragraph">Лице из става 1. тачка 1) овог члана има право на подстицаје из члана 2. тач. 2), 5), 6) и 7) овог правилника.</p>
			<p class="Basic-Paragraph">Лице из става 1. тач. 2) и 3) овог члана има право на све подстицаје из члана 2. овог правилника.</p>
			<p class="Basic-Paragraph">Лице из става 1. тачка 4) овог члана има право на подстицаје из члана 2. тач. 5) и 6) овог правилника.</p>
			<p class="Basic-Paragraph">Физичко лице – носилац комерцијалног породичног пољопривредног газдинства, предузетник и правно лице имају право на подстицаје ако су уписани у Регистар пољопривредних газдинстава.</p>
			<p class="clan">Члан 4.</p>
			<p class="Basic-Paragraph">Право на подстицаје може да оствари лице из члана 3. овог правилника ако има: </p>
			<p class="Basic-Paragraph">1) сертификат издат од сертификационог тела акредитованог од Акредитационог тела Србије (АТС, www.ats.rs) или од акредитационог тела које има потписан мултилатерални споразум са Европском организацијом за акредитацију у одговарајућем обиму или од надлежног тела за послове акредитације у Руској Федерацији, за подстицаје из члана 2. тачка 1) овог правилника; </p>
			<p class="Basic-Paragraph">2) сертификат према GLOBALG.A.P. стандарду издат од сертификационог тела које је одобрено од Секретаријата за сертификацију GLOBALG.A.P.-а (FoodPLUS, Келн, Немачка, www.globalgap.org), за подстицаје из члана 2. тачка 2) овог правилника; </p>
			<p class="Basic-Paragraph">3) сертификат издат од Ријасета исламске заједнице Србије, односно јеврејске заједнице у Републици Србији, за подстицаје из члана 2. тач. 3) и 4) овог правилника; </p>
			<p class="Basic-Paragraph">4) сертификат издат од контролне организације која је овлашћена од Министарства у складу са законом којим се уређује органска производња или документ издат од те организације којом произвођач чија је производња у периоду конверзије доказује да је његова производња у складу са законом којим се уређује органска производња, за подстицаје из члана 2. тачка 5) овог правилника;                                                                   </p>
			<p class="Basic-Paragraph">5) сертификат издат од сертификационог тела које је овлашћено од Министарства у складу са законом којим се уређују ознаке географског порекла за пољопривредне и прехрамбене производе, за подстицаје из члана 2. тачка 6) овог правилника;</p>
			<p class="Basic-Paragraph">6) потврду о усаглашености производа са спецификацијом, за производе са ознаком „српски квалитет”, издату од контролног тела које је овлашћено од Министарства и решење o означавању производа ознаком „српски квалитет” и праву коришћења те ознаке, у складу са урeдбом којом се уређује означавање пoљoприврeдних и прeхрaмбeних прoизвoдa националном oзнaкoм вишeг квaлитeтa „српски квалитет”, за подстицаје из члана 2. тачка 7) овог правилника. </p>
			<p class="clan">Члан 5.</p>
			<p class="Basic-Paragraph">Поступак за остваривање права на подстицаје покреће се по захтеву лица из члана 3. овог правилника, у складу са законом којим се уређују подстицаји у пољопривреди и руралном развоју.</p>
			<p class="Basic-Paragraph">Захтев за остваривање права на подстицаје за спровођење активности у циљу подизања конкурентности кроз сертификацију система квалитета хране, органских производа и производа са ознаком географског порекла (у даљем тексту: захтев) подноси се Министарству – Управи за аграрна плаћања (у даљем тексту: Управа) за сваку календарску годину, у периоду од 1. марта до 31. октобра текуће године.</p>
			<p class="Basic-Paragraph">Захтев се подноси једанпут годишње, на Обрасцу – Захтев за остваривање права на подстицаје за спровођење активности у циљу подизања конкурентности кроз сертификацију система квалитета хране, органских производа и производа са ознаком географског порекла у _____ години, који је одштампан уз овај правилник и чини његов саставни део.  </p>
			<p class="Basic-Paragraph">Захтев се може поднети за један или више подстицаја из члана 2. овог правилника.</p>
			<p class="clan">Члан 6.</p>
			<p class="Basic-Paragraph">Уз захтев се доставља следећа документација: </p>
			<p class="Basic-Paragraph">1) сертификат из члана 4. тач. 1)–5) овог правилника, документ из члана 4. тачка 4) овог правилника и потврда из члана 4. тачка 6) овог правилника, у зависности од врсте подстицаја за који се захтев подноси; </p>
			<p class="Basic-Paragraph">2) рачун на име подносиоца захтева о плаћеном износу трошкова сертификације за подстицај за који се подноси захтев;</p>
			<p class="Basic-Paragraph">3) доказ о извршеном плаћању трошкова из тачке 2) овог става и то налог за уплату и одговарајући извод оверен од стране банке за правно лице, предузетника и удружење, као и за физичко лице које је плаћање извршило безготовински, односно одговарајући фискални исечак уколико је физичко лице плаћање извршило готовински; </p>
			<p class="Basic-Paragraph">4) сертификат о акредитацији, као и обим акредитације сертификационог тела које је изршило послове сертификације, издат од стране надлежног тела за послове акредитације из члана 4. тач. 1) и 2) овог правилника, за подстицаје из члана 2. тач. 1) и 2) овог правилника. </p>
			<p class="Basic-Paragraph">Документација из става 1. тач. 1)–3) овог члана треба да гласи на подносиоца захтева и да буде издата у периоду од 1. новембра претходне календарске године до дана подношења захтева.  </p>
			<p class="Basic-Paragraph">Документација се доставља у оригиналу или овереној копији, осим документације из става 1. тач. 1) и 4) овог члана која може да се достави у копији. </p>
			<p class="Basic-Paragraph">Ако је документација из става 1. овог члана издата на страном језику, доставља се превод исте, издат од стране овлашћеног судског тумача. </p>
			<p class="clan">Члан 7.</p>
			<p class="Basic-Paragraph">Управа врши административну обраду захтева, провером података из захтева, документације приложене уз захтев, као и службених евиденција.</p>
			<p class="Basic-Paragraph">Приликом административне обраде захтева Управа може да тражи достављање додатне документације, у циљу утврђивања испуњености услова за остваривање права на подстицаје.</p>
			<p class="clan">Члан 8.</p>
			<p class="Basic-Paragraph">Подносилац захтева, укључујући и оног са подручја са отежаним условима рада у пољопривреди, коме је утврђено право на подстицаје, остварује право на накнаду дела трошкова плаћеног износа сертификације, без обрачунатог пореза на додату вредност, у проценту који Влада сваке године одређује посебним актом, у складу са законом којим се уређују подстицаји у пољопривреди и руралном развоју. </p>
			<p class="Basic-Paragraph">Процентуални износ подстицаја за подручја са отежаним условима рада у пољопривреди утврђује са према месту у коме се налази објекат који је предмет подстицаја из члана 2. тачка 1) овог правилника, односно у коме се производе производи који су предмет подстицаја из члана 2. тач. 2)–7) овог правилника, у складу са посебним прописом који одређује подручја са отежаним условима рада у пољопривреди. </p>
			<p class="Basic-Paragraph">Највиши укупни износ подстицаја по кориснику је 500.000 динара. </p>
			<p class="clan">Члан 9.</p>
			<p class="Basic-Paragraph">Подстицаји се исплаћују на основу решења Управе, по редоследу подношења захтева, а до износа финансијских средстава утврђених прописом којим се уређује расподела подстицаја у пољопривреди и руралном развоју. </p>
			<p class="clan">Члан 10.</p>
			<p class="Basic-Paragraph">Изузетно од члана 5. став 2. овог правилника, у 2018. години захтев за остваривање права на подстицаје подноси се од дана ступања на снагу овог правилника до 31. октобра 2018. године, за предмет подстицаја који је реализован у периоду од 1. новембра 2017. године до дана подношења захтева.</p>
			<p class="clan">Члан 11.</p>
			<p class="Basic-Paragraph">Даном ступања на снагу овог правилника престаје да важи Правилник о подстицајима за спровођење активности у циљу подизања конкурентности кроз увођење и сертификацију система квалитета хране, органских производа и производа са ознаком географског порекла („Службени гласник РС”, број 41/17). </p>
			<p class="clan">Члан 12.</p>
			<p class="Basic-Paragraph">Овај правилник ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">Број 110-00-81/2018-09</p>
			<p class="potpis">У Београду, 10. маја 2018. године</p>
			<p class="potpis">Министар,</p>
			<p class="potpis"><span class="bold">Бранислав Недимовић, </span>с.р.</p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/Geografsko_poreklo.png&amp;doctype=reg&amp;abc=cba&amp;eli=true&amp;eliActId=425950&amp;regactid=425950" alt=""></p>
	</div>

