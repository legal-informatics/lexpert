


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 23. став 7. Закона о метрологији („Службени гласник РС”, број 15/16),</p>
				<p>Министар привреде доноси</p>
				<p class="odluka-zakon">ПРАВИЛНИК</p>
				<p class="odluka-zakon">о начину и условима оверавања мерила</p>
				<p class="auto-style1">"Службени гласник РС", број 7 од 26. 
				јануара 2018.</p>
				<p class="clan">Члан 1.</p>
				<p>Овим правилником ближе се прописују начин и услови оверавања мерила за поједине врсте мерила, документација у поступку оверавања, као и начин, услови и рокови чувања потребне документације.</p>
				<p class="clan">Члан 2.</p>
				<p>Мерила која подлежу оверавању су мерила одређена правилником којим су прописане врсте мерила за која је обавезно оверавање и временски интервали њиховог периодичног оверавања.</p>
				<p class="clan">Члан 3.</p>
				<p>Оверавање мерила спроводи се по писаном захтеву који садржи податке о:</p>
				<p>1) подносиоцу захтева (домаћи произвођач, овлашћени увозник, односно овлашћени дистрибутер, власник, односно корисник мерила, лице које је извршило поправку мерила), који се односе на пословно име и седиште, ПИБ, матични број и контакт особу; </p>
				<p>2) власнику, односно кориснику мерила; </p>
				<p>3) врсти оверавања;</p>
				<p>4) мерилу, односно мерилима (назив мерила, произвођач, серијски број, тип мерила, службену ознаку типа и основне метролошке карактеристике); </p>
				<p>5) месту оверавања мерила; </p>
				<p>6) потпис подносиоца захтева, односно одговорног лица и печат. </p>
				<p>Уз захтев за оверавање мерила прилаже се доказ о плаћеној републичкој административној такси у складу са законом.</p>
				<p class="clan">Члан 4.</p>
				<p>Прво оверавање мерила за које није обавезно одобрење типа мерила врши се по захтеву за оверавање мерила који се подноси у писаној форми и поред података из члана 3. овог правилника садржи и технички опис мерила, упутство произвођача за употребу и предлог начина жигосања мерила.</p>
				<p>Уз захтев за прво оверавање мерила који подноси овлашћени увозник, односно овлашћени дистрибутер, прилаже се и aкт којим страни произвођач потврђује да је подносилац захтева овлашћени увозник, односно овлашћени дистрибутер.</p>
				<p class="clan">Члан 5. </p>
				<p>Ванредно оверавање мерила врши се по захтеву за оверавање мерила који се подноси у писаној форми и поред података из члана 3. овог правилника, садржи опис квара, односно другог техничког недостатка због којег је мерило било искључено из употребе, опис поправке, односно разлог због кога мерило није оверено у прописаном року. </p>
				<p class="clan">Члан 6. </p>
				<p>Мерило које се oверава мора бити очишћено и припремљено у складу са упутством произвођача, технички исправно, комплетно са свим припадајућим деловима, мора функционисати у складу са прописаним метролошким захтевима и бити у таквом стању да се несметано може приступити оверавању.</p>
				<p>Оверавање мерила врши се у просторијама Дирекције за мере и драгоцене метале, односно овлашћеног тела. </p>
				<p>Изузетно од става 2. овог члана, оверавање мерила врши се на месту употребе, ако је у питању мерило које је по својој конструкцији везано за место на коме је постављено (стабилно мерило), или ако је у питању мерило које се због осетљивости конструкције може при преносу оштетити, покварити или се могу променити његове метролошке карактеристике.</p>
				<p class="clan">Члан 7.</p>
				<p>Оверавању мерила претходи преглед и утврђивање комплетности захтева за оверавање мерила, као и препознавање и идентификација мерила, односно провера натписа и ознака на мерилу које је поставио произвођач, провера службене ознаке типа мерила за мерила за које је обавезно одобрење типа мерила и провера исправности постављених жигова.</p>
				<p>Оверавање мерила обухвата: </p>
				<p>1) проверу функционалности мерила; </p>
				<p>2) преглед и испитивање ради утврђивања усаглашености мерила са прописаним захтевима за та мерила; </p>
				<p>3) означавање (жигосање) мерила, односно издавање уверења о оверавању мерила, или решења о одбијању оверавања. </p>
				<p class="clan">Члан 8.</p>
				<p>Оверавање мерила спроводи се у складу са прописима којима се уређују метролошки и други захтеви, као и начин утврђивања испуњености тих захтева.</p>
				<p class="clan">Члан 9.</p>
				<p>Ако се приликом прегледа мерила утврди да мерило испуњава прописане захтеве жигосаће се, односно издати уверење о оверавању мерила.</p>
				<p>Мерило за које је обавезно одобрење типа мерила жигоше се у складу са уверењем о одобрењу типа мерила.</p>
				<p>Мерило за које није обавезно одобрење типа мерила жигоше се у складу са предлогом произвођача.</p>
				<p>Мерило се жигоше врстом и облицима државних жигова у складу са прописом којим се уређују врсте, облик и начин стављања државних жигова који се употребљавају при оверавању мерила. </p>
				<p class="clan">Члан 10.</p>
				<p>При оверавању мерила води се записник о оверавању који садржи, нарочито: </p>
				<p>1) број и датум подношења захтева за оверавање мерила; </p>
				<p>2) податке о подносиоцу захтева за оверавање мерила, односно власнику или кориснику мерила; </p>
				<p>3) податке о мерилу (врста мерила, произвођач, серијски број, тип мерила, службену ознаку типа и основне метролошке карактеристике);</p>
				<p>4) резултате прегледа и испитивања мерила;</p>
				<p>5) усклађеност са прописаним захтевима;</p>
				<p>6) податке о претходним жиговима и податке о ново постављеним жиговима;</p>
				<p>7) условe у којима је обављен преглед, уколико је примењиво за ту врсту мерила;</p>
				<p>8) место и датум оверавања;</p>
				<p>9) име и потпис лица које је извршило оверавање мерила.</p>
				<p class="clan">Члан 11. </p>
				<p>Мерила за које је истекао рок важења уверења о одобрењу типа мерила, а која се налазе у употреби, оверавају се уколико испуњавају прописане захтеве. </p>
				<p class="clan">Члан 12.</p>
				<p>Захтеви за оверавање мерила, уверења о оверавању мерила и записници о оверавању мерила чувају се најмање три године, и то на начин који омогућава несметано обављање надзора.</p>
				<p>Изузетно, за мерила за која су правилником којим се прописују врсте мерила за које је обавезно оверавање, прописани временски интервали периодичног оверавања дужи од три године, уверења о оверавању и записници о оверавању мерила чувају се до истека рока на који је мерило оверено.</p>
				<p class="clan">Члан 13.</p>
				<p>Даном ступања на снагу овог правилника престаје да важи Правилник о оверавању мерила („Службени гласник РС”, број 1/12).</p>
				<p class="clan">Члан 14. </p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Брoj 110-00-162/2017-07</p>
				<p class="potpis">У Београду, 11. јануара 2018. године</p>
				<p class="potpis">Министар,</p>
				<p class="potpis"><span class="bold">Горан Кнежевић, </span>с.р.</p>
	</div>

