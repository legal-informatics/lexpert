


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 51. став 3. Закона о лековима и медицинским средствима („Службени гласник РС”, бр. 30/10 и 107/12), </p>
				<p>Министар пољопривреде и заштите животне средине доноси</p>
				<p class="odluka-zakon">ПРАВИЛНИК</p>
				<p class="odluka-zakon">о обрасцу и садржини рецепта за ветеринарске лекове, као и начину издавања и прописивања ветеринарских лекова</p>
				<p class="centar">"Службени гласник РС", број 48 од 19. маја 
				2017.</p>
				<p class="clan">Члан 1.</p>
				<p>Овим правилником прописује се образац и садржина рецепта за ветеринарске лекове, као и начин издавања и прописивања ветеринарских лекова.</p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) рецепт за ветеринарски лек (у даљем тексту: рецепт) јесте јавна исправа на којој лекове за примену у ветеринарској медицини (у даљем тексту: лек) прописује доктор ветеринарске медицине, односно дипломирани ветеринар, са лиценцом, запослен у ветеринарској организацији, односно ветеринарској служби која је регистрована за послове здравствене заштите животиња (у даљем тексту: ветеринар) и на основу кога се издаје лек од стране ветеринара или дипломираног фармацеута односно магистра фармације, запосленог у апотеци (у даљем тексту: издавалац лека);</p>
				<p>2) магистрални лек за употребу у ветеринарској медицини (у даљем тексту: магистрални лек) јесте лек израђен у апотеци по рецепту (формули) за једну животињу или одређену групу животиња, једног власника, односно држаоца животиња, и за који не постоји контраиндикација за његову примену;</p>
				<p>3) галенски лек за употребу у ветеринарској медицини (у даљем тексту: галенски лек) јесте лек израђен у галенској лабораторији апотеке за коју је надлежно министарство издало дозволу за израду галенског лека, а који се односи на одређени фармацеутски облик галенског лека и одређени галенски лек, одређену количину тог галенског лека, у складу са добро познатом и прихваћеном рецептуром и важећом фармакопејом (Националном или Европском), а на основу рецепта или уговора о испоруци са ветеринарском установом која се бави здравственом заштитом животиња, и за који не постоји контраиндикација за његову примену;</p>
				<p>4) медицинирана храна за животиње јесте храна за животиње која представља било коју мешавину лека у фармацеутском облику премикса за медицинирану храну и хране за животиње, а која је припремљена за стављање у промет, и производи се на основу рецепта у одобреним објектима за производњу медициниране хране, и која је као таква намењена за исхрану животиња због лековитог или превентивног својства лека. </p>
				<p class="clan">Члан 3.</p>
				<p>Рецепт садржи следеће податке:</p>
				<p>1) број евиденције из амбулантног протокола;</p>
				<p>2) одштампан или печатом утиснут назив правног лица, адреса и број телефона где се прописује лек;</p>
				<p>3) место и датум издавања рецепта;</p>
				<p>4) скраћеницу Rp са називом и количином лека за који је издата дозвола за лек или галенског лека или саставних делова магистралног лека и њихове количине;</p>
				<p>5) фармацеутски облик лека; </p>
				<p>6) налог за издавање (D), односно начин издавања лека;</p>
				<p>7) сигнатура (S) која садржи упутство за употребу (прерачуната дневна доза, начин примене и трајање терапије) и каренцу ако она постоји за тај лек (време каренце пре клања или пре стављања у промет производа од лечених животиња);</p>
				<p> 8) напомену о понављању или непонављању издавања лека по истом рецепту;</p>
				<p>9) врсту и идентификацију животиње (код животиња које су намењене за исхрану људи, потребно је написати и број животиња који се лечи); </p>
				<p>10) име, презиме и адресу власника, односно држаоца животиње, ID газдинства;</p>
				<p>11) факсимил имена и презимена ветеринара и број лиценце, као и његов својеручни потпис;</p>
				<p>12) печат правног лица где се прописује лек;</p>
				<p>13) место и датум издавања односно израде лека;</p>
				<p>14) редни број евиденције из књиге рецепата;</p>
				<p>15) назив и печат правног лица где се издаје лек, са својеручним потписом издаваоца лека;</p>
				<p>16) у случају прописивања премикса за медицинирану храну, у посебном делу рецепта произвођач медициниране хране уноси: свој назив и адресу, место и датум производње, количину и рок трајања медициниране хране и утискује свој печат и потпис као доказ о производњи и дистрибуцији кориснику. </p>
				<p>Образац рецепта одштампан је уз овај правилник и чини његов саставни део.</p>
				<p class="clan">Члан 4.</p>
				<p>Лекови који се издају уз рецепт су:</p>
				<p>1) лекови чија је употреба и промет ограничена прописима;</p>
				<p>2) лекови приликом чије примене је неопходно предузети посебне мере предострожности од стране ветеринара у циљу спречавања било каквог могућег ризика за:</p>
				<p>(1) циљне животињске врсте,</p>
				<p>(2) лице које даје животињи лек,</p>
				<p>(3) потрошача, односно корисника намирница или производа добијених од лечених животиња,</p>
				<p>(4) околину;</p>
				<p>3) лекови намењени за процес оздрављења, а који захтевају претходну прецизну дијагнозу;</p>
				<p>4) лекови чија употреба може инхибирати или ометати даље дијагностичке поступке или даље лечење;</p>
				<p>5) магистрални лекови;</p>
				<p>6) галенски лекови;</p>
				<p>7) лекови за које је одређена каренца, односно који се примењују код животиња које се користе за производњу хране намењене исхрани људи;</p>
				<p>8) лекови који садрже нове активне супстанце и имају дозволу за промет у Републици Србији, или у било којој другој држави, мање од пет година;</p>
				<p>9) премикси као посебан фармацеутски облик ветеринарског лека намењеног за мешање с храном за животиње;</p>
				<p>10) премикси за медицинирану храну као посебан фармацеутски облик ветеринарског лека намењеног за производњу медициниране хране у складу са прописима којима се уређује производња хране за животиња. </p>
				<p>Одређени лекови могу се издавати без рецепта, и то они у чијим дозволама за стављање лека у промет стоји да се издају без рецепта ветеринара.</p>
				<p class="clan">Члан 5.</p>
				<p>На једном рецепту може се прописати само један лек за једну животињу, или за више животиња исте врсте, под условом да су из истог узгоја, као и да припадају једном власнику, односно држаоцу животиња. </p>
				<p class="clan">Члан 6. </p>
				<p>Образац рецепта попуњава се читко – мастилом, хемијском оловком или рачунаром.</p>
				<p>Ако се у рецепту врше исправке, ветеринар оверава исправку својеручним потписом и факсимилом.</p>
				<p class="clan">Члан 7.</p>
				<p>Назив лека за који је издата дозвола за лек, уноси се пуним заштићеним именом без скраћивања.</p>
				<p>Назив галенског лека, односно састојци магистралног лека, уносе се у образац рецепта на латинском језику, према називима из Националне, односно Европске фармакопеје, или према стручно прихваћеним називима у методологији израде лекова <span class="italik">Formulae magistralis</span>.</p>
				<p>Назив галенског лека, односно састојци магистралног лека могу се скраћивати на начин утврђен у Националној или Европској фармакопеји.</p>
				<p>Када се прописује лек за који су издате дозволе за лек у различитим фармацеутским облицима, јачинама и различитој величини паковања, ветеринар прецизно уноси фармацеутски облик, јачину и број паковања лека. </p>
				<p>Број паковања лека из става 4. овог члана означава се римским бројевима и словима на латинском или српском језику у загради.</p>
				<p class="clan">Члан 8. </p>
				<p>Количина сваке супстанце која се користи за израду магистралног лека изражава се у грамима, и то арапским бројевима, са минимум једном децималом и није потребно назначити мерну јединицу.</p>
				<p>Ако је количина супстанце изражена у мерним јединицама различитим од грама, није довољно навођење њихових скраћеница, већ је потребно њихове ознаке написати речима.</p>
				<p>Ако је супстанца изражена у интернационалним јединицама, број интернационалних јединица уноси се без децималног зареза, а после броја се назначава скраћеница „i.j.”.</p>
				<p>Ако је за израду магистралног лека потребно мерити капи, њихова количина назначава се римским бројевима, као и словима на латинском или српском језику у загради.</p>
				<p>За означавање запремине користи се ознака за милилитар (ml).</p>
				<p class="clan">Члан 9.</p>
				<p>У случају да је лек по истом рецепту потребно издати поново у напомени се означава реч <span class="italik">„repetatur”</span>, а број жељених понављања уноси се римским бројем и словима на латинском или српском језику у загради.</p>
				<p>Ако није потребно поновити издавање лека, у напомени се означавају речи <span class="italik">„non repetatur”</span>.</p>
				<p>У случају потребе поновног издавања премикса за медицинирану храну, премикс за медицинирану храну прописује се новим рецептом.</p>
				<p class="clan">Члан 10.</p>
				<p>На рецепту, упутство за дозирање и начин примене лека уноси се јасно и потпуно, само назнака упутства није довољна (нпр. „по упутству”, „по наредби” и сл.).</p>
				<p>Рецепт за лекове за које је издата дозвола за лек, чијим се упутством одређује да их примењује само ветеринар, као и у случају када ветеринар процени да власник, односно држалац животиње не може да примени лек, носи назнаку „на руке ветеринару” или <span class="italik">„ad manum veterinarii”</span>. </p>
				<p class="clan">Члан 11.</p>
				<p>Ако ветеринар у оправданим условима пропише дозу већу од максимално препоручене, или ако пропише дозирање које је другачије од одобреног приликом добијања дозволе за лек, дозу исписује и словима, поред додаје узвичник (!), потписује и ставља факсимил.</p>
				<p class="clan">Члан 12.</p>
				<p>Ако је лек потребно хитно издати, ветеринар при прописивању рецепта уноси једну од следећих назнака: <span class="italik">„cito”, „statim”</span> или <span class="italik">„periculum in mora”</span>.</p>
				<p>Ако је за прописивање лека неопходно употребити и полеђину рецепта, у доњи десни угао уноси се назнака <span class="italik">„verte”</span>.</p>
				<p class="clan">Члан 13.</p>
				<p>Лекови који садрже контролисане психоактивне супстанце (наркотици и психотропне супстанце) могу се прописивати на рецепт само уколико је њихова употреба неопходна, и могу се издавати само у апотеци, непосредно власнику односно држаоцу животиње или ветеринару, са идентификацијом и својеручним потписом о преузимању.</p>
				<p class="clan">Члан 14.</p>
				<p>Магистрални и галенски лекови издају се у одговарајућем паковању, и то:</p>
				<p>1) течности – у округлим боцама уског грла;</p>
				<p>2) течни пудери – у боцама широког грла;</p>
				<p>3) масти и пасте – у тубама, стакленим или пластичним посудама;</p>
				<p>4) неподељени прашкови – у округлим картонским или пластичним кутијама ако су вишедозни, односно у папирним кесама ако су за једнократну примену;</p>
				<p>5) подељени прашкови и чајеви – у папирним кесама;</p>
				<p>6) супозиторије и болуси – појединачно увијени у алуминијумску фолију у картонској кутији;</p>
				<p>7) пилуле, желатинозне капсуле, таблете и пастиле – у картонским кутијама;</p>
				<p>8) лекови осетљиви на светлост – у тамним посудама;</p>
				<p>9) лекови јаког или врло јаког дејства који се употребљавају у капима – у бочици са уградном капаљком;</p>
				<p>10) масти и капи за очи – у стерилним тубама, односно бочицама са уградном пипетом.</p>
				<p class="clan">Члан 15.</p>
				<p>Магистрални, односно галенски лек израђен у галенској лабораторији апотеке, означава се на паковању према начину употребе лека и то тако што се за унутрашњу употребу користе налепнице беле боје, а за спољашњу употребу налепнице црвене боје. </p>
				<p>Ако је магистрални, односно галенски, лек у фармацеутском облику типа суспензије или емулзије, потребно је на паковању ставити ознаку „Пре употребе промућкати”.</p>
				<p>Ако магистрални, односно галенски лек захтева посебне услове чувања, такви услови наводе се одговарајућом назнаком („чувати на хладном месту”, „не замрзавати”, „чувати ван директне сунчеве светлости”, итд.).</p>
				<p>Ако магистрални, односно галенски лек садржи отровне материје, издавалац лека на паковању уноси назнаку „Опрез – Отров”, као и све предвиђене мере опреза и упозорења.</p>
				<p class="clan">Члан 16.</p>
				<p>Налепница на паковању магистралног лека из члана 15. став 1. овог правилника садржи следеће податке:</p>
				<p>1) интернационални незаштићени назив активне супстанце односно комбинације супстанци ако постоји, односно генеричко или хемијско име;</p>
				<p>2) упозорење да се лек чува ван домашаја деце, као и друга потребна упозорења; </p>
				<p>3) датум истека рока употребе лека (месец/година);</p>
				<p>4) начин чувања лека, ако постоје посебни услови чувања;</p>
				<p>5) посебне мере предострожности при одлагању и уништавању лекова ако је то потребно;</p>
				<p>6) број серије лека.</p>
				<p class="clan">Члан 17.</p>
				<p>Налепница на паковању галенског лека из члана 15. став 1. овог правилника садржи следеће податке:</p>
				<p>1) име лека и интернационални незаштићени назив активне супстанце, односно комбинације супстанци ако постоји, односно генеричко или хемијско име;</p>
				<p>2) активне супстанце, изражене квалитативно и квантитативно по јединици дозирања;</p>
				<p>3) фармацеутски облик, јачину (садржај у односу на масу, запремину или број доза) и паковање;</p>
				<p>4) списак помоћних супстанци које имају потврђено дејство, а за лекове у облику инјекција, лекове за локалну примену и препарате за очи наводе се и све помоћне супстанце;</p>
				<p>5) начин примене лека;</p>
				<p>6) упозорење да се лек чува ван домашаја деце, као и друга потребна упозорења;</p>
				<p>7) датум истека рока употребе лека (месец/година);</p>
				<p>8) начин чувања лека, ако постоје посебни услови чувања;</p>
				<p>9) посебне мере предострожности при одлагању и уништавању лекова ако је то потребно;</p>
				<p>10) број серије лека.</p>
				<p class="clan">Члан 18.</p>
				<p>Рецепт којим се прописује лек издаје се у два примерка, од којих се оригинал даје власнику, односно држаоцу животиње, а копију задржава ветеринар који је прописао лек.</p>
				<p>Рецепт којим се прописује премикс за медицинирану храну издаје се у три примерка, од којих се оригинал и једна копија даје власнику, односно држаоцу животиње, а другу копију задржава ветеринар. Власник, односно држалац животиње, на основу рецепта а преко ветеринарске апотеке купује премикс за медицинирану храну, који заједно са рецептом доставља произвођачу медициниране хране како би био умешан у храну за животиње. Произвођач медициниране хране уноси у рецепт датум производње, као и количину и крајњи рок трајања произведене медициниране хране и оверава својим потписом.</p>
				<p class="clan">Члан 19.</p>
				<p>Период важења рецепта је 30 дана од датума издавања рецепта.</p>
				<p>Период важења рецепта за лекове који садрже контролисане психоактивне супстанце (наркотици или психотропне супстанце) је пет дана од датума издавања рецепта.</p>
				<p>Ако се рецептом прописује премикс за медицинирану храну период важења рецепта је 90 дана од датума издавања рецепта.</p>
				<p class="clan">Члан 20.</p>
				<p>Даном ступања на снагу овог правилника престаје да важи Правилник о начину прописивања и издавања лекова који се употребљавају у ветерини („Службени лист СРЈ”, број 20/94).</p>
				<p class="clan">Члан 21.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00054/2017-09</p>
				<p class="potpis">У Београду, 3. маја 2017. године</p>
				<p class="potpis">Министар,</p>
				<p class="potpis"><span class="bold">Бранислав Недимовић, </span>с.р.</p>
				<p>&nbsp;</p>
				<p class="clan" style="text-align: right">Прилози</p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/img3.gif&amp;doctype=reg&amp;abc=cba&amp;eli=true&amp;eliActId=422798&amp;regactid=422798"></p>
	</div>

