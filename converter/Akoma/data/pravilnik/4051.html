


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 9. став 10. и члана 10. став 7. Законa о инспекцијском надзору („Службени гласник РС”, број 36/15),</p>
			<p class="Basic-Paragraph">Министар заштите животне средине доноси </p>
			<p class="odluka-zakon">ПРАВИЛНИК </p>
			<p class="odluka-zakon">о посебним елементима процене ризика, учесталости вршења инспекцијског надзора на основу процене ризика и посебним елементима плана инспекцијског надзора у области заштите и одрживог коришћења рибљег фонда</p>
			<p class="centar">"Службени гласник РС", број 45 од 13. јуна 2018.</p>
			<p class="bold">Предмет</p>
			<p class="clan">Члан 1.</p>
			<p class="Basic-Paragraph">Овим правилником се прописују посебни елементи процене ризика, учесталост вршења инспекцијског надзора на основу процене ризика и посебни елементи плана инспекцијског надзора у области заштите и одрживог коришћења рибљег фонда.</p>
			<p class="bold">Посебни критеријуми за процену ризика</p>
			<p class="clan">Члан 2.</p>
			<p class="Basic-Paragraph">Процена ризика надзираног субјекта одређује се на основу одговарајућих посебних критеријума, и то:</p>
			<p class="Basic-Paragraph">1) број рибочувара и њихове опремљености;</p>
			<p class="Basic-Paragraph">2) одржавање посебних станишта риба и њихово чување;</p>
			<p class="Basic-Paragraph">3) благовремено порибљавање по врсти и количини рибе;</p>
			<p class="Basic-Paragraph">4) да ли се алати и средства за привредни риболов постављају у дозвољено време на дозвољеним местима и на прописан начин;</p>
			<p class="Basic-Paragraph">5) поступање корисника рибарског подручја према наложеним мерама;</p>
			<p class="Basic-Paragraph">6) ниво усклађености пословања са законом и другим прописима;</p>
			<p class="Basic-Paragraph">7) број представки заинтересоване јавности на рад надзираног субјекта.</p>
			<p class="bold">Учесталост вршења инспекцијског надзора на основу процене ризика</p>
			<p class="clan">Члан 3.</p>
			<p class="Basic-Paragraph">Учесталост вршења редовног инспекцијског надзора заснива се на процени степена ризика, који може бити незнатан, средњи и критичан.</p>
			<p class="Basic-Paragraph">Учесталост вршења инспекцијског надзора у зависности од процењеног ризика је:</p>
			<p class="Basic-Paragraph">1) За кориснике рибарског подручја:</p>
			<p class="Basic-Paragraph">(1) критичан  ризик  ̶  шест инспекцијских надзора у току године,</p>
			<p class="Basic-Paragraph">(2) средњи ризик  ̶  пет инспекцијских надзора у току године,</p>
			<p class="Basic-Paragraph">(3) незнатан ризик  ̶  четири инспекцијска надзора у току године;</p>
			<p class="Basic-Paragraph">2)  За предузетнике који обављају привредни риболов:</p>
			<p class="Basic-Paragraph">(1) критичан  ризик  ̶  два инспекцијска надзора у току године,</p>
			<p class="Basic-Paragraph">(2) средњи ризик  ̶  један инспекцијски надзор у току године,</p>
			<p class="Basic-Paragraph">(3) незнатан ризик  ̶  један инспекцијски надзор у току две године.</p>
			<p class="bold">Посебни елементи плана инспекцијског надзора у области заштите животне средине</p>
			<p class="clan">Члан 4.</p>
			<p class="Basic-Paragraph">План инспекцијског надзора, поред обавезних елемената, садржи и посебне захтеве за усклађеност планова инспекцијских надзора у области заштите и одрживог коришћења рибљег фонда из делокруга послова органа државне управе и послова поверених органима аутономне покрајине и усклађеност планова инспекцијског надзора са плановима органа државне управе са чијим делокругом су повезана питања из области заштите и одрживог коришћења рибљег фонда.</p>
			<p class="bold">Завршне одредбе</p>
			<p class="clan">Члан 5.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">Број 110-00-00058/2018-07</p>
			<p class="potpis">У Београду, 1. јун 2018. године</p>
			<p class="potpis">Министар,</p>
			<p class="potpis"><span class="bold">Горан Триван,</span> с.р.</p>
	</div>

