

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 69. став 7. Закона о путевима (,,Службени гласник РСˮ, бр. 41/18 и 95/18 – др. закон), </p>
			<p class="Basic-Paragraph">Министар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК</p>
			<p class="odluka-zakon">о радовима на рехабилитацији јавног пута</p>
			<p class="centar">"Службени гласник РС", број 23 од 29. марта 2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се уређују врстe радова, технички услови, начин  извођењa радова на рехабилитацији и садржина извештаја о изведеним радовима на рехабилитацији јавног пута.</p>
			<p class="clan">Члан 2.</p>
			<p class="Basic-Paragraph">Врсте радова на рехабилитацији јавног пута су:</p>
			<p class="Basic-Paragraph">1) обнављање и замена дотрајалих коловозних конструкција, односно њених делова, а нарочито наношење новог асфалтног слоја одређене носивости по целој ширини постојећег коловоза;</p>
			<p class="Basic-Paragraph">2) постављање шљунчаног, односно туцаничког застора на неасфалтираним путевима;</p>
			<p class="Basic-Paragraph">3) обрада површине коловозног застора или заптивање;</p>
			<p class="Basic-Paragraph">4) замена сложених дилатационих справа, изолације, коловоза, ограда, сливника, лежишта, оштећених секундарних елемената и дотрајалих пешачких стаза на мостовима, надвожњацима, подвожњацима и вијадуктима;</p>
			<p class="Basic-Paragraph">5) постављање елемената интелигентних транспортних система, система и уређаја за наплату путарине, сигурносне опреме у тунелима, опреме и уређаја за заштиту јавног пута, саобраћаја и околине, саобраћајне сигнализације, за чије постављање није потребно прибавити грађевинску дозволу;</p>
			<p class="Basic-Paragraph">6) обнављање антикорозивне заштите челичних конструкција мостова, надвожњака, подвожњака и вијадуката;</p>
			<p class="Basic-Paragraph">7) замена или поправка постојећих дренажних система и хидроизолације у тунелима и поправка тунелске облоге;</p>
			<p class="Basic-Paragraph">8) поправка оштећених потпорних, обложних и порталних зидова;</p>
			<p class="Basic-Paragraph">9) замена дренажних и система за одводњавање јавног пута и путног објекта.</p>
			<p class="clan">Члан 3.</p>
			<p class="Basic-Paragraph">Радови на рехабилитацији јавног пута  изводе се уз техничко регулисање саобраћаја, на основу пројекта саобраћаја и саобраћајне сигнализације током извођења радова,  у складу са прописима којима се уређује техничко регулисање саобраћаја.</p>
			<p class="Basic-Paragraph">Радови на постављању елемената сталне саобраћајне сигнализације, изводе се на основу саобраћајног пројекта, у складу са прописима којима се уређује безбедност саобраћаја на путевима.</p>
			<p class="Basic-Paragraph">Радови на рехабилитацији јавног пута изводе се у складу са техничким прописима и стандардима којима се уређују грађевински радови.</p>
			<p class="clan">Члан 4.</p>
			<p class="Basic-Paragraph">Технички услови за извођење радова на рехабилитацији јавног пута су: </p>
			<p class="Basic-Paragraph">1) технички опис, који садржи:</p>
			<p class="Basic-Paragraph">(1) податке о управљачу јавног пута (назив, ПИБ, матични број, одговорно лице);</p>
			<p class="Basic-Paragraph">(2) податке о јавном путу или путном објекту на којем се врши рехабилитација (ознака, деоница, стационажа почетка и краја планираних радова);</p>
			<p class="Basic-Paragraph">(3) податке о врсти радова из члана 2. овог правилника;</p>
			<p class="Basic-Paragraph">(4) планирани датум почетка и завршетка радова;</p>
			<p class="Basic-Paragraph">(5) опис постојећег стања пута;</p>
			<p class="Basic-Paragraph">(6) технологију извођења планираних радова;</p>
			<p class="Basic-Paragraph">2) предмер и предрачун радова, који садрже: </p>
			<p class="Basic-Paragraph">(1) ознаку пута и деонице пута; </p>
			<p class="Basic-Paragraph">(2) стационажу почетка и краја планираних радова; </p>
			<p class="Basic-Paragraph">(3) називе планираних позиција радова, јединице мере, количине, јединичне цене; </p>
			<p class="Basic-Paragraph">(4) укупну вредност радова без ПДВ-а.</p>
			<p class="clan">Члан 5.</p>
			<p class="Basic-Paragraph">Извештај о изведеним радовима на рехабилитацији јавног пута садржи податке о:</p>
			<p class="Basic-Paragraph">1) управљачу јавног пута (назив, ПИБ, матични број, одговорно лице);</p>
			<p class="Basic-Paragraph">2) извођачу радова (назив, ПИБ, матични број, одговорно лице);</p>
			<p class="Basic-Paragraph">3) јавном путу или путном објекту на коме је вршена рехабилитација (ознака, деоница, стационажа почетка и краја радова);</p>
			<p class="Basic-Paragraph">4) врсти радова из члана 2. овог правилника;</p>
			<p class="Basic-Paragraph">5) датуму почетка и завршетка радова;</p>
			<p class="Basic-Paragraph">6) укупној вредности радова.</p>
			<p class="Basic-Paragraph">Саставни део извештаја о изведеним радовима су:</p>
			<p class="Basic-Paragraph">1) изјава одговорног извођача радова и надзорног органа да су радови изведени у складу са предмером, предрачуном и техничким описом радова;</p>
			<p class="Basic-Paragraph">2) изјава управљача јавног пута о уношењу измењених података о јавном путу у  базу података.</p>
			<p class="clan">Члан 6.</p>
			<p class="Basic-Paragraph">Овај правилник ступа на снагу осмог дана од дана објављивања у ,,Службеном гласнику Републике Србије”.</p>
			<p class="potpis">Број 011-00-00565/2018-03</p>
			<p class="potpis">У Београду, 19. марта 2019. године</p>
			<p class="potpis">Министар,</p>
			<p class="potpis">проф. др <span class="bold">Зорана З. Михајловић,</span> с.р.</p>
	</div>

