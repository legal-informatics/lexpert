

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 48. став 4. и члана 49. став 2. Закона о електронском документу, електронској идентификацији и услугама од поверења у електронском пословању („Службени гласник РС”, број 94/17), </p>
			<p class="Basic-Paragraph">Министар трговине, туризма и телекомуникација доноси</p>
			<p class="odluka-zakon">ПРАВИЛНИК </p>
			<p class="odluka-zakon">о валидацији квалификованог електронског потписа и квалификованог електронског печата</p>
			<p class="centar">"Службени гласник РС", број 43 од 19. јуна 2019.</p>
			<p class="bold">Предмет Правилника</p>
			<p class="clan">Члан 1. </p>
			<p class="Basic-Paragraph">Овим правилником ближе се прописују услови за поступак валидације квалификованог електронског потписа и квалификованог електронског печата и услови за пружање услуге квалификоване валидације квалификованог електронског потписа и квалификованог електронског печата.</p>
			<p class="bold">Значење појединих израза</p>
			<p class="clan">Члан 2.</p>
			<p class="Basic-Paragraph">Поједини изрази у смислу овог правилника имају следеће значење:</p>
			<p class="Basic-Paragraph">1) <span class="italik">услуга квалификоване валидације</span> је заједнички назив за услугу квалификоване валидације квалификованог електронског потписа и услугу квалификоване валидације квалификованог електронског печата;</p>
			<p class="Basic-Paragraph">2) <span class="italik">апликација за валидацију </span>је софтверски производ у оквиру кога је технички имплементирана валидација квалификованог електронског потписа односно печата;</p>
			<p class="Basic-Paragraph">3) <span class="italik">управљачка апликација </span>је софтверски производ који користи апликацију за валидацију да би се извршила валидација квалификованог електронског потписа односно печата;</p>
			<p class="Basic-Paragraph">4) <span class="italik">статус валидације </span>је крајњи резултат валидације који производи апликација за валидацију и који враћа управљачкој апликацији;</p>
			<p class="Basic-Paragraph">5) <span class="italik">извештај валидације </span>је извештај о валидацији који апликација за валидацију испоручује управљачкој апликацији и путем ње поуздајућој страни да би се омогућио увид у разлоге из којих је произашао одговарајући статус валидације.</p>
			<p class="bold">Апликација за валидацију и управљачка апликација</p>
			<p class="clan">Члан 3.</p>
			<p class="Basic-Paragraph">Систем из члана 48. став 2. Закона о електронском документу, електронској идентификацији и услугама од поверења у електронском пословању (у даљем тексту: Закон) који се користи за валидацију квалификованог електронског потписа односно печата обухвата апликацију за валидацију, у оквиру које је технички имплементирана валидација, и управљачку апликацију путем које поуздајућа страна иницира валидацију и добија статус валидације и извештај валидације. </p>
			<p class="Basic-Paragraph">Техничка имплементација валидације из става 1. овог члана мора да буде у складу са условима из Закона.</p>
			<p class="Basic-Paragraph">Апликација за валидацију и управљачка апликација морају да буду сагласне захтевима стандарда ETSI EN 319 102-1 „Electronic Signatures and Infrastructures (ESI); Procedures for Creation and Validation of AdES Digital Signatures; Part 1: Creation and Validation” који се односи на валидацију (енглески: „signature validation”) и захтевима стандарда ETSI TS 119 172-4 „Electronic Signatures and Infrastructures (ESI); Signature policies; Part 4: Signature validation policy for European qualified electronic signatures/seals using trusted lists” који се сходно примењују за Јавну листу квалификованих услуга од поверења.</p>
			<p class="bold">Статус валидације</p>
			<p class="clan">Члан 4.</p>
			<p class="Basic-Paragraph">Статус валидације може имати једну од три вредности: „успешно”, „неодређено” и „неуспешно”.</p>
			<p class="Basic-Paragraph">Статус валидације „успешно” значи да су све криптографске провере потписа односно печата, као и све друге провере у складу са правилима за валидацију из члана 3. став 2. овог правилника успешне.</p>
			<p class="Basic-Paragraph">Статус валидације „неодређено” значи да нису испуњени сви услови за статус валидације „успешно”, с тим да постоји могућност да се стекну услови за статус валидације „успешно” на основу додатних чињеница које су се у поступку валидације сматрале непознатим. </p>
			<p class="Basic-Paragraph">Статус валидације „неуспешно” значи да нису испуњени услови ни за статус валидације „успешно” ни за статус валидације „неодређено”.</p>
			<p class="Basic-Paragraph">Апликација за валидацију може омогућити да преко управљачке апликације буду наведени додатни услови којима се прецизирају чињенице од значаја за валидацију у случајевима када би без тих чињеница статус валидације био „неодређено”.</p>
			<p class="Basic-Paragraph">Приликом примене стандарда на које се упућује из овог правилника, за статусе валидације „успешно”, „неодређено” и „неуспешно” се примењују захтеви који се односе на статусе који су у стандардима означени са „TOTAL-PASSED”, „INDETERMINATE” и „TOTAL-FAILED”, тим редом.</p>
			<p class="bold">Примена стандарда ETSI TS 119 441</p>
			<p class="clan">Члан 5.</p>
			<p class="Basic-Paragraph">Услуга квалификоване валидације обавља се сагласно захтевима стандарда ETSI TS 119 441 „Electronic Signatures and Infrastructures (ESI); Policy requirements for TSP providing signature validation services” (у даљем тексту: ETSI TS 119 441) који се односе на услугу квалификоване валидације, укључујући захтеве из других стандарда на које се из тог стандарда директно и индиректно упућује, одговарајућим међународним стандардима и препорукама, односно другим стандардима, документима и препорукама које се односе на пружање услуге квалификоване валидације утврђеним овим правилником.</p>
			<p class="bold">Политика услуге квалификоване валидације и практична правила услуге квалификоване валидације</p>
			<p class="clan">Члан 6.</p>
			<p class="Basic-Paragraph">Политика услуге квалификоване валидације (у даљем тексту: политика услуге валидације) дефинише захтеве које треба да испуњава услуга квалификоване валидације, док практична правила за пружање услуге квалификоване валидације (у даљем тексту: практична правила услуге валидације) дефинишу оперативне процедуре у циљу испуњења тих захтева, тј. начин на који пружалац услуге квалификоване валидације испуњава техничке, организационе и процедуралне захтеве пословања који су одређени у политици валидације.</p>
			<p class="Basic-Paragraph">Политика услуге валидације дефинише се независно од специфичног оперативног окружења пружаоца услуге квалификоване валидације, док практична правила услуге валидације дају детаљан опис организационе структуре, оперативних процедура, као и физичко и рачунарско окружење пружаоца услуге квалификоване валидације.</p>
			<p class="bold">Услови које треба да испуњавају политика услуге валидације и практична правила услуге валидације</p>
			<p class="clan">Члан 7.</p>
			<p class="Basic-Paragraph">Политика услуге валидације и практична правила услуге валидације морају бити усклађени са одредбама Закона, одредбама прописа донетих на основу Закона, као и захтевима стандарда који су тим прописима прописани да се примењују.</p>
			<p class="Basic-Paragraph">Политика услуге валидације треба да испуњава захтеве из стандарда ETSI TS 119 441, укључујући захтеве из других стандарда на које се из тог стандарда директно и индиректно упућује, а који се односе на политику услуге валидације (енгл. „signature validation service policy”). </p>
			<p class="Basic-Paragraph">Практична правила услуге валидације треба да испуњавају захтеве из стандарда ETSI TS 119 441, укључујући захтеве из других стандарда на које се из тог стандарда директно и индиректно упућује, а који се односе на практична правила услуге валидације (енгл. „signature validation service practice statement”). </p>
			<p class="bold">Подржани формати електронског потписа односно печата</p>
			<p class="clan">Члан 8.</p>
			<p class="Basic-Paragraph">Услуга квалификоване валидације обавезно подржава формате електронског потписа односно печата који испуњавају услове из члана 4. став 2. Правилника о условима за поступке и технолошка решења који се користе током поузданог електронског чувања докумената („Службени гласник РС”, број 94/18).</p>
			<p class="bold">Технички протокол комуникације</p>
			<p class="clan">Члан 9.</p>
			<p class="Basic-Paragraph">Услуга квалификоване валидације треба да омогући коришћење услуге путем протокола за валидацију сагласно стандарду ETSI TS 119 442 „Electronic Signatures and Infrastructures (ESI); Protocol profiles for trust service providers providing AdES digital signature validation services”. </p>
			<p class="bold">Кориснички интерфејс</p>
			<p class="clan">Члан 10.</p>
			<p class="Basic-Paragraph">Поред коришћења услуге на начин из члана 9. овог правилника, услуга квалификоване валидације може да обухвати и кориснички интерфејс путем кога се може користити услуга и у том случају кориснички интерфејс, поред приказа статуса валидације, треба да:</p>
			<p class="Basic-Paragraph">1) представи резултат криптографске провере потписа односно печата (у даљем тексту: верификација) на начин који је јасан кориснику;</p>
			<p class="Basic-Paragraph">2) омогући, на захтев корисника, сажет приказ резултата валидације у форми разумљивој за корисника;</p>
			<p class="Basic-Paragraph">3) омогући приказ извештаја валидације;</p>
			<p class="Basic-Paragraph">4) у случају валидације електронског потписа омогући приказ идентитета потписника, укључујући:</p>
			<p class="Basic-Paragraph">(1) име и презиме или псеудоним потписника , при чему у случају навођења псеудонима мора бити јасно назначено да је у питању псеудоним,</p>
			<p class="Basic-Paragraph">(2) ЈМБГ, односно евиденцијски број за странца, уколико је садржан у сертификату,</p>
			<p class="Basic-Paragraph">(3) бројеве путних исправа, уколико су садржани у сертификату,</p>
			<p class="Basic-Paragraph">(4) остале атрибуте поља „Subject” из сертификата који нису обухваћени подацима из подтачке од (1) до (3) ове тачке, уколико постоје,</p>
			<p class="Basic-Paragraph">(5) потписане атрибуте (енгл. „signed attributes”), уколико постоје,</p>
			<p class="Basic-Paragraph">(6) назив пружаоца услуге издавања квалификованог електронског сертификата који је издао сертификат;</p>
			<p class="Basic-Paragraph">5) у случају валидације електронског печата омогући приказ идентитета печатиоца, укључујући:</p>
			<p class="Basic-Paragraph">(1) назив односно пуно пословно име печатиоца,</p>
			<p class="Basic-Paragraph">(2) матични број печатиоца, уколико је садржан у сертификату,</p>
			<p class="Basic-Paragraph">(3) порески идентификациони број печатиоца, уколико је садржан у сертификату,</p>
			<p class="Basic-Paragraph">(4) остале атрибуте поља „Subject” из сертификата који нису обухваћени подацима из подтачке од (1) до (3) ове тачке, уколико постоје,</p>
			<p class="Basic-Paragraph">(5) потписане атрибуте (енгл. „signed attributes”), уколико постоје,</p>
			<p class="Basic-Paragraph">(6) назив пружаоца услуге издавања квалификованог електронског сертификата који је издао сертификат;</p>
			<p class="Basic-Paragraph">6) прикаже напомену да је верификација извршена по правилима за верификацију квалификованог електронског потписа односно печата у складу са прописима Републике Србије;</p>
			<p class="Basic-Paragraph">7) прикаже напомену о додатним условима којима се прецизирају чињенице од значаја за валидацију из члана 4. став 5. овог правилника, уколико такви додатни услови постоје;</p>
			<p class="Basic-Paragraph">8) буде сагласна са одредбама стандарда ETSI TS 119 101 „Electronic Signatures and Infrastructures (ESI); Policy and security requirements for applications for signature creation and signature validation” које се односе кориснички интерфејс (енгл. „user interface”).</p>
			<p class="clan">Члан 11.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-39/2019-12</p>
			<p class="potpis">У Београду, 1. јуна 2019. године</p>
			<p class="potpis">Министар,</p>
			<p class="potpis">др <span class="bold">Расим Љајић,</span> с.р.</p>
	</div>

