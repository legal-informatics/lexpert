


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>На основу члана 56. Закона о заштити природе („Службени гласник РС”, бр. 36/09, 88/09 и 91/10 – исправка) и члана 9. Уредбе о заштити Специјалног резервата природе „Делиблатска пешчара” („Службени гласник РС”, бр. 03/02 и 81/08), </p>
				<p>Управни одбор ЈП „Војводинашуме” је на XXXVI седници одржаној 27. јуна 2013. године, донео</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о унутрашњем реду и чуварској служби Специјалног резервата природе „Делиблатска пешчара”</p>
				<p class="auto-style1">"Службени гласник РС", број 10 од 8. фебруара 
				2016.</p>
				<p class="naslov">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Делиблатска пешчара” (у даљем тексту: Резервата), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Резервата спроводе режими заштите утврђени чланом 35. Закона и чл. 4, 5. и 6. Уредбе о заштити Специјалног резервата природе „Делиблатска пешчара” (у даљем тексту: Уредба). </p>
				<p class="clan">Члан 2.</p>
				<p>Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: корисник), односно на лица која имају пребивалиште или боравиште на подручју Резервата, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Резервата, као и на посетиоце Резервата. </p>
				<p>Посетилац Резервата је лице које из научних, образовних, рекреативних, туристичких, спортских и културних потреба и разлога борави на подручју Резервата краће од 15 дана, као и лице у транзиту кроз подручје Резервата (у даљем тексту: посетилац).</p>
				<p class="clan">Члан 3.</p>
				<p>Управљање Резерватом Уредбом је поверено Јавном предузећу за газдовање шумама „Војводинашуме”, Петроварадин.</p>
				<p>Послове управљања непосредно врши Шумско газдинство „Банат”, Панчево (у даљем тексту: управљач).</p>
				<p class="clan">Члан 4.</p>
				<p>Корисници и посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара и других овлашћених лица управљача. </p>
				<p>У планирању и предузимању радова и активности на подручју Резервата, корисници и посетиоци дужни су да поштују закон, Уредбу и План управљања Резервата.</p>
				<p class="clan">Члан 5.</p>
				<p>За коришћење Резервата и услуга управљача, корисник и посетилац плаћају накнаду управљачу, сходно члану 70. Закона.</p>
				<p>Висину, начин обрачуна и наплате накнаде управљач прописује посебним актом, уз сагласност надлежног министарства (у даљем тексту: министарство).</p>
				<p class="clan">Члан 6.</p>
				<p>Унутрашњи ред Резервата управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 7.</p>
				<p>Улазак, кретање и боравак посетилаца је дозвољен уз најаву и пратњу овлашћеног лица – чувара (у даљем тексту: чувар). Лице или групе лица се пре уласка у Резерват морају јавити чувару или другом одређеном лицу на приступним местима, која буду одређена и означена. </p>
				<p>Улазак у Резерват моторним возилом може се забранити или ограничити, у складу са посебним прописом, ако се ради о транспорту опасних материја.</p>
				<p>Управљач може краткотрајно заустављати моторна возила на уласку у Резерват уколико на јавном путу заснује улазну станицу у складу са чланом 68. ст. 3, 4. и 5. Закона.</p>
				<p>Начин заснивања и рада улазних станица управљач ће прописати посебним актом, у складу са законом.</p>
				<p class="clan">Члан 8.</p>
				<p>Боравак на подручју Резервата је слободан и без ограничења осим на местима, у време и на начин утврђеним овим правилником.</p>
				<p>Забрањен је улазак односно приступ без одобрења управљача или пратње чувара на површине односно места на којима је Уредбом утврђен режим заштите I степена, као и на места и објекте за које је Планом управљања Резервата одређен такав режим посете због потребе очувања дивље флоре и очувања, прихране и праћења дивљих животиња.</p>
				<p>Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из става 1. овог члана не мора се прибавити односно обезбедити, већ се те активности пријављују управљачу.</p>
				<p class="clan">Члан 9.</p>
				<p>Површине, места и објекти из члана 8. овог правилника су нарочито:</p>
				<p>1) површине на којима је Уредбом утврђен режим заштите I степена у Комплексима посебне заштите:</p>
				<p>– К 3 Мала Тилва – Ћарлика, површине 414 ha, општина Ковин, катастарска општина Делиблатски песак;</p>
				<p>– К 4 Краван, површине 58 ha, општина Ковин, катастарска општина Делиблатски песак;</p>
				<p>– К 5 Хубертов бунар – Орлово гнездо – Вићино сено, површине 82 ha, општина Ковин, катастарска општина Делиблатски песак;</p>
				<p>– К 6 Рошијана – Липар – Црни врх, површине 280 ha, општина Вршац, катастарска општина Шушара;</p>
				<p>– К 7 Рујеве урвине – Бендин брест, површине 64 ha, општина Ковин, катастарска општина Дубовац;</p>
				<p>– К 8 Хероња, површине 217 ha, општина Ковин, катастарска општина Делиблатски песак;</p>
				<p>– К 9 Дуго поље, површине 141 ha, општина Ковин, катастарска општина Дубовац;</p>
				<p>– К 11 Два чвора – Кеиа лакулуи, површине 123 ha, општина Ковин, катастарска општина Дубовац;</p>
				<p>– К 12 Бара Замфира, површине 207 ha, општина Бела Црква, катастарска општина Кајтасово;</p>
				<p>2) станишта од приоритетног значаја за заштиту односно места од посебног значаја за очување строго заштићених врста (Подручја посебне заштите као и Области ван Комплекса посебне заштите и Подручја посебне заштите);</p>
				<p>3) површине, места и објекти за реинтродукцију биљних и животињских врста и прихрану птица грабљивица, вукова и других животиња;</p>
				<p>4) простор око стабала дрвећа на којима се налазе гнезда орла белорепана и других значајних врста птица полупречника 50 метара, где се забрањује приступ у репродукционом периоду;</p>
				<p>Површине, места и објекте из става 1. овог члана управљач ће означити на видљив и јасан начин.</p>
				<p class="clan">Члан 10.</p>
				<p>За коришћење чамаца и других пловних објеката (у даљем тексту: пловило) на води Дунава, власници односно корисници пловила прибављају одобрење управљача.</p>
				<p>Забрањена је употреба пловила без одобрења управљача или супротно условима који су утврђени у одобрењу. </p>
				<p>Забрањена је употреба пловила са мотором снаге веће од 7,35 кW, осим пловила чуварске службе Резервата.</p>
				<p>Забрањено је кретање пловила по мраку и у условима слабе дневне видљивости.</p>
				<p>За коришћење пловила за обављање послова на управљању водоакумулацијом и одржавању хидроенергетских објеката не прибавља се одобрење већ се те активности претходно пријављују управљачу.</p>
				<p>Управљач ће посебним актом прописати ближе услове употребе пловила, начин вођења њихове евиденције и издатих одобрења.</p>
				<p class="clan">Члан 11.</p>
				<p>Кретање, заустављање и паркирање моторних возила, односно возила на моторни погон на путевима и приступ одређеним местима и објектима на подручју Резервата могу се, на основу договора са управљачима тих путева и органом надлежним за безбедност саобраћаја на путевима, регулисати односно забранити или ограничити за све или одређене категорије учесника у саобраћају.</p>
				<p>О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Резервата на којима није дозвољено кретање, заустављање или паркирање моторних возила видно се обележавају.</p>
				<p>Забрањена је употреба возила на путевима супротно обавештењу и ознакама из става 2. овог члана.</p>
				<p class="clan">Члан 12.</p>
				<p>Камповање и логоровање унутар граница Резервата је забрањено. </p>
				<p class="clan">Члан 13.</p>
				<p>Власници и корисници земљишта и других непокретности дужни су да допусте приступ и пролаз чуварима и другим овлашћеним лицима управљача у вршењу службених радњи, као и лицима која са одобрењем управљача обављају истраживачке и друге активности Резервата.</p>
				<p>Забрањено је спречавање или ометање чувара и других овлашћених лица у вршењу радњи и активности из става 1. овог члана. </p>
				<p class="clan">III. ЗАШТИТА ПРИРОДНИХ ВРЕДНОСТИ </p>
				<p class="clan">Члан 14.</p>
				<p>Корисници и посетиоци дужни су да примењују мере заштите природних и других вредности и животне средине у складу са законом, Уредбом и Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11), (у даљем тексту: Правилник о дивљим врстама) и овим правилником, меродавним законима и прописима донетим на основу тих закона.</p>
				<p class="clan">Члан 15.</p>
				<p>Биљке и гљиве које живе у слободној природи на подручју Резервата а којима је Правилником о дивљим врстама утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње које живе, повремено или сезонски бораве у слободној природи на подручју Резервата, а којима је Правилником о дивљим врстама, утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Резервата нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу управљача. </p>
				<p>Лице из става 3. овог члана и управљач могу се договорити да управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и министарство, о чему управљач саставља записник и води евиденцију. </p>
				<p>Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
				<p class="clan">Члан 16.</p>
				<p>Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05, 22/07, 38/08, 9/10 и 69/11) могу се сакупљати на подручју Резервата на начин и под условима утврђеним претходно споменутим прописом и Уредбом.</p>
				<p>Лица која врше сакупљање дивље флоре и фауне из става 1. овог члана на подручју Резервата дужна су да чувару или другом овлашћеном лицу управљача пријаве дневне количине и врсте сакупљене флоре и фауне.</p>
				<p>Сакупљање дивље флоре и фауне из става 1. овог члана није дозвољено на површинама на којима је Уредбом утврђен режим заштите I степена. </p>
				<p>За сакупљање дивље флоре и фауне на површинама и местима која су утврђена чланом 9. тач. 2), 3) и 4) овог правилника, у шумама и шумском земљишту у државној својини, као и на земљишту у јавној и задружној својини на коме је Уредбом утврђен режим заштите II степена потребно је прибавити одобрење управљача. </p>
				<p>Сакупљање дивље флоре и фауне на земљишту у приватној својини на коме је Уредбом утврђен режим заштите II степена дозвољено је само власницима односно корисницима тог земљишта.</p>
				<p>Одобрење из става 4. овог члана може се привремено ускратити или ограничити због потребе очувања флоре и фауне.</p>
				<p>Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.</p>
				<p class="clan">Члан 17.</p>
				<p>Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Резервата користити на начин и под условима из тих прописа.</p>
				<p>За приступ и боравак на местима у Резервату која су утврђена чланом 9. тач. 2), 3) и 4) овог правилника, ради коришћења дивље флоре и фауне у оквиру допуштених активности шумарства, пољопривреде, лова и риболова, потребно је прибавити одобрење управљача.</p>
				<p>Лов, односно приступ и боравак ловаца са оружјем и псима на местима из става 2. овог члана није дозвољен.</p>
				<p class="clan">Члан 18.</p>
				<p>Забрањено је без одобрења управљача остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта некрофагих врста птица.</p>
				<p class="clan">Члан 19.</p>
				<p>На подручју Резервата у режиму заштите I степена забрањује се коришћење природних богатстава и искључују сви други облици коришћења простора и активности, осим научних истраживања и контролисане едукације. </p>
				<p>На подручју режима заштите II степена забрањено је: уношење алохтоних врста биљака и животиња. </p>
				<p>На подручју режима заштите III степена забрањује се: сакупљање и коришћење биљних и животињских врста заштићених као природне реткости, промена намене пашњачких површина и њихово пошумљавање, замена аутохтоних шума састојинама алохтоних врстa. </p>
				<p>На подручју Резервата обавезни су контрола и сузбијање врста биљака и животиња које је надлежно министарство прогласило за инвазивне. </p>
				<p>Забрањено је поступање са алохтоним и инвазивним врстама биљака и животиња супротно одредбама ст. 1, 2, 3. и 4. овог члана.</p>
				<p class="clan">Члан 20.</p>
				<p>Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из чл. 15, 16. и 17. са информацијама од значаја за њихово препознавање, заштиту и режим коришћења.</p>
				<p class="clan">Члан 21.</p>
				<p>Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.</p>
				<p>Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави надлежном министарству у року од осам дана од дана проналаска и предузме мере заштите од уништења, оштећивања или крађе. </p>
				<p>Налазач и управљач могу се споразумети да управљач изврши пријаву и предузме мере из става 2. овог члана уместо налазача.</p>
				<p>Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, кристалних творевина, фосилних остатака и артефаката из објеката геолошког наслеђа, остављање отпадака, употреба материја којима се могу загадити воде, исписивање графита и ложење ватре у тим објектима.</p>
				<p>У циљу научног истраживања, заштите и уређења објеката геолошког наслеђа може се допустити узимање и изношење предмета из става 1. овог члана, односно вршење мањих промена на деловима објеката геолошког наслеђа, у складу са чл. 97, 98. и 99. Закона и под условима и на начин који ће се утврдити актом Владе из члана 25. став 2. Закона, као и уз одобрење управљача.</p>
				<p class="clan">Члан 22.</p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Резервата.</p>
				<p>Управљач ће на видан и погодан начин обележити објекте и места са културно-историјским вредностима на подручју Резервата.</p>
				<p>Забрањене су активности и радње из ст. 2. и 3. овог члана.</p>
				<p class="clan">Члан 23.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет.</p>
				<p>У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински завод за заштиту природе (у даљем тексту: завод).</p>
				<p>Носилац пројекта дужан је да планиране радове и активности из става 2. овог члана писмено пријави управљачу.</p>
				<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 24.</p>
				<p>Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.</p>
				<p>На подручју Резервата није допуштено орање, осим на подручју Врела, Баре Замфира и Думаче. </p>
				<p>На површинама на којима је утврђен режим заштите I степена није допуштено обављати пољопривредну делатност, односно обрађивати земљиште, косити траву и напасати стоку.</p>
				<p>На површинама са режимима заштите III степена забрањена је промена намена пашњачких површина и њихово пошумљавање. </p>
				<p>На површинама на којима је утврђен режим заштите II степена, изградња и рад објеката за гајење стоке и живине ограничава се на мини и средње фарме у оквиру постојећих породичних пољопривредних газдинстава. </p>
				<p>На површинама на којима је утврђен режим заштите III степена, капацитет и други услови изградње и рада објеката за гајење стоке и живине нису ограничени. </p>
				<p>Објекти за одлагање стајског и другог органског ђубрива морају задовољавати прописе и стандарде заштите животне средине и санитарне заштите изворишта за снабдевање водом за пиће.</p>
				<p>Није допуштено спаљивање органских остатака после жетве усева док се ватра евентуално може користити за уништавање корова и отпадака на малим површинама и у строго контролисаним условима, у складу са прописима који регулишу заштиту од пожара и уз пријаву тих радова управљачу.</p>
				<p>Забрањено је обављати пољопривредну делатност супротно одредбама овог члана. </p>
				<p class="clan">Члан 25.</p>
				<p>На површинама на којима је утврђен режим заштите II и III степена, дозвољена је примена хемијских и других средстава у пољопривреди на начин, односно са врстама и количинама тих средстава и у време како је регулисано Законом о средствима за заштиту биља и Законом о здрављу биља („Службени гласник РС”, број 41/09) и другим меродавним прописима из области пољопривреде, вода и хемикалија.</p>
				<p>Управљач ће одговарајућим мерама и активностима подстицати пољопривреднике на што мању употребу хемијских средстава на подручју Резервата и помагати прелазак на органску пољопривредну производњу.</p>
				<p class="clan">Члан 26.</p>
				<p>Гајење, заштита и коришћење шума врши се у складу са Законом о шумама, прописима донетим на основу тог закона, чл. 18. и 35. Закона, Уредбом и овим правилником.</p>
				<p>Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима. </p>
				<p>Газдовање шумама сопственика за које се не доносе основе газдовања врши се на основу програма газдовања и годишњих планова газдовања. </p>
				<p>На подручју Резервата, Управљач је корисник шума у државној својини којима газдује у оквиру газдинских јединица (Г.Ј.): Шумско газдинство „Банат” Панчево: Г.Ј. „Делиблатски песак”, Г.Ј. „Карловачке шуме”, Г.Ј. „Думача”, Г.Ј. „Мајур”. Остали корисници шума, предузећа у приватном власништву, газдују Г.Ј. „Златар” Мраморак, Г.Ј. „Пешчара” Делиблато и Г.Ј. „7. јул” Гај.</p>
				<p>Управљач обавештава Завод о донетим годишњим плановима газдовања шумама и пружа основне податке о обиму, динамици и просторној расподели планираних радова. </p>
				<p class="clan">Члан 27.</p>
				<p>Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, број 31/10), прописа донетих на основу тог закона, Закона о заштити и одрживом коришћењу рибљег фонда („Службени гласник РС”, број 36/09), Уредбе и овог правилника.</p>
				<p>Резерват обухвата део водног подручја реке Дунав.</p>
				<p>Јавно предузеће за управљање водама „Воде Војводине”, Нови Сад доноси планове и годишње програме управљања водама, води регистре заштићених области и катастре водних објеката на водним подручјима из става 2. овог члана.</p>
				<p>На површинама на којима је утврђен режим заштите I степена коришћење вода је допуштено само за научно истраживачки рад и контролисану едукацију.</p>
				<p>На подручју режима заштите II степена осим забрана која се односе на подручја режима заштите III степена, забрањено је: неконтролисано задржавање пловних објеката и избацивање отпадних материја из њих. </p>
				<p>На подручју режима заштите III степена забрањује се: изградња индустријских и других објеката чији рад и постојање могу изазвати неповољне промене квалитета земљишта, воде, ваздуха, живог света и лепоте предела, односно извођење радова који могу нарушити морфолошке и хидролошке карактеристике терена и интегритет простора, испуштање непречишћених отпадних вода, формирање депонија, изградња викенд објеката и викенд насеља изван грађевинских подручја утврђених посебним планским и урбанистичким документима. </p>
				<p>ЈП „Воде Војводине” и ХЕ „Ђердап” дужни су да редовно обавештавају управљача о планираном режиму рада и очекиваним већим осцилацијама нивоа воде у водоакумулацији „Ђердап”, као и да обезбеде минимални одрживи проток у акумулацији у складу са прописима и издатим водним актима.</p>
				<p>ХЕ „Ђердап” надокнадиће управљачу штету причињену живом свету и створеним вредностима услед наглог, технички неоправданог испуштања воде из водоакумулације „Ђердап”. </p>
				<p class="clan">Члан 28.</p>
				<p>Планови управљања водама усклађују се са Уредбом и Планом управљања Резервата.</p>
				<p>Управљач и ЈП „Воде Војводине” сарађују у стварима од заједничког интереса за управљање Резерватом и водним подручјима, посебно на усклађивању докумената из става 1. овог члана.</p>
				<p>ЈП „Воде Војводине” ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју Резервата које води на основу законских овлашћења.</p>
				<p class="clan">Члан 29.</p>
				<p>Експлоатација минералних сировина врши се у складу са Законом о рударству и геолошким истраживањима („Службени гласник РС”, бр. 44/95, 101/05 – др. закон, 85/05 – др. закон 34/06 и 88/11), прописима донетим на основу тог закона, Уредбом и овим правилником.</p>
				<p>На подручју Специјалног резервата Делиблатска пешчара у режиму заштите I степена забрањује се коришћење природних богатстава и искључују сви други облици коришћења простора и активности, осим научних истраживања и контролисане едукације. </p>
				<p>Управљач може обрачунати и наплатити накнаду за обављање делатности експлоатације минералних сировина у складу са посебним актом. </p>
				<p class="clan">V. ЛОВ И РИБОЛОВ</p>
				<p class="clan">Члан 30.</p>
				<p>Активности лова на подручју Резервата обављају се у складу Законом о дивљачи и ловству („Службени гласник РС”, број 18/10), прописима донетим на основу тог закона, Законом, Уредбом и овим правилником. </p>
				<p>Газдовање ловиштима на подручју Резервата врши се на основу програма развоја ловног подручја, ловних основа и годишњих програма газдовања ловиштима.</p>
				<p>На подручју Резервата, управљач односно ЈП „Војводинашуме” (ШГ „Банат” Панчево) је корисник ловишта „Делиблатска пешчара”. Корисници осталих ловишта су ловачка удружења: „Нера” Бела Црква, „Кула” Вршац, „Средњи Банат – југ” Ковин, „Средњи Банат” Алибунар, „Голуб” Велико Градиште, „Војвода Миленко” Пожаревац и „Храстовача” Костолац.</p>
				<p>Управљач односно корисници ловишта обавештавају Завод о донетим годишњим плановима газдовања ловиштима и пружају основне податке о планираним ловним активностима. </p>
				<p>Управљач може наплатити накнаду ловачком удружењу за обављање активности лова на подручју Резервата у складу са посебним актом који доноси. </p>
				<p class="clan">Члан 31.</p>
				<p>Заштита и коришћење фауне риба на подручју Резервата врши се у складу са Законом о заштити и одрживом коришћењу рибљег фонда, прописима донетим на основу тог закона, Уредбом и овим правилником.</p>
				<p>Риболовне воде на простору Резервата припадају Рибарском подручју „Лабудово окно” (у даљем тексту: Рибарско подручје), које је одређено посебним актом управљача, у складу са законом.</p>
				<p>Управљач односно ЈП „Војводинашуме” је корисник Рибарског подручја. </p>
				<p class="clan">Члан 32.</p>
				<p>На Рибарском подручју дозвољене су активности спортског риболова, осим на риболовним водама у оквиру површина са режимом заштите I степена, где су све активности риболова забрањене.</p>
				<p>На Рибарском подручју може се вршити риболов у научноистраживачке сврхе и санациони излов под условима утврђеним законом и програмом управљања Рибарског подручја, а на основу дозволе надлежног министарства.</p>
				<p>На Рибарском подручју могу се организовати такмичења у спортском риболову, у складу са Уредбом и уз одобрење управљача.</p>
				<p class="clan">Члан 33.</p>
				<p>На риболовним водама Рибарског подручја утврђују се режими риболова и период ловостаја у складу са прописима који уређују заштиту и одрживо коришћење рибљег фонда.</p>
				<p>Управљач може, на основу указане потребе и дозволе надлежног министарства и у складу са програмом управљања Рибарским подручјем изменити односно пооштрити режим риболова и другачије одредити период ловостаја за одређене врсте риба.</p>
				<p>Управљач ће сваке године, после доношења годишњег програма управљања рибарским подручјем, на подесан начин учинити доступним заинтересованим риболовцима режим риболова и период ловостаја за ту годину и друге информације од значаја за заштиту и коришћење риболовних вода.</p>
				<p class="clan">Члан 34.</p>
				<p>Управљач, у складу са законом, издаје односно дистрибуира/продаје годишње и доплатне дозволе за рекреативни риболов.</p>
				<p class="clan">VI. СПОРТ, РЕКРЕАЦИЈА И ТУРИЗАМ </p>
				<p class="clan">Члан 35.</p>
				<p>На подручју Резервата могу се организовати спортска такмичења и активности рекреације на води и снегу, риболову, планинарству, бициклизму, мотоциклизму, аутомобилизму, параглајдингу и другим областима уколико се тим активностима не оштећују или угрожавају природне вредности и квалитет животне средине.</p>
				<p>На површинама на којима је утврђен режим заштите I степена, као и на утврђеним и обележеним стаништима и местима прихране птица и других животиња, забрањене су све спортске активности. </p>
				<p>У Резервату на подручју режима заштите II и III степена, за такмичења из става 1. овог члана организатор прибавља одобрење управљача и плаћа накнаду у складу са Одлуком о накнадама за коришћење Резервата, коју доноси управљач.</p>
				<p>Организатор је дужан да такмичење пријави управљачу најмање 30 дана, пре дана планираног за његов почетак.</p>
				<p>За планиране спортске активности код којих се основано претпоставља могућност утицаја на природне вредности Резервата и квалитет животне средине организатор, на основу обавештења управљача, прибавља услове заштите природе које издаје Завод.</p>
				<p>Забрањено је организовање такмичења без одобрења управљача и противно условима датим у одобрењу.</p>
				<p class="clan">Члан 36.</p>
				<p>На подручју Резервата правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, Законом, Уредбом и овим правилником.</p>
				<p class="clan">Члан 37.</p>
				<p>Туристичке групе и појединци могу у пратњи чувара или другог овлашћеног лица управљача посећивати и разгледати локалитете и површине на којима је утврђен режим заштите I степена, из образовних, рекреативних и општекултурних разлога и потреба.</p>
				<p>Управљач може за заинтересоване туристичке групе организовати обилазак других делова подручја Резервата. </p>
				<p>Намераване посете већег броја посетилаца односно обилазак из ст. 1. и 2. овог члана пријављују се управљачу најмање три дана раније.</p>
				<p>Управљач ће израдити и донети програм презентације Резервата којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Резервата и упознавање његових вредности, а посебно начин презентације вредности у оквиру активности екотуризма. </p>
				<p class="clan">Члан 38.</p>
				<p>За обављање делатности туризма и угоститељства из члана 37. и за услуге управљача из члана 38. овог правилника плаћа се накнада у складу са посебним актом управљача.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 39.</p>
				<p>Изградња објеката и уређење простора на подручју Резервата врши се у складу са Законом о планирању и изградњи („Службени гласник РС”, бр. 72/09, 81/09, 64/10, 24/11 и 121/12), прописима донетим на основу тог закона, просторним планом подручја посебне намене подручја Резервата („Службени гласник РС”, број 115/08), донетим урбанистичким плановима, законом, Уредбом и овим правилником.</p>
				<p>На подручју Резервата у режиму заштите I степена забрањује се коришћења простора и сви други облици активности, осим научних истраживања и контролисане едукације. </p>
				<p>На подручју режима заштите II степена, осим забрана које се односе на подручја режима заштите III степена, забрањено је: изводити чисту сечу шумских састојина, орање (осим на подручју Врела, Баре Замфира и Думаче) и изградња површина за камповање. </p>
				<p>На подручју режима заштите III степена забрањује се: изградња индустријских и других објеката чији рад и постојање могу изазвати неповољне промене квалитета земљишта, воде, ваздуха, живог света и лепоте предела, односно извођење радова који могу нарушити морфолошке и хидролошке карактеристике терена и интегритет простора, промена намене пашњачких површина и њихово пошумљавање, испуштање непречишћених отпадних вода, отварање позајмишта песка, формирање депонија, изградња викенд објеката и викенд насеља изван грађевинских подручја утврђених посебним планским и урбанистичким документима. </p>
				<p class="clan">Члан 40.</p>
				<p>Планиране радове на изградњи објеката и уређењу простора у подручју режима заштите III степена, носилац радова односно инвеститор (у даљем тексту: инвеститор) дужан је да писмено пријави управљачу, сходну члану 57. став 5. Закона.</p>
				<p>Пријава из става 1. овог члана садржи основне податке о инвеститору, врсти и обиму планираних радова, локацији и власништву на непокретностима.</p>
				<p>Управљач ће у року не дужем од 15 дана од дана подношења пријаве доставити инвеститору писано обавештење о томе да ли су радови законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.</p>
				<p>Управљач ће од инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
				<p>Инвеститор је дужан да један примерак пријаве почетка грађења објекта из члана 148. Закона о планирању и изградњи достави и управљачу. Уз пријаву, у којој наводи планирану динамику радова, инвеститор прилаже акт о условима заштите природе и грађевинску дозволу.</p>
				<p>На подручју режима заштите III степена за мање монтажне објекте привременог карактера на земљишту у јавној својини из члана 146. Закона о планирању и изградњи (киосци, летње и зимске баште, тезге и други покретни мобилијар, пловећа постројења, надстрешнице, спомен обележја и др.), чије постављање и уклањање обезбеђује и уређује локална самоуправа, потребна је сагласност управљача. </p>
				<p>Забрањено је радове на изградњи објеката и уређењу простора изводити односно обављати без пријаве из става 5. овог члана, а монтажне објекте из става 6. постављати без сагласности управљача.</p>
				<p class="clan">Члан 41.</p>
				<p>На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. став 11. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, управљач ће утврдити и на погодан начин објавити списак радова на изградњи објеката и уређењу простора које Инвеститор није дужан да пријави управљачу.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 42.</p>
				<p>Одржавање чистоће и управљање отпадом на подручју Резервата врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. </p>
				<p>Регионални и локални планови управљања отпадом усклађују се са Уредбом и Планом управљања Резервата.</p>
				<p class="clan">Члан 43.</p>
				<p>Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. </p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Резервата, осим на простору у насељима и на површинама поред туристичких, смештајних и угоститељских објеката.</p>
				<p>Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја Резервата и местима окупљања већег броја посетилаца.</p>
				<p class="clan">Члан 44.</p>
				<p>Власници и корисници непокретности дужни су да их одржавају у чистом и уредном стању.</p>
				<p>Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и водном појасу, око јавних и привредних објекта, културних добара, историјских споменика и јавних чесми, на површинама за рекреацију и у кругу сеоских домаћинстава.</p>
				<p>Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева. </p>
				<p>Забрањено је запуштање и закоровљавање обрадивог пољопривредног земљишта. </p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 45.</p>
				<p>Управљач у року утврђеном Уредбом и на начин прописан одговарајућим подзаконским актом обележава Резерват као заштићено подручје таблама прописаног изгледа и садржаја које поставља на местима где јавни путеви улазе у Резерват, а границе Резервата обележава прописаним ознакама.</p>
				<p>Управљач у роковима утврђеним законом и на начин прописан одговарајућим подзаконским актом обележава границу рибарског подручја и границе делова Рибарског подручја на којим је забрањен или ограничен риболов.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле односно друге ознаке са информацијама о правилима унутрашњег реда и режиму риболова.</p>
				<p>Управљач поставља и друге табле и ознаке од значаја за спровођење режима заштите и презентацију вредности Резервата, као што су панои, билборди, планинарске стазе, хранилишта, места за отпатке и др.</p>
				<p>Управљач поставља и друге табле и ознаке од значаја за спровођење режима заштите и презентацију вредности Резервата, као што су панои, билборди, планинарске стазе, хранилишта, места за отпатке и др.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.</p>
				<p class="clan">Члан 46.</p>
				<p>На подручју Резервата није допуштено постављање информативних табли са називима правних и физичких лица и рекламних и других паноа без одобрења управљача.</p>
				<p>За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење управљача.</p>
				<p>За постављање и држање табли и паноа из става 1. овог члана управљач може наплатити накнаду у складу са посебним актом.</p>
				<p class="clan">Члан 47.</p>
				<p>Фотографисање и снимање тонских и видео записа и филмова на подручју Резервата је дозвољено.</p>
				<p>За радње из става 1. овог члана које се врше у комерцијалне сврхе потребно је прибавити сагласност управљача и за њих се плаћа накнада на основу посебног акта који доноси управљач.</p>
				<p>Ради прибављања сагласности из става 2. овог члана, организатор снимања односно заинтересовано лице пријављује планиране активности снимања управљачу који је дужан да сагласност изда у року не дужем од 15 дана.</p>
				<p>За активности фотографисања и снимања заинтересовано лице ће према потреби и обавештењу управљача прибавити акт о условима заштите природе које издаје Завод.</p>
				<p>Управљач може привремено или трајно ускратити сагласност уколико је индикован значајан неповољан утицај на природне вредности. </p>
				<p>Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави управљачу.</p>
				<p class="clan">X. ИСТРАЖИВАЧКИ И ОБРАЗОВНИ РАД </p>
				<p class="clan">Члан 48.</p>
				<p>На подручју Резервата могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.</p>
				<p>Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.</p>
				<p class="clan">Члан 49.</p>
				<p>За истраживања која могу имати утицај на вредности и обележја Резервата и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност управљача.</p>
				<p>Да би прибавио сагласност из став 1. овог члана, носилац истраживања пријављује управљачу планиране истраживачке радове и активности. </p>
				<p>Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од управљача.</p>
				<p>Уз пријаву истраживања прилаже се акт о условима заштите природе. </p>
				<p>Уз пријаву истраживања, за чије извођење је прописана обавеза прибављања дозволе, прилаже се и дозвола надлежног министарства у складу са законом.</p>
				<p>Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
				<p>Забрањено је истраживања из става 1. овог члана започети или изводити без прибављене сагласности управљача.</p>
				<p class="clan">Члан 50.</p>
				<p>Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
				<p>Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
				<p class="clan">Члан 51.</p>
				<p>О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност управљача, потребно је да носилац истраживања благовремено писмено обавести управљача.</p>
				<p>Обавештење садржи исту врсту података као и пријава истраживања. </p>
				<p>Управљач ће одмах, а најкасније у року од три дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.</p>
				<p>Забрањено је истраживања из става 1. овог члана започети или изводити уколико се о њима не обавести управљач.</p>
				<p class="clan">Члан 52.</p>
				<p>Образовне активности на подручју Резервата, као што су школа у природи, теренска настава, семинари и стручне екскурзије потребно је најмање три дана раније писмено пријавити управљачу.</p>
				<p>Активности из става 1. овог члана не могу започети пре него што управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од управљача.</p>
				<p>Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
				<p class="clan">Члан 53.</p>
				<p>У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да управљачу достави кратак извештај о току и главним резултатима спроведених истраживања и образовних активности.</p>
				<p>О завршетку елабората односно публиковању резултата о извршеним истраживањима носилац истраживања дужан ја да обавести управљача у року од 15 дана као и да тај елаборат или публиковани рад достави управљачу.</p>
				<p>Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, управљач може ускратити сагласност за наредна истраживања односно обавештење и услуге за обављање образовних активности.</p>
				<p class="clan">XI. ЧУВАРСКА СЛУЖБА </p>
				<p class="clan">Члан 54.</p>
				<p>Спровођење правила унутрашњег реда обезбеђује и непосредни надзор на подручју Резервата врши чуварска служба.</p>
				<p>Чуварска служба Шумског газдинства „Банат”, Панчево има два организациона дела и то у Шумској управи Вршац и Шумској управи Ковин.</p>
				<p>Координацију послова организационих делова чуварске службе врши директор Шумског газдинства „Банат”, Панчево (у даљем тексту: директор).</p>
				<p>Чуварску службу чине односно послове чуварске службе у својству лица са законским овлашћењима и обавезама непосредно обављају чувари и шефови шумских управа (у даљем тексту: шеф). </p>
				<p>Чувар може истовремено обављати и послове чувара шума, ловочувара или рибочувара, а шеф и друге послове у оквиру радног места и стручне спреме којом располаже.</p>
				<p>Чувар је за свој посао у чуварској служби непосредно одговоран шефу, а шеф је за свој посао у чуварској служби непосредно одговоран директору. </p>
				<p>Број чувара утврђује ЈП „Војводинашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.</p>
				<p class="clan">Члан 55.</p>
				<p>За време службе, чувар носи службену одећу на којој је знак Резервата, знак заштите природе и знак ЈП „Војводинашуме”.</p>
				<p>До доношења акта из члана 110. став 8. Закона којим надлежни министар прописује јединствену униформу чувара националних паркова и заштићених подручја проглашених актом Владе, чувар ће носити униформу ЈП „Војводинашуме”.</p>
				<p class="clan">Члан 56.</p>
				<p>Чувар за време службе, уколико обавља и послове чувара шума или ловочувара, наоружан је службеним оружјем у складу са Законом о шумама и прописом којим се уређује држање и ношење оружја.</p>
				<p>Врсту, услове и правила ношења и употребе и начин чувања оружја утврђује управљач у складу са законом.</p>
				<p class="clan">Члан 57.</p>
				<p>Чувар поседују службену легитимацију којом доказује идентитет, статус службеног лица и овлашћења у складу са законом.</p>
				<p>Чувар је дужан да у вршењу одговарајућих службених радњи претходно покаже службену легитимацију. </p>
				<p>Службену легитимацију чувару издаје управљач на обрасцу који прописује надлежни министар.</p>
				<p>О издатим легитимацијама управљач води евиденцију.</p>
				<p>Чувар који је престао да врши чуварску службу, дужан је да службену легитимацију у року од три дана од дана престанка службе врати управљачу, коју ће управљач одмах поништити и ту чињеницу унети у евиденцију из става 4. овог члана.</p>
				<p>У случају губитка или нестанка службене легитимације чувар је дужан да о овоме одмах обавести управљача.</p>
				<p>Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.</p>
				<p class="clan">Члан 58.</p>
				<p>Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.</p>
				<p>Чуварски рејон у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.</p>
				<p>Чувар је одговоран за унутрашњи ред у рејону за који је задужен.</p>
				<p>Чувар свакодневно врши обилазак делова рејона или рејон у целости. Чувар има право и обавезу да изврши потребну службену радњу у било ком чуварском рејону на подручју Резервата.</p>
				<p>Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.</p>
				<p>Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом.</p>
				<p class="clan">Члан 59.</p>
				<p>У вршењу чуварске службе, дужност чувара је да:</p>
				<p>1) прати односно надгледа кретање и активности посетилаца и других корисника, посебно:</p>
				<p>– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,</p>
				<p>– коришћење минералних сировина, односно камена, шљунка, песка, </p>
				<p>– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,</p>
				<p>– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,</p>
				<p>– лов, гајење и коришћење дивљачи, </p>
				<p>– риболов, </p>
				<p>– употребу моторних возила и пловила, </p>
				<p>– постављање објеката на води и монтажних и привремених објеката, </p>
				<p>– улазак у зоне, места и објекте у којима је посета забрањена или ограничена, </p>
				<p>– камповање, логоровање, </p>
				<p>– ложење ватре на отвореном и примену правила и мера заштите од пожара, </p>
				<p>– организацију и одвијање спортских такмичења и других манифестација,</p>
				<p>– одлагање отпада;</p>
				<p>2) прати стање биљних и животињских врста и других вредности Резервата и води евиденцију о њима;</p>
				<p>3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
				<p>4) пружа податке, помоћ и услуге посетиоцима при обиласку и разгледању Резервата;</p>
				<p>5) прати и пружа друге потребне услуге организаторима и учесницима научних и других истраживања и образовних активности;</p>
				<p>6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;</p>
				<p>7) сарађује са надлежним инспектором и обавештава о стварима из његове надлежности;</p>
				<p>8) сарађује се органом унутрашњих послова и према указаној потреби тражи његову помоћ;</p>
				<p>9) саставља записник, обавештава шефа и директора Резервата и обавља друге овде неспоменуте послове, у складу са законом и актом управљача;</p>
				<p>10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.</p>
				<p class="clan">Члан 60.</p>
				<p>Када чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
				<p>1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; </p>
				<p>2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља;</p>
				<p>3) изврши преглед свих врста возила, пловних објеката и товара; </p>
				<p>4) изврши сваки преглед, осим станова и других просторија за чији је преглед потребан судски налог, а посебно преглед:</p>
				<p>– пртљага и личних ствари,</p>
				<p>– улова и средстава за лов и риболов,</p>
				<p>– алата и средстава за сакупљање биљака и животиња;</p>
				<p>5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;</p>
				<p>6) затражи успостављање претходног стања, односно нареди мере за спречавање и уклањање штетних последица, а посебно:</p>
				<p>– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
				<p>– забрани на лицу места радове и активности које се обављају противно одредбама овог правилника и правилима противпожарне заштите,</p>
				<p>– нареди пуштање на слободу односно враћање у природу здравих и неповређених примерака животиња уколико је то за њих безбедно. </p>
				<p class="clan">Члан 61.</p>
				<p>Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уносе:</p>
				<p>– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;</p>
				<p>– начин и време извршења радње, средства и алати којима је радња извршена;</p>
				<p>– подаци о сведоцима и другим расположивим доказима ако постоје;</p>
				<p>– настала штета, документована што прецизнијим подацима и по могућству фотографијом;</p>
				<p>– подаци о одузетим предметима и средствима из тачке 5) члана 60. </p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p>Управљач ће прописати образац записника из овог члана. </p>
				<p class="clan">Члан 62.</p>
				<p>О привремено одузетим предметима из члана 60. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, и предузима радње за даље поступање са примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
				<p>О привремено одузетим предметима управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.</p>
				<p class="clan">Члан 63.</p>
				<p>Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу управљача.</p>
				<p>Чувар води дневник, односно евиденцију дневних активности, чији садржај прописује управљач.</p>
				<p class="clan">Члан 64.</p>
				<p>Чувар полаже стручни испит у складу са програмом који прописује надлежни министар.</p>
				<p>Управљач сам организује или на други начин обезбеђује обуку, стручно усавршавање и проверу знања и вештина чувара.</p>
				<p class="clan">Члан 65.</p>
				<p>Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом управљача.</p>
				<p class="clan">Члан 66.</p>
				<p>На основу записника и обавештења чувара о учињеној забрањеној односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 67.</p>
				<p>На подручју Резервата планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), Законом о шумама и прописима донетим на основу тих закона, планом управљања Резервата и плановима заштите од пожара.</p>
				<p>Управљач доноси план заштите од пожара за подручје Резервата сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).</p>
				<p>ЈП „Војводинашуме” у складу са Законом о шумама доноси планове заштите шума од пожара за подручје Резервата.</p>
				<p>Планом и програмом управљања Резервата утврђују се приоритетни односно годишњи оперативни задаци противпожарне заштите.</p>
				<p>Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 68.</p>
				<p>Надзор над применом овог правилника врши надлежно министарство. </p>
				<p class="clan">Члан 69.</p>
				<p>Управљач ће најкасније у року од шест месеци од дана ступања на снагу овог правилника донети акта предвиђена овим правилником.</p>
				<p class="clan">Члан 70.</p>
				<p>Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима, туристичким центрима и локалитетима, објектима ЈП „Војводинашуме” и на другим местима бројнијег окупљања и чешћег проласка посетилаца и корисника. </p>
				<p class="clan">Члан 71.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног министарства. Даном ступања на снагу овог правилника престаје да важи Правилник о унутрашњем реду и чуварској служби у Специјалном резервату природе „Делиблатска пешчара” донет 4. маја 2006. године под бројем 110-00-00035/2004-01.</p>
				<p>&nbsp;</p>
				<p class="potpis">Председник Управног одбора,</p>
				<p class="auto-style2"><span class="bold">Ненад Чанак, </span>с.р.</p>
	</div>

