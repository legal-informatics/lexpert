


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу чл. 239. и 265. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),</p>
				<p>Директор Директората цивилног ваздухопловства Републике Србије доноси</p>
				<p class="odluka-zakon">ПРАВИЛНИК</p>
				<p class="naslov">о информацијама које се достављају пре успостављања и измене функционалног блока ваздушног простора</p>
				<p class="auto-style1">"Службени гласник РС", број 1 од 3. 
				јануара 2018.</p>
				<p class="bold">Предмет Правилника</p>
				<p class="clan">Члан 1.</p>
				<p>Овим правилником се утврђују правила која се односе на информације које се достављају Европској комисији, Европској агенцији за безбедност ваздушног саобраћаја (<span class="italik">EASA</span>), државама чланицама Европске уније и другима заинтересованим странама пре успостављања и измене функционалног блока ваздушног простора.</p>
				<p class="bold">Преузимање прописа Европске уније</p>
				<p class="clan">Члан 2.</p>
				<p>Правила која се односе на информације које се достављају Европској комисији, Европској агенцији за безбедност ваздушног саобраћаја (<span class="italik">EASA</span>), државама чланицама Европске уније и другима заинтересованим странама пре успостављања и измене функционалног блока ваздушног простора дата су у Прилогу, којим се преузима Уредба Комисије (ЕУ) број 176/2011 од 24. фебруара 2011. године о информацијама које се достављају пре успостављања и измене функционалног блока ваздушног простора.</p>
				<p>Прилог је одштампан уз овај правилник и чини његов саставни део.</p>
				<p class="bold">Значење израза</p>
				<p class="clan">Члан 3.</p>
				<p>Поједини изрази који се користе у овом правилнику имају следеће значење:</p>
				<p>1) <span class="italik">Уредба (ЕЗ) бр. 549/2004</span> је Уредба Европског парламента и Савета (ЕЗ) бр. 549/2004 од 10. марта 2004. године којом се предвиђа оквир за формирање Јединственог европског неба (оквирна Уредба), која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, бр. 32/11, 54/12 и 24/13);</p>
				<p>2) <span class="italik">Уредба (ЕЗ) бр. 550/2004 </span>је Уредба Европског парламента и Савета (ЕЗ) бр. 550/2004 од 10. марта 2004. године о пружању услуга у ваздушној пловидби у оквиру Јединственог европског неба (Уредба о пружању услуга), која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, бр. 32/11, 54/12 и 24/13);</p>
				<p>3) <span class="italik">Уредба (ЕЗ) бр. 551/2004</span> је Уредба Европског парламента и Савета (ЕЗ) бр. 551/2004 од 10. марта 2004. године o организацији и коришћењу ваздушног простора у Јединственом европском небу (Уредба о ваздушном простору), која је преузета у законодавство Републике Србије Правилником о преузимању прописа Европске уније о управљању ваздушним простором и флексибилном коришћењу ваздушног простора („Службени гласник РС”, број 69/11).</p>
				<p>Изрази „држава чланица” и „Службени лист Европске уније” који се користе у Прилогу овог правилника, тумаче се сагласно тач. 2. и 3. Анекса II Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја.</p>
				<p>Остали изрази који се користе у овом правилнику имају значење које је наведено у члану 2. Уредбе Комисије (ЕУ) бр. 176/2011.</p>
				<p class="bold">Ступање Правилника на снагу</p>
				<p class="clan">Члан 4.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 7/1-01-0028/2017-0001 </p>
				<p class="potpis">У Београду, 14. децембра 2017. године</p>
				<p class="potpis">Директор,</p>
				<p class="potpis"><span class="bold">Мирјана Чизмаров, </span>с.р.</p>
				<p class="potpis"><span class="bold">Прилог</span></p>
				<p class="bold">Уредба Комисије (ЕУ) бр. 176/2011 од 24. фебруара 2011. године о информацијама које се достављају пре успостављања и измене функционалног блока ваздушног простора</p>
				<p class="bold">Члан 1.<br>Предмет и област примене</p>
				<p>Овом уредбом утврђују се захтеви који се односе на:</p>
				<p>1) информације које заинтересоване државе чланице достављају Комисији, Европској агенцији за безбедност ваздушног саобраћаја (<span class="italik">EASA</span>), другим државама чланицама и заинтересованим странама пре успостављања и измене функционалног блока ваздушног простора;</p>
				<p>2) поступке за достављање информација странама из тачке 1) овог члана и подношење примедаба тих страна, пре него што се Комисија обавести о функционалном блоку ваздушног простора.</p>
				<p class="bold">Члан 2.<br>Дефиниције</p>
				<p>За потребе ове уредбе примењују се дефиниције из члана 2. Уредбе (ЕЗ) бр. 549/2004.</p>
				<p>Следеће дефиниције се, такође, примењују:</p>
				<p>1) „заинтересоване државе чланице” су државе чланице које су се међусобно споразумеле да успоставе функционални блок ваздушног простора у складу са Уредбом (ЕЗ) бр. 550/2004; </p>
				<p>2) „заинтересоване стране” су треће земље које су суседне функционалном блоку ваздушног простора, одговарајући корисници ваздушног простора или групе корисника ваздушног простора и тела која представљају особље, као и пружаоци услуга ваздушне пловидбе који су суседни онима у функционалном блоку ваздушног простора.</p>
				<p class="bold">Члан 3.<br>Доказивање усклађености</p>
				<p>Заинтересоване државе чланице заједно достављају информације утврђене у анексу ове уредбе како би доказале испуњеност захтева из члана 9а Уредбе (ЕЗ) бр. 550/2004.</p>
				<p class="bold">Члан 4.<br>Поступак размене информација за нове функционалне блокове ваздушног простора</p>
				<p>1. Заинтересоване државе чланице дужне су да доставе Комисији информације утврђене у Анексу најкасније до 24. јуна 2012. године. Најкасније недељу дана након пријема информација Комисија их ставља на располагање <span class="italik">EASA</span>, другим државама чланицама и заинтересованим странама ради давања примедаба.</p>
				<p>2. Примедбе <span class="italik">EASA</span>, других држава чланица и заинтересованих страна подносе се Комисији најкасније два месеца након пријема информација. Комисија без одлагања доставља примљене примедбе и своје властите примедбе заинтересованим државама чланицама.</p>
				<p>3. Заинтересоване државе чланице на одговарајући начин разматрају примљене примедбе пре успостављања свог функционалног блока ваздушног простора.</p>
				<p class="bold">Члан 5.<br>Измена успостављеног функционалног блока ваздушног простора</p>
				<p>1. За потребе ове уредбе сматра се да је успостављени функционални блок ваздушног простора измењен ако предложена измена резултира променама дефинисаних димензија функционалног блока ваздушног простора.</p>
				<p>2. Најкасније шест месеци пре спровођења измене заинтересоване државе чланице заједно обавештавају Комисију о предложеним изменама и достављају информације којима се оне образлажу, ажурирајући, по потреби, информације достављене за успостављање функционалног блока ваздушног простора. Најкасније недељу дана након пријема информација Комисија их ставља на располагање <span class="italik">EASA</span>, другим државама чланицама и заинтересованим странама, ради давања примедаба.</p>
				<p>3. <span class="italik">EASA</span>, друге државе чланице и заинтересоване стране подносе примедбе Комисији најкасније два месеца након пријема информација. Комисија без одлагања доставља заинтересованим државама чланицама примљене примедбе, као и своје примедбе.</p>
				<p>4. Заинтересоване државе чланице су дужне да правилно размотре примљене примедбе пре измене свог функционалног блока ваздушног простора.</p>
				<p class="bold">Члан 6.<br>Функционални блокови ваздушног простора који су већ успостављени</p>
				<p>Заинтересоване државе чланице које су пре ступања на снагу ове уредбе већ успоставиле функционалан блок ваздушног простора обезбеђују да се захтеване информације утврђене у Анексу, које нису већ достављене као део њиховог обавештења, доставе Комисији најкасније до 24. јуна 2012. године.</p>
				<p class="bold">Члан 7.<br>Ступање на снагу</p>
				<p>Ова уредба ступа на снагу 20. дана од дана објављивања у „Службеном листу Европске уније”.</p>
				<p>Ова уредба је обавезујућа у целини и непосредно се примењује у свим државама чланицама.</p>
				<p class="clan">АНЕКС</p>
				<p class="clan">ИНФОРМАЦИЈЕ КОЈЕ СЕ ДОСТАВЉАЈУ</p>
				<p class="clan">ДЕО I.</p>
				<p class="bold">Опште информације</p>
				<p><span class="italik">1. Заинтересоване државе чланице наводе:</span></p>
				<p>а) тачку за контакт у вези са функционалним блоком ваздушног простора;</p>
				<p>б) дефинисане димензије функционалног блока ваздушног простора;</p>
				<p>ц) заједнички именоване пружаоце услуга у ваздушном саобраћају и, по потреби, пружаоце метеоролошких услуга и њихове одговарајуће области надлежности;</p>
				<p>д) пружаоце услуга у ваздушном саобраћају који пружају услуге без сертификације у складу са чланом 7. став 5. Уредбе (ЕЗ) бр. 550/2004 и њихове одговарајуће области надлежности.</p>
				<p>2. Заинтересоване државе чланице обезбеђују информације о закљученим споразумима у вези са успостављањем или изменом функционалног блока ваздушног простора, укључујући:</p>
				<p>а) копије докумената који одражавају међусобни споразум заинтересованих држава чланица о успостављању функционалног блока ваздушног простора;</p>
				<p>б) информације о споразумима између националних надзорних тела у функционалном блоку ваздушног простора;</p>
				<p>ц) информације о споразумима између пружалаца услуга у ваздушном саобраћају у функционалном блоку ваздушног простора;</p>
				<p>д) информације о споразумима између надлежних цивилних и војних органа у вези са њиховим учешћем у управљачким структурама функционалног блока ваздушног простора.</p>
				<p>3. Заинтересоване државе чланице се могу позивати на информације које су већ достављене Комисији као део спровођења Јединственог европског неба.</p>
				<p class="clan">ДЕО II.</p>
				<p class="bold">Захтеви из члана 9а став 2. Уредбе (ЕЗ) бр. 550/2004</p>
				<p>Заинтересоване државе чланице достављају информације, укључујући пратећу документацију, које се односе на захтеве из члана 9а став 2. Уредбе (ЕЗ) бр. 550/2004.</p>
				<p><span class="italik">1. Безбедносна студија функционалног блока ваздушног простора</span></p>
				<p>У погледу безбедносне студије функционалног блока ваздушног простора достављају се следеће информације:</p>
				<p>а) заједничка безбедносна политика или планови за успостављање заједничке безбедносне политике;</p>
				<p>б) опис споразума у вези са истраживањем удеса и незгода и планови о томе како ће се решавати прикупљање, анализа и размена безбедносних података;</p>
				<p>ц) опис начина на који се управља безбедношћу како би се избегло нарушавање учинка безбедности унутар функционалног блока ваздушног простора;</p>
				<p>д) опис споразума којима се јасно утврђују и додељују надлежности и интеракције у односу на постављање безбедносних циљева, безбедносни надзор и пратеће принудне мере у погледу пружања услуга ваздушне пловидбе унутар функционалног блока ваздушног простора;</p>
				<p>е) документација и/или изјаве о томе да је пре увођења оперативних промена насталих из успостављања или измене функционалног блока ваздушног простора, спроведена безбедносна процена, укључујући препознавање опасности, процену и умањење ризика.</p>
				<p><span class="italik">2. Оптимална употреба ваздушног простора, узимајући у обзир проток ваздушног саобраћаја</span></p>
				<p>Заинтересоване државе чланице достављају следеће информације:</p>
				<p>а) опис односа са одговарајућим мрежним функцијама за управљање ваздушним простором и управљање протоком ваздушног саобраћаја из члана 6. Уредбе (ЕЗ) бр. 551/2004 Европског парламента и Савета, укључујући усклађивање, споразуме и поступке за постизање оптимизоване употребе ваздушног простора;</p>
				<p>б) у погледу управљања ваздушним простором у оквиру функционалног блока ваздушног простора који није обухваћен мрежним функцијама из члана 6. Уредбе (ЕЗ) бр. 551/2004, информације о:</p>
				<p>– споразумима за интегрисано управљање ваздушним простором,</p>
				<p>– одредбама за размену података о управљању ваздушним простором,</p>
				<p>– споразумима за ефикасно доношење одлука;</p>
				<p>ц) у погледу усклађивања у реалном времену у оквиру функционалног блока ваздушног простора:</p>
				<p>– опис начина на који се управља прекограничним активностима ако се створе нове области које произилазе из успостављања или измене функционалног блока ваздушног простора.</p>
				<p><span class="italik">3. Усклађеност са европском мрежом рута</span></p>
				<p>Заинтересоване државе чланице достављају информације којима се доказује да је пројектовање и коришћење рута за функционални блок ваздушног простора у складу са успостављеним поступком за свеобухватно усклађивање, развој и спровођење европске мреже рута из члана 6. Уредбе (ЕЗ) бр. 551/2004 и да је спроведено у оквиру тог поступка.</p>
				<p>Заинтересоване државе чланице могу упутити на информације које су већ достављене Комисији као део спровођења Јединственог европског неба.</p>
				<p><span class="italik">4. Укупна додата вредност на основу анализе трошкова и користи</span></p>
				<p>Заинтересоване државе чланице достављају изјаве којима се потврђује:</p>
				<p>а) да је анализа трошкова и користи спроведена у складу са стандардном индустријском праксом, користећи, између осталог, анализу дисконтованог новчаног тока;</p>
				<p>б) да анализа трошкова и користи пружа консолидовани приказ утицаја успостављања или измене функционалног блока ваздушног простора на цивилне и војне кориснике ваздушног простора;</p>
				<p>ц) да анализа трошкова и користи показује укупно позитиван финансијски резултат (нето садашња вредност и/или унутрашња стопа повраћаја прихода) за успостављање или измену функционалног блока ваздушног простора;</p>
				<p>д) да функционални блок ваздушног простора доприноси смањењу утицаја ваздухопловства на животну средину;</p>
				<p>е) да су вредности трошкова и користи, њихови извори и претпоставке на којима се заснива развој анализе трошкова и користи били документовани;</p>
				<p>ф) да су биле консултоване главне интересне групе и да су им дате повратне информације о проценама трошкова и користи које се односе на њихово пословање.</p>
				<p><span class="italik">5. Обезбеђивање несметаног и флексибилног преноса надлежности за контролу летења између јединица за пружање услуга у ваздушном саобраћају</span></p>
				<p>Заинтересоване државе чланице достављају информације да докажу да је пренос надлежности за контролу летења несметан и флексибилан унутар функционалног блока ваздушног простора. Ово укључује следеће информације о променама које су уведене успостављањем или изменом функционалног блока ваздушног простора:</p>
				<p>а) опис споразума о прекограничном пружању услуга у ваздушном саобраћају;</p>
				<p>б) споразуме закључене ради унапређења поступака усклађивања између заинтересованих пружалаца услуга у ваздушном саобраћају унутар функционалног блока ваздушног простора и даље планиране иницијативе за унапређење усклађивања;</p>
				<p>ц) опис споразума закључених ради унапређења поступака усклађивања између заинтересованих цивилних и војних пружалаца услуга у ваздушном саобраћају и даље планиране иницијативе за унапређење усклађивања у складу са концептом флексибилне употребе ваздушног простора;</p>
				<p>д) опис споразума закључених ради унапређења поступака усклађивања са заинтересованим суседним пружаоцима услуга у ваздушном саобраћају и даљих планираних иницијатива за унапређење усклађивања.</p>
				<p><span class="italik">6. Обезбеђивање компатибилности између различитих конфигурација ваздушног простора оптимизацијом, између осталог, постојећих области информисања ваздухоплова у лету</span></p>
				<p>Заинтересоване државе чланице достављају информације о расположивим плановима за постизање усаглашене организације и класификације различитих конфигурација ваздушног простора унутар функционалног блока ваздушног простора. Ови планови укључују:</p>
				<p>а) начела класификације ваздушног простора и организације ваздушног простора за функционални блок ваздушног простора;</p>
				<p>б) промене конфигурације ваздушног простора које произилазе из усаглашавања унутар функционалног блока ваздушног простора.</p>
				<p><span class="italik">7. Регионални споразуми закључени у оквиру ICAO</span></p>
				<p>Заинтересоване државе чланице достављају списак постојећих регионалних споразума закључених у складу са оквиром успостављеним Анексом 11 Конвенције о међународном цивилном ваздухопловству, који су од значаја у погледу успостављања и функционисања функционалног блока ваздушног простора.</p>
				<p><span class="italik">8. Постојећи регионални споразуми</span></p>
				<p>Заинтересоване државе чланице достављају списак постојећих споразума закључених са једном или више заинтересованих држава чланица, укључујући и оне закључене са трећим земљама, који су од значаја у погледу успостављања и функционисања функционалног блока ваздушног простора.</p>
				<p><span class="italik">9. Циљеви учинка на нивоу Европске уније</span></p>
				<p>9.1. Заинтересоване државе чланице достављају информације о споразумима закљученим да би се олакшала усклађеност са циљевима учинка на нивоу Европске уније из члана 11. Уредбе (ЕЗ) бр. 549/2004.</p>
				<p>9.2. Заинтересоване државе чланице могу упућивати на информације које су већ достављене Комисији у складу са чланом 5. Уредбе Комисије (ЕУ) бр. 691/2010.</p>
	</div>

