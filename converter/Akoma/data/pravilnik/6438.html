


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	font-weight: bold;
	text-align: center;
}
</style>


	<div class="story">
			<p class="redakcijskipreciscentekst">Редакцијски пречишћен текст</p>
			<p class="nevazeciakt">Неважећи акт</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">На основу члана 64. став 2. Закона о поштанским услугама („Службени гласник РС”, бр. 18/05, 30/10 и 62/14),</p>
			<p class="Basic-Paragraph">Министар трговине, туризма и телекомуникација доноси</p>
			<p class="odluka-zakon">ПРАВИЛНИК</p>
			<p class="odluka-zakon">о утврђивању Плана издавања пригодних поштанских марака и вредносница и мотива редовних издања поштанских марака и вредносница</p>
			<p class="centar">"Службени гласник РС", бр. 96 од 11. децембра 
			2018, 58 од 16. августа 2019, 76 од 25. октобра 2019.</p>
			<p class="clan">Члан 1.</p>
			<p class="Basic-Paragraph">Овим правилником утврђује се План издавања пригодних поштанских марака и вредносница и мотиви редовних издања поштанских марака и вредносница, који је одштампан уз овај правилник и чини његов саставни део.</p>
			<p class="clan">Члан 2.</p>
			<p class="Basic-Paragraph">Пригодне поштанске марке и вредноснице се издају према Плану из члана 1. овог правилника.</p>
			<p class="Basic-Paragraph">Редовне поштанске марке и вредноснице се издају према мотивима утврђеним у Плану из члана 1. овог правилника.</p>
			<p class="clan">Члан 3.</p>
			<p class="Basic-Paragraph">Даном почетка примене овог правилника престаје да важи Правилник о утврђивању Плана издавања пригодних поштанских марака и вредносница и мотивa редовних издања поштанских марака и вредносница („Службени гласник РС”, бр. 108/17, 39/18, 50/18, 66/18 и 80/18).</p>
			<p class="clan">Члан 4.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2019. године.</p>
			<p class="potpis">Броj 110-00-28/2018-07</p>
			<p class="potpis">У Београду, 28. новембра 2018. године</p>
			<p class="potpis">Министар,</p>
			<p class="potpis"><span class="bold">Расим Љајић, </span>с.р.</p>
			<p class="bold">ПЛАН ИЗДАВАЊА ПРИГОДНИХ ПОШТАНСКИХ МАРАКА И ВРЕДНОСНИЦА И МОТИВА РЕДОВНИХ ИЗДАЊА ПОШТАНСКИХ МАРАКА И ВРЕДНОСНИЦА</p>
			<p class="clan">I. ПРИГОДНЕ ПОШТАНСКЕ МАРКЕ И ВРЕДНОСНИЦЕ</p>
			<p class="Basic-Paragraph">Издавањем пригодних поштанских марака и вредносница обележиће се значајни јубилеји, догађаји и датуми из националне и светске историје, културе, уметности, науке, природне лепоте и богатства наше земље и друге манифестације, као што су:</p>
			<p class="Basic-Paragraph">1. Лунарни хороскоп – Година Свиње;</p>
			<p class="Basic-Paragraph">2. Васкрс;</p>
			<p class="Basic-Paragraph">3. 150 година од рођења Махатме Гандија;</p>
			<p class="Basic-Paragraph">4. Флора;</p>
			<p class="Basic-Paragraph">5. 50 година Радио Београда 202;</p>
			<p class="Basic-Paragraph">6. 100 година Удружења драмских уметника Србије;</p>
			<p class="Basic-Paragraph">7. Великани српског глумишта;</p>
			<p class="Basic-Paragraph">8. Градови Србије;</p>
			<p class="Basic-Paragraph">9. Заштићене животињске врсте;</p>
			<p class="Basic-Paragraph">10. Уметничка игра у Србији;</p>
			<p class="Basic-Paragraph">11. Европа – Националне птице;</p>
			<p class="Basic-Paragraph">12. Музејски експонати: 175 година Народног музеја у Београду;</p>
			<p class="Basic-Paragraph">13. 800 година аутокефалности српске цркве;</p>
			<p class="Basic-Paragraph">14. Наука;</p>
			<p class="Basic-Paragraph">15. Љубичевске коњичке игре;</p>
			<p class="Basic-Paragraph">16. Европска заштита природе;</p>
			<p class="Basic-Paragraph">17. Туризам у Србији;</p>
			<p class="Basic-Paragraph">18. Дечја марка;</p>
			<p class="Basic-Paragraph">19. 800 година манастира Милешева;</p>
			<p class="Basic-Paragraph">20. Радост Европе;</p>
			<p class="Basic-Paragraph">21. 100 година Гимназије „Јан Колар” са домом ученика у Бачком Петровцу;</p>
			<p class="Basic-Paragraph">22. Дан марке;</p>
			<p class="Basic-Paragraph">23. Божић;</p>
			<p class="Basic-Paragraph">24. Уметност;</p>
			<p class="Basic-Paragraph">25. Знамените личности Србије;</p>
			<p class="Basic-Paragraph">26. 75 година недељног листа „Јединство”;</p>
			<p class="Basic-Paragraph">27. Крсна слава<span class="v2-clan-left-1">;</span></p>
			<p class="v2-clan-left-1">28. 75 година од оснивања установе 
			„Филмске новости”;</p>
			<p><span class="v2-clan-left-1">29. 140 година од успостављања 
			дипломатских односа између Републике Србије и Републике Турске</span><span class="v2-clan-left-2">;</span></p>
			<p><span class="v2-clan-left-2">30. Србија – шампион Европе у 
			одбојци.</span></p>
			<p class="hide-change">*Службени гласник РС, број 58/2019</p>
			<p class="hide-change">**Службени гласник РС, број 76/2019</p>
			<p class="bold">1. Лунарни хороскоп – Година Свиње</p>
			<p class="Basic-Paragraph">Издавањем ове серије пригодних поштанских марака обележиће се 2018. година као Година Свиње у лунарном хороскопу.</p>
			<p class="bold">2. Васкрс</p>
			<p class="Basic-Paragraph">Издавањем ове серије пригодних поштанских марака обележиће се Васкрс, највећи хришћански празник којим се прославља Христово васкрсење.</p>
			<p class="bold">3. 150 година од рођења Махатме Гандија </p>
			<p class="Basic-Paragraph"> </p>
			<p class="Basic-Paragraph">Издавањем ове серије пригодних поштанских марака обележиће се 150 година од рођења Махатме Гандија. Махатма Ганди је рођен као Мохандас Карамчад Ганди у хиндуској породици 2. октобра 1869. године у месту Парбандар, данашња држава Гујарат, а умро је 30. јануара 1948. године у Њу Делхију у Индији. Био је индијски вођа нације који се изборио за независност Индије ненасилним путем. Завршио је студије права у Лондону 1891. године, након чега је отишао у Јужну Африку где је основао покрет за грађанска права индијских досељеника. У Индију се вратио 1914. године где се прикључио Индијском националном конгресу, чији је вођа и постао. </p>
			<p class="Basic-Paragraph">Ганди је тежио истини, ненасиљу, искрености, дисциплини, оданости и због тога је добио име Махатма Ганди, што у преводу значи „дивна душа”. Био је пет пута номинован за Нобелову награду, заслужан за покрете грађанских права на четири континента и то у дванаест држава. Велика Британија је прогласила независност Индије 15. августа 1947. године, а хиндуски фанатици који су били незадовољни отцепљењем Индије извршили су атентат на Махатму Гандија 30. јануара 1948. године.</p>
			<p class="bold">4. Флора</p>
			<p class="Basic-Paragraph">Издавањем ове серије пригодних поштанских марака биће представљене врсте гљива са нашег подручја.</p>
			<p class="bold">5. 50 година Радио Београда 202</p>
			<p class="Basic-Paragraph">Издавањем ове серије пригодних поштанских марака обележиће се 50 година Радио Београдa 202. Радио Београд 202 је почео са радом 27. јуна 1969. године, као четврти, најмлађи програм Радио Београда. У почетку се Радио Београд 202 путем земаљског сигнала чуо само на територији Београдa, да би се почетком 80-тих година чуо на целој територији Србије, а од пре неколико година путем Интернета и на читавој планети. Београд 202 је на старту развио готово све форме модерног радија које су и данас присутне: музика са радио програма, кратке вести, ангажоване интерактивне емисије, музички маратони, директни преноси концерта, акције ван студија и др. „БЛП – лето на Ади”, „Посело”, „Хит 202”, „Озон”, „Слушаоци репортери”, „Поетски театар”, „Индексово радио позориште”, само су неке од препознатљивих емисија најслушанијег Радио Београда 202.</p>
			<p class="bold">6. 100 година Удружења драмских уметника Србије</p>
			<p class="Basic-Paragraph">Издавањем ове серије пригодних поштанских марака обележиће се 100 година рада ове организације уметника у Србији. Оснивачка скупштина Удружења глумаца Срба, Хрвата и Словенаца (касније краљевине Југославије) одржана је 15. септембра 1919. године, а на Скупштини је Краљ Александар I Карађорђевић прихватио да буде покровитељ Удружења. Удружење је окупило све глумце, сценске људе, оперске и балетске играче, а за председника је изабран глумац Сава Тодоровић. Данас Удружење има око 1500 драмских уметника, међу којима су еминентни драмски уметници, носиоци бројних струковних и друштвених признања и награда, а основано је у циљу развоја и унапређења драмске уметности, афирмације чланова и заштите њихових ауторских права итд. Удружење је развило низ активности као што су: додела струковних – уметничких награда, издавачка активност, организовање, реализација и дистрибуција позоришних представа, јавних наступа и других видова активности чланова УДУС-а, рад Фонда солидарности драмских уметника Србије, као и низ активности у циљу активног учешћа у изради законске регулативе која се односи на положај уметника.</p>
			<p class="bold">7. Великани српског глумишта</p>
			<p class="Basic-Paragraph"> </p>
			<p class="Basic-Paragraph">Издавањем ове серије пригодних поштанских марака обележиће се живот и дело великана српског глумишта као што су: Велимир Бата Живојиновић, Љубиша Самарџић, Мира Ступица, Слободан Алигрудић, Предраг Пепи Лаковић, Соња Савић, Милорад Мандић Манда и Небојша Глоговац.</p>
			<p class="bold">8. Градови Србије</p>
			<p class="Basic-Paragraph">Издавањем ове серије пригодних поштанских марака представиће се два града: Зрењанин и Панчево.</p>
			<p class="Basic-Paragraph">Зрењанин је седиште Средњобанатског управног округа и значајан индустријски центар Баната и Аутономне покрајине Војводине. По површини територије која му административно припада, Зрењанин је највећи град у Аутономној покрајини Војводини и други у Републици Србији. </p>
			<p class="Basic-Paragraph">Град се спомиње већ 1326. године као село које је било подигнуто на три острва реке Бегеј. Сматра се да је на месту градског центра некад био аварско-словенски трг. Место је после било у поседу мађарске властелинске породице, а пред турску најезду постаје власништво српског деспота. Први назив овог града је био Велики Бечкерек, 1769. године је постао Трговиште, а од 1935. године добија назив Петровград. Данашњи назив је добио 1946. године по народном хероју Жарку Зрењанину. Статус града је добио 2007. године. Већину становништва Зрењанина чине православци, римокатолици, протестанти и остали. У граду се налази велики број споменика културе и познатих институција. Град има дугу спортску традицију, има развијену индустрију текстила, тепиха, намештаја, дувана, грађевинско-индустријски комбинат, бродоградилиште на Бегеју, пољопривредно-прехрамбену индустрију, хемијску индустрију, термоелектрану-топлану, развијен риболов и све услове за унапређење туризма.</p>
			<p class="Basic-Paragraph">Панчево је град који се налази у јужном делу Баната и припада Јужнобанатском округу. Налази се на обалама река Тамиш и Дунав и по броју становника је четврти град у Аутономној покрајини Војводини у Републици Србији. Током историје, град је често мењао име, а први назив овог града је био Панука. У Панчеву има неколико основих и средњих школа као и већи број факултета. Панчево је индустријски центар са великим бројем фабрика, као што су: Рафинерија нафте, Азотара, Петрохемија, Утва, фабрике грађевинске столарије, скроба, обуће, свилара, крзнара, кудељара, Лука Дунав, Пик Тамиш и др. које запошљавају велики број радника из Панчева, Београда и околних места јужног Баната. У Панчеву се налази велики број културних центара, те цркава различитих религија. Панчево је изнедрило велики број познатих личности из света политике, науке, културе и спорта. </p>
			<p class="bold">9. Заштићене животињске врсте</p>
			<p class="Basic-Paragraph">Издавањем ове серије пригодних поштанских марака представиће се животињске врсте са нашег подручја.</p>
			<p class="bold">10. Уметничка игра у Србији</p>
			<p class="Basic-Paragraph">Издавањем ове серије пригодних поштанских марака представиће се живот и дело четири уметнице уметничке игре у Србији:</p>
			<p class="Basic-Paragraph">Мага Магазиновић (1882–1968) је била српска филозофкиња, кореографкиња, активисткиња и новинарка. Била је једна од најобразованијих жена у Србији с почетка 20. века која се није борила само на пољу модернистичких игара где је била пионир, већ је била и позната феминисткиња. Основала је школу за ритмичку гимнастику која је постојала пуних тридесет и пет година и извела велики број плесачица. Сва своја знања и искуства преносила је на кореографије и концерте. Поставила је балете инспирисане хероинама народне поезије и прва је стилизовала српско фолклорно наслеђе обогативши га елементима савременог таласа. Бавила се плесом, кореографијом, гостовала по европским фестивалима и писала књиге. Позната дела су јој: „Телесна култура као васпитање и уметност”, „Вежбе у студију из савремене гимнастике, пластике, ритмике и балета” и „Историја игре”.</p>
			<p class="Basic-Paragraph">Смиљана Мандукић (1908–1992) је била чувена балерина, педагог и кореограф модерног балета. Рођена је у Бечу, детињство је провела у Вршцу где је похађала часове класичног балета, а касније је у Бечу прешла на ритмику и модеран балет. Позната је по модерној игри, а прву представу је одиграла у Народном позоришту 1928. године. Написала је књигу „Говор тела – искуство модерног балета”.</p>
			<p class="Basic-Paragraph">Јованка Бјегојевић (1931–2015) је била примабалерина Народног позоришта у Београду. Била је шеф балета и успешно се бавила педагошким радом у Глумачко-балетској школи у Београду. Средњу балетску школу завршила је у Београду 1950. године када је и дебитовала у Народном позоришту као кнегиња у „Балади о једној средњевековној љубави” Франа Лотке. Остварила је значајне креације у балетским представама: „Лабудово језеро”, „Пепељуга”, „Птицо не склапај своја крила” и другим. Добитница је Седмојулске награде.</p>
			<p class="Basic-Paragraph">Душанка Сифниос (1933–2016) је била српска примабалерина и кореограф са највећим интернационалним дометима. Каријеру је почела у Народном позоришту у Београду 1951. године. Прекретницу у њеној каријери представља долазак руског кореографа Леонида Лавровског, ради обнављања балета „Жизела”, у коме добија насловну улогу. Улогу Жизеле одиграла је рекордних 177 пута на својој матичној сцени, а и на другим позорницама као гошћа, укључујући и Бољшој театар.</p>
			<p class="bold">11. Европа – Националне птице</p>
			<p class="Basic-Paragraph">Издавањем ове емисије пригодних поштанских марака и вредносница, Србија се придружује осталим европским поштанским операторима који сваке године штампају ове марке са истом темом за све земље, а под покровитељством асоцијације јавних поштанских оператора ПостЕвропа (PostEurop). Ова издања имају задатак да нагласе сарадњу земаља у домену поштанског саобраћаја и државних филателистичких одсека, да пробуде свест о заједничким коренима, култури и историји европских земаља и њиховим заједничким циљевима. У 2019. години тема марака емисије „Европа” биће „Националне птице”. </p>
			<p class="bold">12. Музејски експонати: 175 година Народног музеја у Београду</p>
			<p class="Basic-Paragraph">Издавањем ове серије пригодних поштанских марака обележиће се 175 година Народног музеја у Београду. Народни музеј је основан указом министра просвете Јована Стерије Поповића 10. маја 1844. године, као Музеум сербски, који је на једном месту требало да сабере старине и да их за потомство чува. У првим деценијама рада је био организован као установа заштите и као научна, истраживачка установа, а убрзо је прерастао у званичног репрезента државе и друштва. Зграда у којој се налази музеј је подигнута по пројекту архитекте Николе Несторовића и Андре Стевановића, а проглашена је за споменик културе 1965. године. У саставу Народног музеја су и Галерија фресака, Вуков и Доситејев музеј и Спомен – музеј Надежде и Растка Петровића. Највећа вредност која се чува у Народном музеју је Мирослављево јеванђеље, најстарији и најдрагоценији ћирилички рукопис који је настао 1190. године.</p>
			<p class="bold">13. 800 година аутокефалности српске цркве</p>
			<p class="Basic-Paragraph">Српска православна црква је помесна и аутокефална црква са достојанством патријаршије. Срби су примили хришћанство у VII веку, али тада још нису имали сопствену црквену организацију. Свети Сава (Растко Немањић) је 1219. године рукоположен од стране патријарха Манојла I Цариградског у Никеји за „архиепископа српских и приморских земаља”, а српска црква тада добија аутокефалност и достојанство архиепископије. Од тада се српски архиепископ бирао и посвећивао у српској земљи. Манастир Жича, који је основао Стефан Првовенчани 1207. године, постао је прво седиште Српске архиепископије, а у њему су крунисани краљеви и устоличавани архиепископи. Српска архиепископија је постојала све до 1346. године, а седиште је било у манастиру Жича, а од 1253. године у Пећи, Архиепископија пећка. </p>
			<p class="bold">14. Наука</p>
			<p class="Basic-Paragraph">Издавањем ове серије пригодних поштанских марака и вредносница обележиће се годишњице рођења следећих научника:</p>
			<p class="Basic-Paragraph">– 150 година од рођења Јеленка Михаиловића</p>
			<p class="Basic-Paragraph">Јеленко Михаиловић се сматра једним од утемељивача сеизмологије у Србији, оснивач је Сеизмолошког завода у Београду. Његовом заслугом Геолошки завод добија сеизмолошку станицу у Ташмајданском парку, која 1910. године прераста у Сеизмолошки завод, чији је био управник од 1919. до 1956. године, када је и умро. Објавио је велики број публикација, као и неколико уџбеника, углавном из физике.</p>
			<p class="Basic-Paragraph">– 150 година од рођења Светолика Стевановића</p>
			<p class="Basic-Paragraph">Светолик Стевановић је био минералог – кристалограф и припадник прве генерације српских геолога. Радио је као професор на Великој школи, а у Минхену је усавршавао област минералогије и кристалографије, где је одбранио докторску дисертацију. Предавао је минералогију са геологијом на Пољопривредном факултету, био је и помоћник министра одакле је и пензионисан. Читав радни век је радио изван матичне струке, али се увек бавио науком и успешно се бавио кристалографијом наших минерала и минералним водама.</p>
			<p class="bold">15. Љубичевске коњичке игре</p>
			<p class="Basic-Paragraph">Издавањем ове серије пригодних поштанских марака и вредносница обележиће се одржавање традиционалне, јединствене међународно-спортске манифестације под називом „Љубичевске коњичке игре”. Ова манифестација се одржава у Пожаревцу, окупља велики број љубитеља коња и коњичког спорта. Поред галопских и касачких трка, даљинског јахања (endurance), такмичења у прескакању препона, волтижовања деце, изложбе коња и трка запрега, ова манифестација има и јединствено такмичење у свету – „Љубичевски вишебој”. У овом такмичењу, храбри витезови на коњима надмећу се у пет традиционалних дисциплина: гађање топузом, стрелом, копљем, сеча сабљом и курирско јахање. Победнику припада титула „Витеза Љубичева”, црвени витешки плашт и сабља.</p>
			<p class="bold">16. Европска заштита природе</p>
			<p class="Basic-Paragraph">Издавањем ове емисије пригодних поштанских марака биће представљени Специјални резерват природе „Ртањ” и Споменик природе „Борачки крш”.</p>
			<p class="bold">17. Туризам у Србији</p>
			<p class="Basic-Paragraph">Издавањем ове серије пригодних поштанских марака представиће се Сокобања. Сокобања је омиљена дестинација великог броја туриста. Томе је допринела нетакнута природа, прекрасни пејзажи, бисерна река Моравица, два језера, Врмџанско и Бованско, планине, као и изванредна клима. Развој и афирмацију Сокобање, туристичког драгуља Републике Србије, омогућило је богатство истакнутих природних лепота, термалне воде и кристално чист ваздух. Прави препород Сокобања доживљава у првој половини XIX века, доласком књаза Милоша Обреновића у Бању. По налогу књаза исписан је први Српски ваучер којим је заставник из Крагујевца упућен на одмор и употребу лековите воде, што је доказ да Сокобања има најдужу традицију организованог туризма у земљи.</p>
			<p class="bold">18. Дечја марка</p>
			<p class="Basic-Paragraph">Издавање ове серије пригодних поштанских марка и вредносница има за циљ да се подстакне интересовање најмлађе популације за поштанске марке и временом обезбеди подмладак у филателији и колекционарству. Ове марке, осим забавних, имају и едукативне и васпитне садржаје у анимираном облику или као фотографски запис. Ликовним решењем прилагођеним деци, биће приказане поједине теме о којима деца иначе уче у школама, као што су: познати научници и појаве које они изучавају, историјске личности и догађаји, спортски јунаци, кућни љубимци и однос према њима, јунаци из познатих бајки, басни и песама.</p>
			<p class="bold">19. 800 година манастира Милешева</p>
			<p class="Basic-Paragraph">Манастир Милешева је српски средњовековни манастир који се налази код Пријепоља, на реци Милешевки. Подигао га је, као своју задужбину, краљ Владислав, син краља Стефана Првовенчаног, а унук Немањин, почетком XIII века. Манастир представља непокретно добро као споменик културе од изузетног значаја. Има свој метох, манастир Светих Козме и Дамјана на Златару, на Воденој Пољани. У манастирској цркви је 1377. године за „краља Србљем и приморјем” крунисан Твртко I Котроманић, а 1466. године Стефан Вукчић Косача је узео титулу „Херцега Св. Саве”, по чему је Херцеговина и добила име. У XVI веку је овде била Милешевска штампарија. Манастир је 1868. године обновљен па су у конаку два спрата била уређена за тридесет соба за калуђере и госте. Данас је манастир седиште епископије Српске православне цркве. Фреске Милешеве спадају у монументално сликарство нашег средњег века и убрајају се међу најбоља европска остварења XIII века. Најпознатија је „Бели анђео на Христовом гробу”. Поред Белог анђела ту је и „Скидање с крста”, Богородица из „Благовести” и ктиторска композиција, као и чувени портрети Стефана Немање, Светог Саве, Стефана Првовенчаног, краља Радослава и краља Владислава.</p>
			<p class="bold">20. Радост Европе</p>
			<p class="Basic-Paragraph">Издавање ове сталне емисије пригодних поштанских марака посвећено је дечјој међународној манифестацији Радост Европе, која се сваке године одржава у Београду почетком октобра месеца, а коју организује Дечји културни центар у Београду. Мотиви на маркама ове емисије су одабрани дечји радови са међународног ликовног конкурса Радост Европe који реализује Дечји културни центар у Београду.</p>
			<p class="bold">21. 100 година Гимназије „Јан Колар” са домом ученика у Бачком Петровцу</p>
			<p class="Basic-Paragraph">Издавањем ове серије пригодних поштанских марака обележиће се 100 година постојања и активног рада Гимназије „Јан Колар” са домом за ученике. Гимназија је основана 1. октобра 1919. године, као прва оваква установа ван територије Словачке и најзначајнија је културно-образовна установа Словака у Србији. Данас Гимназија са домом ученика носи име славног словачког писца, археолога и културног радника и једина је гимназија са словачким наставним језиком која има и одељења са српским наставним језиком. </p>
			<p class="bold">22. Дан марке</p>
			<p class="Basic-Paragraph"> </p>
			<p class="Basic-Paragraph">Издавањем ове серије пригодних поштанских марка и вредносница обележиће се Дан поштанске марке. Први Дан марке прослављен је у Аустрији 1935. године, а прво издање поштанских марака у Србији, под називом Дан марке, објављено је 31. октобра 1989. године.</p>
			<p class="bold">23. Божић</p>
			<p class="Basic-Paragraph">Издавањем ове серије пригодних поштанских марака и вредносница обележиће се Божић, један од највећих хришћанских празника, којим се прославља рођење Христово.</p>
			<p class="bold">24. Уметност</p>
			<p class="Basic-Paragraph"> Издавањем ове серије пригодних поштанских марака обележиће се годишњице рођења следећих уметника:</p>
			<p class="Basic-Paragraph">– 125 година од рођења Душана Јанковића</p>
			<p class="Basic-Paragraph">Душан Јанковић (Ниш, 1894 – Београд, 1950) је студирао архитектуру у Београду и Паризу где је и живео од 1916. до 1935. године. Студије сликарства је завршио 1921. године у Паризу. Бавио се графиком, илустрацијом, керамиком унутрашњом архитектуром и опремом књига.</p>
			<p class="Basic-Paragraph">– 125 година од рођења Зоре Петровић</p>
			<p class="Basic-Paragraph">Зора Петровић (Добрица, Банат, 1894 – Београд, 1962) је била професор на Академији ликовних уметности у Београду и члан Српске Академије наука и уметности. Сликарство је учила на Уметничко-занатској школи у Београду, студирала на Академији у Будимпешти а 1920. године дипломирала на Уметничкој школи. Усавршавала се у Паризу где је и краће време провела у атељеу Андре Лота. Била је члан група „Облик”, „Дванаесторица”, „Самостални” и уметничког друштва „Лола”.</p>
			<p class="Basic-Paragraph">– 125 година од рођења Ивана Радовића</p>
			<p class="Basic-Paragraph">Иван Радовић (Вршац, 1894 – Београд, 1973) је био професор у Уметничкој школи у Београду и члан Српске Академије наука и уметности. Студирао је на Уметничкој академији у Будимпешти и био је члан група „Облик” и „Дванаесторица”.</p>
			<p class="Basic-Paragraph">– 125 година од рођења Ристa Стијовића</p>
			<p class="Basic-Paragraph">Ристо Стијовић (Црна Гора, 1894 – Београд, 1974) је био познати југословенски вајар, аутор бројних скулптура како малог формата тако и јавних споменичких скулптура. Био је члан многих уметничких удружења и редовни члан Српске Академије науке и уметности.</p>
			<p class="Basic-Paragraph">– 150 година од рођења Анрија Матиса</p>
			<p class="Basic-Paragraph">Анри Матис (Като Камбрези, 1869–1954, Ница) је био француски сликар, графичар, вајар и декоратер. У Паризу је завршио студије права, радио је као судски администратор у градићу Като Камбрези, али је убрзо отишао у Париз на студије уметности. Прву самосталну изложбу је имао 1904. године, а светски углед стиче у Немачкој, Америци и Русији. Највише је сликао мртву природу, аранжирано цвеће и воће. Најпознатија његова слика била је „Плес” у којој долазе до изражаја битна својства Матисовог опуса, плошни третман, затворене обојене површине без тонских прелаза и изразит смисао за покрет и кривуљу што се постепено преображава у арабеску. Његов утицај на сликарство у Европи, као и на светско сликарство је био велики. Привлачио га је и рад у пластици, литографији и керамици. </p>
			<p class="bold">25. Знамените личности Србије</p>
			<p class="Basic-Paragraph">Издавањем ове серије пригодних поштанских марака обележиће се годишњице рођења, живот и дело следећих знаменитих личности Србије:</p>
			<p class="Basic-Paragraph">– 150 година од рођења Слободана Јовановића </p>
			<p class="Basic-Paragraph">Слободан Јовановић (Нови Сад, 1869 – Лондон, 1958) је био српски књижевник, правник, историчар, политичар, председник Министарског савета Краљевине Југославије у Лондону, професор, ректор и декан Балканског универзитета, председник Српске краљевске академије. Током оба Балканска рата 1912. и 1913. године је био шеф Прес бироа при врховној команди Српске војске и радио је као експерт на Конференцији мира у Паризу. Објавио је сабрана дела у седамнаест томова, студију под називом „Наше уставно право”, књигу „Уставно право”, студију „Утемељење грађанског законодавства и уставности”, књигу „Уставобранитељи и њихова дела” и др. Био је председник Српског културног клуба, објавио је монографију „О Гледстону”, „Примери из политичке социологије – Енглеска, Француска, Немачка 1815–1914”, „О америчком федерализму”.</p>
			<p class="Basic-Paragraph">– 150 година од рођења Милоја Васића </p>
			<p class="Basic-Paragraph">Милоје Васић (Велико Градиште, 1869 – Београд, 1956) је био први српски археолог и музеолог, професор Универзитета и академик. Студирао је археологију од 1896. до 1899. године у Берлину и Минхену, а у Србији је и пре и после Другог светског рата предавао на Филозофском факултету. Археолошка истраживања је започео 1908. године, а нека је радио уз подршку Руског царског археолошког института у Цариграду. Написао је монографију „Преисториска Винча” у четири тома, објавио је преко 200 научних радова и сматра се оцем модерне српске археологије и једним од најистакнутијих српских представника хуманистичких наука. На основу ископавања праисторијског локалитета у Винчи, дошао је до закључка да подунавска култура потиче из Средоземља и предње Азије, а не из нордијских земаља. Редован члан Српске академије наука и уметности је постао 1952. године.</p>
			<p class="Basic-Paragraph">– 125 година од рођења Александра Дерока </p>
			<p class="Basic-Paragraph">Александар Дероко (Београд, 1894 – Београд, 1988) је био српски архитекта и историчар архитектуре. Технички факултет је завршио у Београду. У рату је учествовао као један од 1300 каплара и био је један од првих српских ратних пилота. После завршетка рата наставио је студије архитектуре и уметности у Риму, Прагу, Брну и Београду, где је 1926. године и дипломирао. Био је стипендиста француске владе, а почетком тридесетих година је предавао на Архитектонском и Филозофском факултету. Члан Српске академије наука и уметности је постао 1956. године и током живота је примио више одликовања и признања као што су Албанска споменица, Седмојулска награда, Октобарска награда Београда и др. Проучавао је средњовековну српску монументалну архитектуру и народну архитектуру на простору СФРЈ и оставио дела: „Народно неимарство”, „Средњовековни градови у Србији, Македонији и Црној Гори, као и књиге сећања као што су: „И ондак је летио јероплан над Београдом” и „Мангуплуци око Калимегдана”. Од архитектонских пројеката су му најпознатији: Храм Светог Саве у Београду који је радио заједно са Николом Несторовићем, зграда Богословског факултета у Београду коју је радио са Петром Агностићем , као и кућа пуковника Елезовића у Његошевој улици у Београду. </p>
			<p class="bold">26. 75 година недељног листа „Јединство”</p>
			<p class="Basic-Paragraph"> </p>
			<p class="Basic-Paragraph">Недељни лист „Јединство” је један од најстаријих листова на српском језику, највећа хроника догађаја и дешавања у Аутономној покрајини Косово и Метохија. Покренут је у Призрену као гласило Обласног одбора Народног фронта aутономне 75 година недељног листа „Јединство”;</p>
			<p class="Basic-Paragraph">Косовско-Метохијске области. Први број је изашао 25. децембра 1944. године. Недељни лист „Јединство” је око себе окупљао српске културне ствараоце, писце, књижевне критичаре, сликаре, ликовне уметнике из Аутономне покрајине Косово и Метохија. У оквиру листа од 1961. године излази лист „Стремљења”. Из те активности настаје и Издавачка делатност листа која је крајем осамдесетих година названа „Григорије Божовић”, а 1978. године покренут је и часопис за науку и друштвена питања „Обележја”. Данас лист „Јединство”, наставља да излази недељно, а часопис „Стремљења” четири пута годишње. Очувана је издавачка делатност књига као и традиционални Сусрети писаца „Лазар Вучковић”, на којима се и додељују награде у част Лазара Вучковића, познатог новинара и песника са ових простора.</p>
			<p class="bold">27. Крсна слава.</p>
			<p class="Basic-Paragraph"> </p>
			<p class="Basic-Paragraph">Издавањем ове серије пригодних поштанских марака и вредносница обележиће се крсна слава. Крсна слава је српски, народно-црквени обичај и после Божића најважнији породични празник који је увек повезан са даном одређеног православног светитеља. Крсна слава је искључиво српски обичај, а садржину славског обреда представља молитва за освећење славског колача, жита и вина. </p>
			<p class="v2-clan-1">28. 75 година од оснивања установе „Филмске 
			новости”</p>
			<p class="hide-change">*Службени гласник РС, број 58/2019</p>
			<p class="v2-clan-left-1">Издавањем ове серије пригодне поштанске 
			марке обележиће се 75 година од оснивања установе „Филмске новости”. 
			„Филмске новости” су републичка установа културе и филмски архив. 
			Основана је 20. октобра 1944. године, као филмска секција при 
			одељењу Врховног штаба НОВЈ, са задатком да бележе, архивирају и 
			дистрибуирају филмски материјал који се односио на друштвени, 
			привредни, спортски и културни живот Србије. Од оснивања, без мењања 
			основне делатности, „Филмске новости” су мењала име, а данас је ова 
			установа члан Светске асоцијације филмских архива. „Филмске новости” 
			чувају филмску грађу која је немерљиве вредности јер приказује 
			индустријски, културни, политички и социјални развој СФРЈ и Србије, 
			као и документарне материјале, који осликавају бурне историјске и 
			културолошке промене у свету. Ова установа, једина у свету поседује 
			филмски материјал о покрету несврстаних земаља у свету који је 
			препознат од стране УНЕСКО-а и као такав ће бити стављен на листу 
			светског памћења.</p>
			<p class="hide-change">*Службени гласник РС, број 58/2019</p>
			<p class="v2-clan-1">29. 140 година од успостављања дипломатских 
			односа између Републике Србије и Републике Турске</p>
			<p class="hide-change">*Службени гласник РС, број 58/2019</p>
			<p class="v2-clan-left-1">Издавањем ове серије пригодне поштанске 
			марке обележиће се 140 година од успостављања дипломатских односа 
			између Републике Србије и Републике Турске. Дипломатски односи 
			између Републике Србије и Републике Турске успостављени су 1879. 
			године, развијали су се кроз историју обеју земаља, као и 
			пријатељски односи турског и српског народа.</p>
			<p class="hide-change">*Службени гласник РС, број 58/2019</p>
			<p class="auto-style1"><span class="v2-clan-1">30. Србија – шампион 
			Европе у одбојци</span></p>
			<p><span class="hide-change">*Службени гласник РС, број 76/2019</span></p>
			<p class="Basic-Paragraph"><span class="v2-clan-left-1">Издавањем 
			ове серије пригодне поштанске марке обележиће се освајање златне 
			медаље на Европском првенству у одбојци за жене и златне медаље на 
			Европском првенству у одбојци за мушкарце. Европско првенство у 
			одбојци за жене, одржано је у периоду од 23. августа до 8. септембра 
			2019. године, у Мађарској, Пољској, Словачкој и Турској. Европско 
			првенство у одбојци за мушкарце, одржано је у периоду од 12. 
			септембра до 29. септембра 2019. године, у Белгији, Француској, 
			Холандији и Словенији.</span></p>
			<p class="hide-change"><span class="hide-change">*Службени гласник РС, број 
			76/2019</span></p>
			<p class="clan">II. МОТИВИ РЕДОВНИХ ИЗДАЊА ПОШТАНСКИХ МАРАКА И ВРЕДНОСНИЦА </p>
			<p class="clan">1. НИКОЛА ТЕСЛА</p>
			<div>
				<div id="_idContainer060" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_1.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="Basic-Paragraph">Никола Тесла (1856–1943) један од најпознатијих светских проналазача и научника у области физике, аутор је више од 700 патената, регистрованих у 25 земаља, од чега само из области електротехнике 112. Једини је српски научник по коме је названа једна међународна јединица мере и то за густину магнетног флукса – „T” (тесла).</p>
			<p class="clan">2. МИХАЈЛО ПУПИН</p>
			<div>
				<div id="_idContainer061" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_2.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="Basic-Paragraph">Михајло Пупин (1854–1935) српски научник, физичар, проналазач, професор на Универзитету Колумбија, носилац југословенског одликовања Бели орао Првог реда, награђен Пулицеровом наградом за аутобиографско дело. Добитник је многих научних награда и признања, био је члан Америчке академије наука, Српске краљевске академије и почасни доктор 18 универзитета.</p>
			<p class="clan">3. МИЛУТИН МИЛАНКОВИЋ</p>
			<div>
				<div id="_idContainer062" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_3.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="Basic-Paragraph">Милутин Миланковић (1879–1958) је био српски математичар, астроном, климатолог, геофизичар, грађевински инжењер, доктор техничких наука, оснивач катедере за небеску механику на Београдском универзитету и светски уважаван научник, познат по теорији ледених доба која повезује варијације земљине орбите и дугорочне климатске промене. Сматра се оснивачем математичке климе и климатског моделирања. Његово капитално дело је „Канон осунчавања и његова примена на проблем ледених доба”. Миланковић је био и историчар науке, хроничар научних збивања. Један кратер на Mесецу, као и на Марсу, зове се његовим именом. Европско геофизичко друштво је њему у част установило награду „Милутин Миланковић”, коју од 2003. године додељује Европска унија геонауке. Милутин Миланковић је био председник Српске академије науке и уметности и најцитиранији научник свих времена. </p>
			<p class="clan">4. МАНАСТИР ЖИЧА</p>
			<div>
				<div id="_idContainer063" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_4.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="Basic-Paragraph">Манастир Жича је српски средњовековни манастир из прве половине XIII века, који се налази у близини Краљева и припада Епархији жичкој Српске православне цркве. Подигао ју је први краљ Србије из династије Немањића, Стефан Немањић, од 1206. до 1221. године, а значајну улогу у њеном подизању је имао и његов брат, Свети Сава. После стицања црквене самосталности 1219. године у Жичи је било седиште аутокефалне српске архиепископије. Главна манастирска црква, подигнута у Рашком стилу, посвећена Вазнесењу Христовом, била је узор градитељства тог доба. Манастир Жича је 1979. године проглашен за споменик културе од изузетног значаја и налази се под заштитом Републике Србије.</p>
			<p class="clan">5. БЕЗБЕДНОСТ ДЕЦЕ НА ИНТЕРНЕТУ</p>
			<div>
				<div id="_idContainer064" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_5.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="Basic-Paragraph">Безбедност деце на Инернету подразумева физичку, психичку и моралну безбедност малолетних лица током обављања свакодневних активности на Интернету (сурфовање, четовање, коришћење друштвено-социјалних мрежа, онлајн игрице). Циљ је заштитити децу од непримерених садржаја, негативних ефеката коришћења Интернета и подићи ниво свести и знања о томе на који начин виртуелна стварност утиче на децу и докле смеју да се упуштају у дигитални свет, а да то буде безбедно и без последица.</p>
			<p class="clan">6. ДЕБЕЛА КОКА</p>
			<div>
				<div id="_idContainer065" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_6.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="clan">7. КАНТАРИОН</p>
			<div>
				<div id="_idContainer066" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_7.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="clan">8. ЛАВАНДА</p>
			<div>
				<div id="_idContainer067" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_8.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="clan">9. ВОДОПИЈА</p>
			<div>
				<div id="_idContainer068" class="_-Stubac-No-fit-content">
					<img src="http://www.pravno-informacioni-sistem.rs/SlGlasnikPortal/slike/Marke_Page_9.png&amp;doctype=reg&amp;abc=cba&amp;eli=true&amp;eliActId=429224&amp;regactid=429224" alt="">
				</div>
			</div>
			<p class="Basic-Paragraph">Дебела кока, лаванда, кантарион и водопија су лековите и зачинске биљке са наших простора које помажу у лечењу многих болести.</p>
	</div>

