


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 132. став 2. Закона о превозу путника у друмском саобраћају („Службени гласник РС”, број 68/15),</p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о условима додељивања и начину коришћења и раздуживања дозвола за ванлинијски превоз путника</p>
				<p class="auto-style1">"Службени гласник РС", број 82 од 8. 
				септембра 2017.</p>
				<p class="bold">Предмет</p>
				<p class="clan">Члан 1.</p>
				<p>Овим правилником прописују се услови додељивања дозвола за ванлинијски превоз путника домаћим превозницима и начин коришћења и раздуживања дозвола за ванлинијски превоз које су размењене са надлежним органом државе преко чије територије се обавља превоз (у даљем тексту: надлежни орган друге државе).</p>
				<p class="bold">Услови додељивања дозвола за ванлинијски превоз</p>
				<p class="clan">Члан 2.</p>
				<p>Дозволе за ванлинијски превоз које су размењене са надлежним органом друге државе, додељују се под условом да:</p>
				<p>1) захтев домаћег превозника, односно лица које врши превоз за сопствене потребе садржи податке о: врсти ванлинијског превоза који је планиран, држави одредишта и државама транзита, броју захтеваних страних дозвола, као и о томе да ли се страна дозвола захтева ради обављања јавног ванлинијског превоза или превоза за сопствене потребе;</p>
				<p>2) подносилац захтева поседује лиценцу за међународни линијски превоз путника или лиценцу за међународни ванлинијски превоз путника или решење о упису у регистар привредних друштава, других правних лица и предузетника који врше међународни превоз за сопствене потребе;</p>
				<p>3) подносилац захтева испуњава услове из одлуке о максималном броју дозвола које превозник може имати код себе у складу са бројем недодељених дозвола, бројем аутобуса који су унети у решење о издавању лиценце за превоз, односно у решење о упису у регистар привредних друштава, других правних лица и предузетника који врше превоз за сопствене потребе;</p>
				<p>4) број неправилно коришћених дозвола подносиоца захтева у складу са чланом 4. став 4. овог правилника није већи од максималног броја дозвола из тачке 3) овог става;</p>
				<p>5) у тренутку подношења захтева није на снази решење о забрани додељивања страних дозвола подносиоцу захтева;</p>
				<p>6) у тренутку подношења захтева није на снази административна мера забране обављања међународног ванлинијског превоза у трајању од 30 дана до шест месеци, на територији државе на којој је домаћи превозник обављао превоз у супротности са потврђеним међународним споразумом;</p>
				<p>7) у тренутку подношења захтева није на снази мера забране обављања превоза путника, коју је надлежни орган државе за коју се захтева дозвола изрекао подносиоцу захтева;</p>
				<p>8) министарство надлежно за послове саобраћаја (у даљем тексту: Министарство) располаже страном дозволом, а у случају превоза за сопствене потребе – под условом да је страна дозвола расположива у оквиру издвојеног контингента страних дозвола од највише 3% од укупног броја размењених дозвола.</p>
				<p class="bold">Начин коришћења дозвола за ванлинијски превоз</p>
				<p class="clan">Члан 3.</p>
				<p>Дозволу за ванлинијски превоз која је размењена са надлежним органом друге државе (у даљем тексту: страна дозвола), домаћи превозник, односно домаће привредно друштво, друго правно лице или предузетник који је уписан у регистар привредних друштава, других правних лица или предузетника који врше међународни превоз за сопствене потребе (у даљем тексту: лице које врши превоз за сопствене потребе) користи за обављање оне врсте међународног ванлинијског превоза путника која је наведена у страној дозволи, на територији те државе.</p>
				<p>Домаћи превозник, односно лице које врши превоз за сопствене потребе:</p>
				<p>1) страну дозволу користи у складу са њеном наменом;</p>
				<p>2) страну дозволу користи у складу са прописима који важе на територији државе која је издала дозволу, а нарочито у складу са условима наведеним у страној дозволи;</p>
				<p>3) страну дозволу користи у складу са прописима који уређују област превоза путника у друмском саобраћају у Републици Србији;</p>
				<p>4) уноси тачне податке у страну дозволу;</p>
				<p>5) страну дозволу оверава печатом пре поласка аутобуса из полазишта;</p>
				<p>6) са пажњом доброг привредника чува дозволу од губитка или уништења;</p>
				<p>7) у обављању превоза на основу стране дозволе користи само аутобусе за које поседује извод лиценце, односно потврду о упису у регистар привредних друштава, других правних лица и предузетника који врше међународни превоз за сопствене потребе;</p>
				<p>8) обавља највише онолико вожњи колико је предвиђено страном дозволом.</p>
				<p class="bold">Начин раздуживања страних дозвола</p>
				<p class="clan">Члан 4.</p>
				<p>Домаћи превозник, односно лице које врши превоз за сопствене потребе раздужује сваку страну дозволу која му је додељена, тако што је враћа Министарству након завршетка последње вожње и повратка аутобуса у Републику Србију, a најкасније у складу са роком за раздужење стране дозволе одређеним у одлуци из члана 2. тачка 3) овог правилника.</p>
				<p>Уз страну дозволу коју раздужује домаћи превозник, односно лице које врши превоз за сопствене потребе, прилаже се фотокопија путног листа на основу кога је обављен превоз, а у случају потребе, доставља се на увид и оригинал путног листа, као и друга документација из које се може утврдити да ли је дозвола коришћена на прописан начин.</p>
				<p>Уколико је страна дозвола коришћена на начин прописан у члану 3. овог правилника и враћена на начин прописан у ст. 1. и 2. овог члана, раздужује се као правилно коришћена. </p>
				<p>Уколико страна дозвола није коришћена на начин прописан у члану 3. овог правилника и није враћена на начин прописан у ст. 1. и 2. овог члана, или уколико домаћи превозник, односно лице које врши превоз за сопствене потребе обавести Министарство о губитку стране дозволе, та дозвола раздужује се као неправилно коришћена и о томе се обавештава домаћи превозник, односно лице које врши превоз за сопствене потребе.</p>
				<p class="bold">Ступање на снагу</p>
				<p class="clan">Члан 5.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00009/2017-03</p>
				<p class="potpis">У Београду, 1. септембра 2017. године</p>
				<p class="potpis">Министар,</p>
				<p class="potpis">проф. др <span class="bold">Зорана З. Михајловић,</span> с.р.</p>
	</div>

