

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 124. став 9. Закона о ветеринарству („Службени гласник РСˮ, бр. 91/05, 30/10, 93/12 и 17/19 – др. закон),</p>
			<p class="Basic-Paragraph">Министар пољопривреде, шумарства и водопривреде доноси</p>
			<p class="odluka-zakon">ПРАВИЛНИК</p>
			<p class="odluka-zakon">о условима за пошиљке за које није потребно решење за увоз и транзит</p>
			<p class="centar">"Службени гласник РС", број 39 од 6. јуна 2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују услови за пошиљке за које није потребно решење за увоз и транзит.</p>
			<p class="clan">Члан 2.</p>
			<p class="Basic-Paragraph">Решење за увоз пошиљки, које подлежу ветеринарско-санитарној контроли на граничном прелазу, није потребно под условом да се ради о следећим пошиљкама, и то:</p>
			<p class="Basic-Paragraph">1)  стерилисане конзерве од меса и стерилисане конзерве од рибе и производа рибарства;</p>
			<p class="Basic-Paragraph">2) мешовита храна, осим оне која у свом саставу садржи месо и производе од меса;</p>
			<p class="Basic-Paragraph">3) прерађена храна за кућне љубимце;</p>
			<p class="Basic-Paragraph">4) храна за кућне љубимце у конзерви;</p>
			<p class="Basic-Paragraph">5) кожа која је подвргнута комплетном процесу штављења, „wet blueˮ третману, третману „пикловањаˮ, третману базом и саламуром pH вредности од 12 до 13 у трајању од најмање осам сати;</p>
			<p class="Basic-Paragraph">6) прерађена вуна;</p>
			<p class="Basic-Paragraph">7) прерађена длака;</p>
			<p class="Basic-Paragraph">8) прерађено перје;</p>
			<p class="Basic-Paragraph">9) кућице пужева;</p>
			<p class="Basic-Paragraph">10) топљени восак.</p>
			<p class="Basic-Paragraph">Пошиљке из става 1. овог члана прати међународна ветеринарска потврда (сертификат) која је издата и потписана од стране надлежног ветеринарског инспектора или овлашћеног ветеринара државе извознице или земље порекла (у даљем тексту: међународни сертификат) којoм се потврђује њихова безбедност.</p>
			<p class="clan">Члан 3.</p>
			<p class="Basic-Paragraph">Решење за транзит преко територије Републике Србије пошиљака које подлежу ветеринарско-санитарној контроли на граничном прелазу није потребно за пошиљке:</p>
			<p class="Basic-Paragraph">1) производа добијених топлотном обрадом на температури не мањој од 70 <span class="superscript">о</span>C (пастеризација, стерилизација и кување) и производа добијених поступком ферментације који искључује могућност преношења заразних болести, под условом да је у међународном сертификату, који прати пошиљку, потврђено да је производ добијен од здравих животиња под контролом надлежне ветеринарске инспекције;</p>
			<p class="Basic-Paragraph">2) меса (осим меса говеда), риба, конзумних риба и производа рибарства, ракова, шкољки, жаба, мекушаца и прерађених пужева, под условом да је у међународном сертификату потврђено да је пошиљка безбедна и да се њом не може пренети заразна болест животиња која подлеже обавези пријављивања;</p>
			<p class="Basic-Paragraph">3) колагена, желатина и сировина за њихову производњу, под условом да их прати међународни сертификат којим се потврђује њихова безбедност;</p>
			<p class="Basic-Paragraph">4) конзумних јаја и производа од јаја, под условом да их прати међународни сертификат којим се потврђује њихова безбедност;</p>
			<p class="Basic-Paragraph">5) меда и производа пчела, под условом да их прати међународни сертификат којим се потврђује њихова безбедност;</p>
			<p class="Basic-Paragraph">6) природних и вештачких омотача (црева) у затвореној амбалажи, под условом да их прати међународни сертификат којим се потврђује начин обраде којим се гарантује њихова безбедност;</p>
			<p class="Basic-Paragraph">7) мешовите хране у складу са прописом којим се уређује листа мешовите хране и начин вршења контроле те хране;</p>
			<p class="Basic-Paragraph">8) сирове вуне, сирових кожа, сировог крзна животиња, длаке и репова, под условом да је у међународном сертификату потврђено да у земљи извозници нису утврђене заразне болести са листе Међународне организације за заштиту здравља животиња – <span class="italik">Office International des Epizooties</span> (OIE) за врсту животиња од којих је производ добијен, да ти производи потичу од здравих животиња и да се том пошиљком не може пренети ниједна заразна болест која подлеже обавези пријављивања;</p>
			<p class="Basic-Paragraph">9) обрађених кожа, коже које је подвргнута комплетном процесу штављења, „wet blueˮ третману, третману „пикловањаˮ, третману базом и саламуром pH вредности од 12 до 13 у трајању од најмање осам сати, прерађене вуне, прерађене длаке и прерађеног перја, кућица пужева и топљеног воска, под условом да их прати међународни сертификат којим се потврђује начин обраде којим се гарантује њихова безбедност;</p>
			<p class="Basic-Paragraph">10) хране за животиње, рибљег брашна, прерађеног протеина животињског порекла, хране за рибе, млека у праху, топљених масноћа, производа од крви за исхрану животиња, сировина за производњу хране за кућне љубимце, хране за псе и мачке и друге кућне љубимце, под условом да је у међународном сертификату, који прати пошиљку, потврђено да храна за животиње, односно да састојци хране потичу из места у којима не владају заразне болести животиња и да је производни процес под сталном ветеринарском контролом, чиме се обезбеђује да се том пошиљком не могу пренети заразне болести животиња, као и да је у овом сертификату описан начин прераде и микробиолошка исправност;</p>
			<p class="Basic-Paragraph">11) ловних трофеја, под условом да их прати међународни сертификат којим се потврђује начин обраде којим се гарантује њихова безбедност;</p>
			<p class="Basic-Paragraph">12) прерађеног стајњака, под условом да их прати међународни сертификат којим се потврђује степен обраде и њихова безбедност;</p>
			<p class="Basic-Paragraph">13) производа пчеларства за употребу у пчеларству, под условом да их прати међународни сертификат којим се потврђује начин обраде којим се гарантује њихова безбедност.</p>
			<p class="clan">Члан 4.</p>
			<p class="Basic-Paragraph">Даном ступања на снагу овог правилника престаје да важи Правилник о врстама пошиљака производа животињског порекла за које није потребно решење о ветеринарско-санитарним условима које те пошиљке морају испуњавати приликом увоза и провоза („Службени лист СРЈˮ, број 2/96).</p>
			<p class="clan">Члан 5.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-58/2019-09</p>
			<p class="potpis">У Београду, 23. маја 2019. године</p>
			<p class="potpis">Министар,</p>
			<p class="potpis"><span class="bold">Бранислав Недимовић,</span> с.р.</p>
	</div>

