

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 61. Закона о туризму („Службени гласник РС”, број 17/19), </p>
			<p class="Basic-Paragraph">Министар трговине, туризма и телекомуникација доноси </p>
			<p class="odluka-zakon">ПРАВИЛНИК </p>
			<p class="odluka-zakon">о врсти, висини и условима гаранције путовања, висини депозита у зависности од категорије лиценце, начину активирања, намени средстава, као и о другим условима које мора да испуни организатор путовања</p>
			<p class="centar">"Службени гласник РС", број 81 од 15. новембра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују врста, висина, услови гаранције путовања, висина депозита у зависности од категорије лиценце, начин активирања, намена средстава, као и други услови које мора да испуни организатор путовања.</p>
			<p class="clan">Члан 2.</p>
			<p class="Basic-Paragraph">Поједини изрази употребљени у овом правилнику имају следеће значење:</p>
			<p class="Basic-Paragraph">1) <span class="italik">банка</span> јесте друштво које обавља депозитне и кредитне послове, као и друге послове у складу са законом;</p>
			<p class="Basic-Paragraph">2) <span class="italik">банкарска гаранција</span> јесте уговор о гаранцији и представља инструмент осигурања корисника гаранције. Банкарску гаранцију уговарају организатор путовања и банка;</p>
			<p class="Basic-Paragraph">3) <span class="italik">гаранција путовања</span> јесте прописана гаранција за случај инсолвентности и ради накнаде штете путнику настале неиспуњењем, делимичним испуњењем или неуредним испуњењем уговорних обавеза; </p>
			<p class="Basic-Paragraph">4) <span class="italik">давалац гаранције </span>јесте банка или осигуравач, односно уговарач осигурања;</p>
			<p class="Basic-Paragraph">5) <span class="italik">депозит</span> јесте новчани износ на динарском рачуну банке организатора путовања, чија висина зависи од категорије лиценце и који се у прописаном износу и одређеном времену налази на рачуну у периоду трајања лиценце;</p>
			<p class="Basic-Paragraph">6) <span class="italik">електронски документ</span> јесте скуп података у електронском облику, чија је намена коришћење у електронској или штампаној форми;</p>
			<p class="Basic-Paragraph">7) <span class="italik">корисник гаранције путовања</span> јесте путник или лице које има право на накнаду, а које сноси трошкове или има потраживања прописана овим правилником;</p>
			<p class="Basic-Paragraph">8) <span class="italik">лиценца</span> јесте решење које издаје Регистратор туризма, на основу кога туристичка агенција стиче статус организатора путовања;   </p>
			<p class="Basic-Paragraph">9) <span class="italik">осигуравач</span> јесте друштво које се бави осигурањем и преузима обавезу исплате накнаде из осигурања, ако настане осигурани случај;</p>
			<p class="Basic-Paragraph">10) <span class="italik">полиса осигурања</span> јесте основни уговор у писаној форми којом се одређују права и обавезе учесника у осигурању. Закључује се у форми уговора о осигурању или доказног средства о склопљеном осигурању када садржи све најважније податке из закљученог уговора;</p>
			<p class="Basic-Paragraph">11) <span class="italik">потврдa о гаранцији путовања</span> јесте документ који организатор путовања уручује путнику и који садржи прописане податке о гаранцији путовања из које се обезбеђује покриће за уплаћен износ и која садржи податке потребне за њено активирање; </p>
			<p class="Basic-Paragraph">12) <span class="italik">уговарач осигурања</span> јесте привредни субјект или правно лице које на основу уговора са осигуравачем закључује уговор о осигурању, потписује полису осигурања или лист покрића и има обавезу да плаћа премију осигурања;</p>
			<p class="Basic-Paragraph">13) <span class="italik">укупан лимит покрића</span> јесте износ који се може користити као покриће по основу потраживања свих корисника из издате потврде о гаранције путовања по једном штетном случају. Максимални лимит покрића уговарају давалац гаранције и организатор путовања.</p>
			<p class="clan">Члан 3.</p>
			<p class="Basic-Paragraph">Гаранцијом путовања за случај инсолвентности организатора путовања обезбеђују се:</p>
			<p class="Basic-Paragraph">1) трошкови нужног смештаја, исхране и повратка путника са путовања у земљи или иностранству, у место поласка;</p>
			<p class="Basic-Paragraph">2) потраживања уплаћених средстава путника по основу уговора о туристичком путовању, које организатор путовања није реализовао;</p>
			<p class="Basic-Paragraph">3) потраживања уплаћених средстава путника, у случају отказа путовања од стране путника, у складу са општим условима путовања;</p>
			<p class="Basic-Paragraph">4) потраживања разлике између уплаћених средстава по основу уговора о туристичком путовању и средстава снижених сразмерно неизвршењу или непотпуном извршењу услуга обухваћених програмом путовања.</p>
			<p class="Basic-Paragraph">Инсолвентност организатора путовања је неспособност плаћања доспелих обавеза у износу и у року доспећа, која обухвата финансијску блокаду организатора путовања, као и немогућност измирења обавеза организатора путовања када је износ обавеза већи од износа средстава којима располаже на рачунима код банака.</p>
			<p class="clan">Члан 4.</p>
			<p class="Basic-Paragraph">Гаранцијом путовања ради накнаде штете обезбеђује се накнада штете која је проузрокована путнику неиспуњењем, делимичним испуњењем или неуредним испуњењем обавеза организатора путовања, које су одређене општим условима и програмом путовања, и то накнада за:</p>
			<p class="Basic-Paragraph">1) потраживања уплаћених средстава путника по основу уговора о туристичком путовању, које организатор путовања није реализовао;</p>
			<p class="Basic-Paragraph">2) потраживања разлике између уплаћених средстава по основу уговора о туристичком путовању и средстава снижених сразмерно неизвршењу или непотпуном извршењу услуга обухваћених програмом путовања.</p>
			<p class="clan">Члан 5.</p>
			<p class="Basic-Paragraph">Организатор путовања у поступку добијања лиценце, обезбеђују гаранцију путовања.</p>
			<p class="Basic-Paragraph">Гаранција путовања из става 1. овог члана обезбеђује се уговором о гаранцији путовања, који организатор путовања закључује са даваоцем гаранције.</p>
			<p class="Basic-Paragraph">Уговором из става 2. овог члана сматра се банкарска гаранција или уговор о осигурању, са укупним лимитом покрића, у зависности од категорије лиценце, у износу од најмање:</p>
			<p class="Basic-Paragraph">1) 200.000 евра за  лиценцу рангирану у категорију А 20;</p>
			<p class="Basic-Paragraph">2) 250.000 евра  за лиценцу рангирану у категорију А 25;</p>
			<p class="Basic-Paragraph">3) 350.000  евра за лиценцу рангирану у категорију А 35;</p>
			<p class="Basic-Paragraph">4) 400.000  евра за лиценцу рангирану у категорију А 40.</p>
			<p class="Basic-Paragraph">Случајеви из чл. 3. и 4. овог правилника могу бити предмет једног уговора који организатор путовања закључује са даваоцем гаранције.</p>
			<p class="Basic-Paragraph">У случају да организатор путовања са даваоцем гаранције путовања закључује два уговора за случај из чл. 3. и 4. овог правилника, сваки уговор појединачно се закључује са укупним лимитом покрића са најмањим износом из става 3. овог члана, у зависности од категорије лиценце. </p>
			<p class="clan">Члан 6.</p>
			<p class="Basic-Paragraph">Ако је гаранција путовања уговорена са роком важења краћим од рока важења лиценце, организатор путовања за наредни период прибавља гаранцију путовања пре истека рока важења постојеће гаранције.</p>
			<p class="Basic-Paragraph">За све време важења гаранције путовања организатор путовања обезбеђује минимални износ укупног лимита покрића, из члана 5. став 3. овог правилника, у зависности од категорије лиценце. </p>
			<p class="clan">Члан 7.</p>
			<p class="Basic-Paragraph">Организатор путовања за све време важења лиценце обезбеђује гаранцију путовања на начин прописан овим правилником, за сваког путника појединачно, односно за свако уговорено туристичко путовање.</p>
			<p class="clan">Члан 8.</p>
			<p class="Basic-Paragraph">Гаранција путовања уговара се између организатора путовања и даваоца гаранције, у корист корисника гаранције путовања, ради покрића ризика у случајевима из чл. 3. и 4. овог правилника.</p>
			<p class="Basic-Paragraph">Уговором из став 1. овог члана не може се уговорити искључење од одговорности даваоца гаранције.</p>
			<p class="Basic-Paragraph">Давалац гаранције не може ограничити право корисника гаранције путовања утврђено овим правилником у погледу потраживања у случајевима из чл. 3. и 4. овог правилника, као и у погледу висине укупног лимита покрића.</p>
			<p class="Basic-Paragraph">Уговор из став 1. овог члана не може да садржи одредбе које су супротне правилима струке, добрим пословним обичајима и пословном етиком даваоца гаранције.</p>
			<p class="clan">Члан 9.</p>
			<p class="Basic-Paragraph">Туристичка агенција приликом продаје туристичког путовања сваком путнику уручује потврду о гаранцији путовања, која се издаје са уговором, односно потврдом о путовању.</p>
			<p class="Basic-Paragraph">Изузетно потврда о гаранцији путовања  из става 1. овог члана може се издати и већем броју лица, који су назначени у истом уговору о путовању, у ком случају сваки путник остварује пуно право, без икаквих услова или ограничења.</p>
			<p class="Basic-Paragraph">Лица из става 2. овог члана су она лица за која је по истом уговору о путовању плаћено туристичко путовање.  </p>
			<p class="Basic-Paragraph">Потврда о гаранцији путовања нарочито садржи:</p>
			<p class="Basic-Paragraph">1) број издате гаранције путовања;</p>
			<p class="Basic-Paragraph">2) датум издавања гаранције;</p>
			<p class="Basic-Paragraph">3) име и презиме путника;</p>
			<p class="Basic-Paragraph">4) продајну цена туристичког путовања;</p>
			<p class="Basic-Paragraph">5) место, датум и време почетка и завршетка туристичког путовања;</p>
			<p class="Basic-Paragraph">6) одредиште путовања и периоде боравка са датумима, ако је боравак у деловима;</p>
			<p class="Basic-Paragraph">7) податке о даваоцу гаранције, са Email адресом и контакт телефоном;</p>
			<p class="Basic-Paragraph">8) податке о врсти гаранције путовања, са наведеним ризицима покрића из чл. 3. и 4. овог правилника;</p>
			<p class="Basic-Paragraph">9) друге податке потребне за активирање гаранције путовања.</p>
			<p class="Basic-Paragraph">Потврда из става 1. овог члана садржи и писану напомену да реалан износ потраживања по кориснику гаранције путовања може бити сразмерно снижен у случају да износ потраживања свих корисника гаранције прекорачује уговорен укупан лимит покрића.</p>
			<p class="Basic-Paragraph">Потврда из става 1. овог члана уводи се у прописану евиденцију продатих туристичких путовања, непосредно по њеном издавању.</p>
			<p class="Basic-Paragraph">Потврда из става 1. овог члана производи дејство као и гаранција путовања.</p>
			<p class="Basic-Paragraph">У случају да је туристичко путовање продато правном лицу, односно привредном субјекту са седиштем у иностранству, ради даље продаје туристичког путовања крајњим корисницима, организатор путовања не обезбеђује потврду о гаранцији путовања.  </p>
			<p class="Basic-Paragraph">Путници који су купили туристичко путовање из става 6. овог члана, преко туристичке агенције са седиштем у иностранству, заштиту својих права остварују преко те туристичке агенције.</p>
			<p class="clan">Члан 10.</p>
			<p class="Basic-Paragraph">Организатор путовања приликом продаје туристичког путовања од даваоца гаранције захтева издавање потврде о гаранцији путовања, као електронски документ за сваког путника појединачно, односно за већи број лица из члана 9. став 2. овог правилника.</p>
			<p class="Basic-Paragraph">Посредник у продаји туристичког путовања приликом продаје туристичког путовања од организатора путовања захтева издавање потврде о гаранцији путовања, као електронски документ за сваког путника појединачно, односно за већи број лица из члана 9. став 2. овог правилника.</p>
			<p class="Basic-Paragraph">У случају из ст. 1. и 2. овог члана организатор путовања даваоцу гаранције електронским путем доставља документ који садржи податке из члана 9. став 4. тач. 3)–9) овог правилника.</p>
			<p class="Basic-Paragraph">По пријему документа из става 3. овог члана давалац гаранције издаје потврду о гаранцији путовања, као електронски документ са бројем и датумом и другим прописаним подацима из члана 9. став 4. овог правилника коју доставља организатору путовања.</p>
			<p class="Basic-Paragraph">У случају из става 2. овог члана организатор путовања, по добијеној потврди о гаранцији путовања од стране даваоца гаранције, исту доставља, као електронски документ са бројем и датумом и другим прописаним подацима из члана 9. став 4. овог правилника, посреднику у продаји туристичког путовања. </p>
			<p class="Basic-Paragraph">Потврду о гаранцији путовања туристичка агенција уручује путнику непосредно у штампаној форми, на другом трајном носачу записа или електронским путем, уз потврду путника о пријему (потписом или електронским путем).</p>
			<p class="Basic-Paragraph">Туристичка агенција даје путнику информацију о приступу софтверској апликацији и начину провере тачности података из издате потврде о гаранцији путовања, од момента њеног уручења.</p>
			<p class="Basic-Paragraph">Информацију из става 7. овог члана туристичка агенција уручује путнику непосредно у штампаној форми, на другом трајном носачу записа или електронским путем, уз потврду путника о пријему (потписом или електронским путем).</p>
			<p class="clan">Члан 11.</p>
			<p class="Basic-Paragraph">У случају измене битних елемената уговора о организовању путовању, организатор путовања са  путником закључује нови уговор и уручује му нову потврду о гаранцији путовања, уз сторнирање претходне.</p>
			<p class="Basic-Paragraph">У случају из става 1. овог члана организатор путовања, код издавања нове потврду о гаранцији путовања поступа на начин прописан овим правилником.</p>
			<p class="clan">Члан 12.</p>
			<p class="Basic-Paragraph">Период покрића гаранције путовања је од датума њеног издавања па до завршетка туристичког путовања, односно до повратка путника на уговорено одредиште.</p>
			<p class="Basic-Paragraph">У случају да није дошло до реализације уговореног туристичког путовања период покрића гаранције путовања је до остваривања права корисника гаранције путовања у року из члана 13. став 4. овог правилника.</p>
			<p class="clan">Члан 13.</p>
			<p class="Basic-Paragraph">Гаранција путовања активира се пријавом корисника гаранције путовања.</p>
			<p class="Basic-Paragraph">Корисник гаранције путовања без одлагања пријављује даваоцу гаранције насталу штету у случајевима из чл. 3. и 4. овог правилника, за које случајеве је гаранција путовања издата.</p>
			<p class="Basic-Paragraph">Пријава из става 1. овог члана врши се писаним путем, преко Email адресе, телеграмом или на неки други сличан начин.</p>
			<p class="Basic-Paragraph">У погледу рока у коме корисник гаранције путовања може да пријави право на потраживање по основу гаранција путовања примењују се прописи којима се уређују облигациони односи.</p>
			<p class="Basic-Paragraph">Корисник гаранције путовања има право на накнаду у случајевима из чл. 3. и 4. овог правилника, који су настали у периоду покрића гаранције путовања и свака каснија промена уговорног односа даваоца гаранције и организатора путовања је без утицаја на право корисника гаранције путовања.</p>
			<p class="clan">Члан 14.</p>
			<p class="Basic-Paragraph">Корисник гаранције путовања даваоцу гаранције пружа све податке и доказе који су потребни за утврђивање узрока, обима и висине штете.</p>
			<p class="Basic-Paragraph">У циљу утврђивања инсолвентности организатора путовања прибавља се решење надлежног привредног суда о отварању стечајног поступка, потврда Народне банке Србије о инсолвентности, односно записник или други акт туристичког инспектора или друга исправа државног органа којом се констатује инсолвентност организатора путовања.</p>
			<p class="clan">Члан 15.</p>
			<p class="Basic-Paragraph">По пријему пријаве из члана 13. овог правилника давалац гаранције без одлагања приступа утврђивању и процени штете.</p>
			<p class="Basic-Paragraph">Уколико се утврди да је захтев корисника гаранције путовања основан, давалац гаранције ће у уговореном року, који не може бити дужи од 14 дана, рачунајући од дана подношења пријаве са комплетном документацијом, исплатити накнаду реалног износа потраживања.</p>
			<p class="Basic-Paragraph">Изузетно, рок за исплату накнаде реалног износа потраживања из става 2. овог члана може се продужити до евидентирања свих корисника гаранције путовања, који остварују право из гаранције путовања по истом основу.</p>
			<p class="clan">Члан 16.</p>
			<p class="Basic-Paragraph">Висина реалног износа потраживања у случајевима из члана 3. став 1. тачка 1) овог правилника је висина стварних трошкова проистекла из трошкова нужног смештаја, исхране и повратка путника са путовања у место поласка.</p>
			<p class="Basic-Paragraph">Висина реалног износа потраживања у случајевима из члана 3. став 1. тачка 2) и члана 4. тачка 1) овог правилника је висина средстава уплаћених за уговорено туристичко путовање.</p>
			<p class="Basic-Paragraph">Висина реалног износа потраживања у случајевима из члана 3. став 1. тачка 3) овог правилника је висина средстава уплаћених за уговорено туристичко путовање, која може бити сразмерно снижена на начин уговорен општим условима путовања.</p>
			<p class="Basic-Paragraph">Висина реалног износа потраживања у случајевима из члана 3. став 1. тачка 4) и члан 4. тачка 2) овог правилника је износ који представља висину средстава уплаћених за уговорено туристичко путовање, која се може сразмерно умањити у зависности од времена и врсте услуга, које су искоришћене у периоду трајања туристичког путовања.</p>
			<p class="Basic-Paragraph">Висина реалног износа потраживања доказује се на основу издатог фискалног рачуна или другог документа са бројем којим се потврђује пријем уплате, уговора о путовању, општих услова путовања, посебних рачуна којима се доказују трошкови нужног смештаја, исхране и повратка путника са путовања у место поласка, као и друга документација и евиденција организатора путовања и даваоца гаранције.</p>
			<p class="Basic-Paragraph">У случају спора у вези са утврђивањем висине накнаде реалног износа потраживања као доказ ће се користити судска пресуда, арбитражна одлука, односно одлука медијатора или друга одлука проистекла из потрошачког и сличног спора.</p>
			<p class="Basic-Paragraph">Изузетно реалан износ потраживања по кориснику гаранције путовања може бити сразмерно снижен у случају да износ потраживања свих корисника гаранције прекорачује уговорен укупан лимит покрића.</p>
			<p class="clan">Члан 17.</p>
			<p class="Basic-Paragraph">У случају да је цена туристичког путовања, за које се активира гаранција путовања, била изражена у страној валути обрачун реалног износа потраживања врши се у динарској противвредности по средњем курсу Народне банке Србије на дан исплате.</p>
			<p class="Basic-Paragraph">У случају да су трошкови у случају из члана 3. став 1. тачка 1) овог правилника за које се активира гаранција путовања плаћени у страној валути, обрачун реалног износа потраживања врши се у динарској противвредности по средњем курсу Народне банке Србије на дан исплате.</p>
			<p class="clan">Члан 18.</p>
			<p class="Basic-Paragraph">Гаранција путовања је на снази и у случају да туристичка агенција престане да обавља послове организатора путовања (истицање рока важења или брисање лиценце, одузимање лиценце, престанак рада, решење о забрани обављања делатности и сл.).</p>
			<p class="clan">Члан 19.</p>
			<p class="Basic-Paragraph">У случају да је туристичко путовање продато или је започето под условима који су важили пре почетка примене овог правилника, у случају накнаде потраживања из чл. 3. и 4. овог правилника, активираће се гаранција путовања која је важила у тренутку закључења уговора о путовању.</p>
			<p class="clan">Члан 20.</p>
			<p class="Basic-Paragraph">Организатор путовања у поступку добијања лиценце обезбеђује депозит.  </p>
			<p class="Basic-Paragraph">Депозит се обезбеђује у прописаној висини, у зависности од категорије лиценце, у најнижем износу од: </p>
			<p class="Basic-Paragraph">1) 2.500 евра за лиценцу рангирану у категорију А 20;</p>
			<p class="Basic-Paragraph">2) 5.000 евра за лиценцу рангирану у категорију А 25;</p>
			<p class="Basic-Paragraph">3) 7.500 евра за лиценцу рангирану у категорију А 35;</p>
			<p class="Basic-Paragraph">4) 10.000 евра за лиценцу рангирану у категорију А 40.</p>
			<p class="Basic-Paragraph">Средства из става 2. овог члана обезбеђују се на динарском рачуну банке организатора путовања у динарској противвредности по средњем курсу Народне банке Србије.</p>
			<p class="Basic-Paragraph">У случају да организатор путовања код пословне банке поседује више динарских рачуна средства из става 2. овог члана налазе се на једном рачуну.</p>
			<p class="Basic-Paragraph">Средства из става 2. овог члана  организатор путовања може да користи током месеца за своје редовно пословање.</p>
			<p class="Basic-Paragraph">Средства из става 2. овог члана  организатор путовања поседује на рачуну последњег дана текућег месеца.</p>
			<p class="Basic-Paragraph">За све време важења лиценце организатор путовања обезбеђује минимални износ депозита из става 2. овог члана, у зависности од категорије лиценце, на прописан начин. </p>
			<p class="clan">Члан 21.</p>
			<p class="Basic-Paragraph">Даном почетка примене овог правилника престаје да важи Правилник о врсти и условима гаранције путовања, начину активирања и другим условима које мора да испуни организатор путовања у зависности од врсте организованог путовања („Службени гласник РС”, број 2/16).</p>
			<p class="clan">Члан 22.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2020. године.</p>
			<p class="potpis">Број 110-00-00093/2019-08</p>
			<p class="potpis">У Београду, 5. новембра 2019. године</p>
			<p class="potpis">Министар,</p>
			<p class="potpis"><span class="bold">Расим Љајић, </span>с.р.</p>
	</div>

