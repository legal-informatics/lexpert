


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 54. став 5. Закона о инспекцијском надзору („Службени гласник РС”, број 36/15), </p>
				<p>Министар за рад, запошљавање, борачка и социјална питања доноси</p>
				<p class="odluka-zakon">ПРАВИЛНИК</p>
				<p class="odluka-zakon">о облику и начину вршења унутрашње контроле инспекције у области радних односа и безбедности и здравља на раду и у области социјалне заштите</p>
				<p class="auto-style1">"Службени гласник РС", број 118 од 28. 
				децембра 2017.</p>
				<p class="clan">Члан 1.</p>
				<p>Овим правилником ближе се прописују облик и начин вршења унутрашње контроле инспектора и државног службеника овлашћеног за вршење инспекцијског надзора и код имаоца јавног овлашћења, у области радних односа и безбедности и здравља на раду и у области социјалне заштите. </p>
				<p class="clan">Члан 2.</p>
				<p>Вршењем унутрашње контроле се на јединствен начин и применом утврђених процедура, у оквиру прописаних овлашћења и датог налога, врши контролa законитости, односно правилности рада инспектора и државног службеника овлашћеног за вршење инспекцијског надзора у области: </p>
				<p>1) радних односа и безбедности и здравља на раду – инспектор рада и државни службеник овлашћен за вршење инспекцијског надзора,</p>
				<p>2) социјалне заштите – инспектор социјалне заштите и државни службеник овлашћен за вршење инспекцијског надзора (у даљем тексту: субјекта контроле) у поступању у примени прописа у обављању инспекцијског надзора, ажурност рада, извршавање других послова која проистичу из задатих радних циљева и налога, као и поштовање прописаног кодекса понашања. </p>
				<p>Циљ рада унутрашње контроле је подршка и подстицај субјекту контроле, који у потпуности квалитетно и одговорно приступа реализацији задатих радних циљева и послова, као и подстицање на боље резултате рада и стварање услова за подизање нивоа квалитета рада, као и услова за стручно усавршавање, а све са циљем елиминисања евентуалног незаконитог, несавесног и непрофесионалног рада субјекта контроле.</p>
				<p class="clan">Члан 3.</p>
				<p>Контролор је државни службеник који је овлашћен да врши послове унутрашње контроле.</p>
				<p>Контролор је, у обављању послова контроле, независан и дужан да поступа непристрасно, савесно и одговорно, са високим нивоом стручног знања и професионализма, уз пуно поштовање достојанства и личног интегритета субјекта контроле.</p>
				<p>Контролор може да поднесе иницијативу за припрему инструкција и директива за прецизирање процедура унутрашњег надзора, за стручно усавршавање субјекта контроле у обављању послова инспекцијског надзора и других послова, за припрему прописа и општих аката са циљем уједначеног приступа и критеријума у вредновању рада субјекта контроле и за измену или допуну плана рада.</p>
				<p>Контролор уредно води евиденцију о вршењу унутрашње контроле, о чему сачињава извештај, који доставља руководиоцу унутрашње контроле.</p>
				<p>Руководилац унутрашње контроле води евиденцију издатих налога, која садржи евиденцију извештаја контролора, са коначним вредновањем рада, предложеним мерама и др.</p>
				<p class="clan">Члан 4.</p>
				<p>Унутрашња контрола врши се, у складу са природом предмета контроле и потребама утврђивања тачног и потпуног чињеничног стања:</p>
				<p>1) као теренска – изван службених просторија инспекције, на лицу места;</p>
				<p>2) као канцеларијска – у службеним просторијама.</p>
				<p>Теренска, односно канцеларијска контрола врши се:</p>
				<p>1) редовно – сагласно годишњем плану рада који, до 31. децембра текуће године за наредну годину, доноси руководилац сектора у чијем делокругу су послови инспекцијског надзора (у даљем тексту: руководилац сектора), а који садржи планиране активности, циљеве и задатке, облике, врсту и начин, као и динамику вршења унутрашње контроле, са методологијом рада;</p>
				<p>2) ванредно – на захтев правног или физиког лица које предочи чињенице које указују на оправдан правни интерес да се изврши унутрашња контрола, односно на основану сумњу у незаконит, несавестан и непрофесионалан рад субјекта контроле или на основу одлуке руководиоца сектора, коју доноси на захтев министра, по сопственој оцени или на предлог државног органа.</p>
				<p class="clan">Члан 5.</p>
				<p>Унутрашњу контролу врше најмање два контролора, а изузетно, ако то налажу рокови и обим вршења унутрашње контроле, ту контролу може вршити само један контролор.</p>
				<p>За вршење унутрашње контроле руководилац сектора, односно министар или лице које они овласте контролору издаје писани налог, који обавезно садржи податке о контролору, субјекту контроле, облику и врсти унутрашње контроле, времену и роковима вршења унутрашње контроле, опис предмета и циљ вршења унутрашње контроле и задатке које у вршењу контроле има сваки од контролора, као и упутство да ли се вршење унутрашње конроле започиње са или без најаве субјекту контроле, односно његовом непосредном руководиоцу.</p>
				<p class="clan">Члан 6.</p>
				<p>У вршењу унутрашње конроле контролор је везан садржином налога, односно утврђеним предметом контроле и нема овлашћење да проширује обим предмета контроле, који је утврђен налогом.</p>
				<p>Ако у току вршења унутрашње конроле контролор открије незаконитост, односно неправилности у раду субјекта контроле, која је изван границе дате налогом, дужан је да о томе одмах обавести непосредног руководиоца, који ће му дати упутство о начину даљег поступања, о чему контролор сачињава службену забелешку у записнику о вршењу унутрашње контроле.</p>
				<p class="clan">Члан 7.</p>
				<p>Субјекту контроле, односно његовом непосредном руководиоцу благовремено се доставља налог или обавештење о датом налогу, уз најаву времена вршења унутрашње контроле.</p>
				<p>Обавештење из става 1. овог члана доставља се уручењем писаног налога или обавештења лично или преко службеног и-маила, најмање пет радних дана пре започињања вршења унутрашње конроле.</p>
				<p class="clan">Члан 8.</p>
				<p>Вршење унутрашње контроле контролор започиње уручењем писаног налога субјекту контроле.</p>
				<p>Изузетно, са вршењем унутрашње конроле, у оправданим случајевима, односно када је утврђивању чињеница неопходно приступити без одлагања, може се започети без претходног уручења налога или обавештења о датом налогу.</p>
				<p>Вршењу унутрашње контроли може да присуствује субјект контроле.</p>
				<p>Изузетно вршењу унутрашње контроле, уз сагласност контролора, могу присуствовати непосредни руководилац субјекта контроле, као и други државни службеници.</p>
				<p class="clan">Члан 9.</p>
				<p>Приликом вршења унутрашње контроле контролор из приложених предмета инспекцијског надзора, као и других докумената, у границама датог налога, може да проверава:</p>
				<p>1) законитост поступања у управним предметима и радњама у вршењу канцеларијског и теренског инспекцијског надзора;</p>
				<p>2) поштовање прописаних упутстава, односно процедура; </p>
				<p>3) поштовање одредби из канцеларијског пословања;</p>
				<p>4) остале послове радног места и утврђених радних циљева;</p>
				<p>5) савесно извршавање дужности из радног односа;</p>
				<p>6) однос према странкама, непосредном руководиоцу, као и према другим лицима запосленим у сектору, као и поступање сагласно етичком кодексу понашања. </p>
				<p class="clan">Члан 10.</p>
				<p>Субјект контроле, односно његов непосредни руководилац у обавези је да контролору, поред предмета из вршења инспекцијског надзора, предочи и стави на располагање сву другу документацију, као што су радни циљеви, налози претпостављеног, евиденције доласка, односно одласка са посла, подаци о располагању средствима, податке из рачунара, односно увид у рачунар субјекта контроле и др.</p>
				<p>У циљу сагледавања и утврђивања свих битних чињеница из предмета контроле, контролор може узети изјаву од субјекта контроле, његовог непосредног руководиоца, као и од лица запослених у организационој јединици у којој је субјект контроле радно ангажован, а у оправданом случају и од других лица.</p>
				<p class="clan">Члан 11.</p>
				<p>О вршењу унутрашње контроле контролор сачињава записник, који садржи:</p>
				<p>1) назив органа; </p>
				<p>2) број и датум налога;</p>
				<p>3) навођење радњи које су предузете, њиховом току и садржини; </p>
				<p>4) место, дан и час када се радња предузимала; </p>
				<p>5) назнаку о предмету вршења унутрашње контроле; </p>
				<p>6) личном имену контролора, субјекта контроле и других присутних лица;</p>
				<p>7) навођење исправа које су коришћене;</p>
				<p>8) чињенично стање утврђено у контроли;</p>
				<p>9) податке о затеченим лицима, који потписују записник о извршеној теренској контроли;</p>
				<p>10) изјаве субјекта контроле;</p>
				<p>11) изјаве других лица;</p>
				<p>12) време завршетка вршења унутрашње контроле;</p>
				<p>13) потпис контролора и лица која су учествовала у предузимању радњи и лица од којих је узета изјава и др.</p>
				<p>Контролор записником констатује затечено чињенично стање и исти представља доказ о току и садржини предузетих радњи и датих изјава.</p>
				<p>Контролор и субјект контроле потписују сваку страну записника.</p>
				<p>Саставни део записника могу бити фотокопије докумената, исправа и других доказа, на основу којих је утврђено чињенично стање констатовано записником. </p>
				<p>Записник се сачињава у три истоветна примерка, од којих два примерка задржава контролор, а један субјект контроле.</p>
				<p>У погледу осталих делова записника, као и поступања, односно права и обавеза контролора и субјекта контроле, сходно се примењују прописи којима се уређује област општег управног поступка.</p>
				<p class="clan">Члан 12.</p>
				<p>Након извршене унутрашње контроле, у року од пет радних дана, контролор је у обавези да сачини налаз/мишљење о вршењу инспекцијског надзора и резултатима рада субјекта контроле, који поред елемената из члана 11. овог правилника, чини прилог и саставни део записника, и достави га субјекту контроле и његовом непосредном руководиоцу.</p>
				<p>У зависности од садржине налога, утврђеног чињеничног стања констатованог записником, контролор, у налазу/мишљењу, за сваки од елемената провере из члана 9. овог правилника и за све елементе укупно, износи свој суд о контролисаном вршењу инспекцијског надзора и резултатима рада инспектора који је био субјект контроле, које изражава описно и исказује као:</p>
				<p>1) нарочито високо;</p>
				<p>2) високо; </p>
				<p>3) задовољавајуће;</p>
				<p>4) ниско;</p>
				<p>5) незадовољавајуће.</p>
				<p class="clan">Члан 13.</p>
				<p>У року од пет дана, од дана пријема налаза/мишљења субјект контроле има право да стави примедбе, које се достављају непосредном руководиоцу.</p>
				<p>Оцену примедаба са својим коментаром у односу на налаз/мишљење непосредни руководилац доставља контролору.</p>
				<p>Контролор је у обавези да у року од пет радних дана, од дана пријема примедби, припреми писано образложење на све стављене примедбе.</p>
				<p>Образложење из става 3. овог члана контролор доставља свом непосредном руководиоцу и руководиоцу сектора.</p>
				<p>Ако су примедбе основане, контролор може да измени претходни налаз/мишљење и да ту одлуку посебно образложи, као и да измењени налаз/мишљење достави свом непосредном руководиоцу и руководиоцу сектора.</p>
				<p class="clan">Члан 14.</p>
				<p>У зависности од исказаног суда о вршењу инспекцијског надзора и резултатима рада субјекта контроле о вршењу инспекцијског надзора и резултатима рада субјекта контроле, контролор може предложити одређене мере.</p>
				<p>У случају давања „ниског” или „незадовољавајућег” суда контролор је у обавези да предложи једну или више мера, односно:</p>
				<p>1) додатну обуку субјекта контроле, са предлогом начина обуке;</p>
				<p>2) континуирану едукацију у одређеним областима надзора;</p>
				<p>3) препоручи непосредном руководиоцу да, у одређеном временском периоду ангажује субјекта контроле на мање сложеним пословима инспекцијског надзора;</p>
				<p>4) упути субјекта контроле на заједничко вршење инспекцијског надзора са одређеним инспектором рада, односно инспектором социјалне заштите, за кога је дат суд да је његово вршење инспекцијског надзора и рад „нарочито високо” или „високо”;</p>
				<p>5) као и друге мере које су усмеререне на унапређење рада тј. отклањање незаконитог, односно неправилног рада субјекта контроле и спречавање понављања уочених пропуста.</p>
				<p>Поступање сагласно предложеној мери, односно акту надлежног лица којим се обезбеђује спровођење мере обавезује субјекта контроле.</p>
				<p class="clan">Члан 15.</p>
				<p>Ако приликом вршења унутрашње контроле, контролор уочи такве незаконитости, односно неправилности, које чине повреду радне дужности, прекршај или кривично дело, дужан је да о томе, без одлагања, ради даљег поступања, обавести надлежног руководиоца.</p>
				<p class="clan">Члан 16.</p>
				<p>Извештај контролора ће се узимати у обзир код кварталног, односно годишњег оцењивања субјекта контроле.</p>
				<p class="clan">Члан 17.</p>
				<p>О предузимању мера у вези са извршеном унутрашњом контролом одлучује се сагласно одредбама прописа којима се уређују права и дужности државних службеника.</p>
				<p class="clan">Члан 18.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00010/2017-01</p>
				<p class="potpis">У Београду, 20. децембра 2017. године </p>
				<p class="potpis">Министар,</p>
				<p class="potpis"><span class="bold">Зоран Ђорђевић,</span> с.р.</p>
	</div>

