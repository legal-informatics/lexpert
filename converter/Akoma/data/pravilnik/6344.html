


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 56. став 2. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15, 96/15 – др. закон, 92/16 и 104/16 – др. закон),</p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="odluka-zakon">о распреми брода</p>
				<p class="auto-style1">"Службени гласник РС", број 118 од 28. 
				децембра 2017.</p>
				<p class="clan">Члaн 1.</p>
				<p>Oвим прaвилникoм прoписуjу сe услови за одређивање места боравка брода у распреми, најмањи број и квалификације лица која врше стручни надзор над бродовима током трајања распреме, захтеви у односу на одржавање брода, сидрење брода, вођење бродских књига и исправа, безбедност и сигурност брода у распреми, као и врсте прегледа брода у распреми.</p>
				<p class="clan">Члaн 2.</p>
				<p>Брод и технички пловни објекат у распреми може да борави на водном путу на основу одобрења надлежне лучке капетаније, у складу са законом којим се уређује пловидба.</p>
				<p class="clan">Члaн 3.</p>
				<p>Надлежни орган локалне самоуправе прописом и другим општим актом одређује делове обале и водног простора на којима се може одређивати место боравка брода у распреми, у складу са законом којим се уређује пловидба.</p>
				<p>Места боравка бродова за транспорт опасног терета у распреми су сидришта у лукама и пристаништима која испуњавају захтеве за сидрење бродова за транспорт опасних терета.</p>
				<p>Осим сидришта из става 2. овог члана, места боравка бродова за транспорт опасног терета у распреми су и сидришта посебне намене која су одређена прописом којим се одређују сидришта.</p>
				<p class="clan">Члaн 4.</p>
				<p>Најмањи број чланова посаде који врше непрекидни и непосредни стручни надзор над бродом током трајања распреме за брод у дугој распреми је један члан посаде који има звање бродарца из службе палубе.</p>
				<p>Најмањи број чланова посаде који врше непрекидни и непосредни стручни надзор над бродом током трајања распреме за брод у краткој распреми је два члана посаде који имају звања бродарца из службе палубе.</p>
				<p>У случају да су три брода у краткој и дугој распреми истог власника чврсто извезана један уз други на једном месту боравка, најмањи број чланова посаде који врше непрекидни и непосредни стручни надзор над бродовима током трајања распреме за сва три брода је три члана посаде, по један на сваком броду, од којих су два који имају звања бродарца из службе палубе и један који има звање бродарца из службе машине.</p>
				<p>Уколико је брод у распреми из ст. 1–3. овог члана брод за транспорт опасне робе, један члан посаде који врши непрекидни и непосредни стручни надзор над бродом током трајања распреме има сертификат о специјалистичком знању из области ADN.</p>
				<p>Брод у распреми из става 4. овог члана који има потврду да нема остатака терета и који не истиче конусе, не треба да има члана посаде који има сертификат о специјалистичком знању из области ADN.</p>
				<p class="clan">Члaн 5.</p>
				<p>На броду се у току распреме не налази роба, односно путници.</p>
				<p>Товарни простор и остали простори на броду уредно се празне, чисте и суше.</p>
				<p>Брод у распреми, осим потиснице или тегљенице, који није извезан уз обалу има стално укључен AIS транспондер.</p>
				<p>На броду у распреми врше се редовне контроле комплетног брода, а нарочито противпожарне и спасилачке опреме, машина, пумпи, генератора, привеза и сидрења.</p>
				<p class="clan">Члaн 6.</p>
				<p>Брод у распреми сидри се или везује тако да не може да промени позицију, узимајући у обзир ветар, промену водостаја, повлачење воде и таласе, без стварања сметњи и опасности за друга пловила.</p>
				<p class="clan">Члан 7.</p>
				<p>Бродске исправе и бродске књиге се налазе на броду у распреми.</p>
				<p>Изузетно од става 1. овог члана, књига пописа посаде брода у распреми предаје се на чување лучкој капетанији надлежној по месту распреме брода.</p>
				<p>Бродске књиге брода у распреми води заповедник брода, а у случају да на броду нема заповедника, члан посаде са највишим звањем за обављање послова на броду. </p>
				<p>Бродски дневник не води се док је брод у распреми.</p>
				<p>За брод у распреми отвара се нови бродски дневник на којем се назначује да се води само за време распреме, а у који се уписује укрцање чланова посаде, радови на одржавању, испитивању и редовним контролама, као и други догађаји током распреме.</p>
				<p class="clan">Члaн 8.</p>
				<p>Сигурносна заштита брода у распреми организује се у складу са законом и прописима којима се уређује унутрашња пловидба.</p>
				<p class="clan">Члaн 9.</p>
				<p>На броду се врши преглед пре уласка у распрему, односно пре изласка из распреме. </p>
				<p>На броду који улази у распрему врши се преглед којим се утврђује стање брода пре уласка у распрему. </p>
				<p>Брод који излази из кратке распреме и нема важеће бродско сведочанство подлеже пре изласка из кратке распреме редовном прегледу, у складу са законом којим се уређује унутрашња пловидба.</p>
				<p>Брод који излази из кратке распреме и има важеће бродско сведочанство не подлеже прегледу којим се утврђује стање брода пре изласка из кратке распреме.</p>
				<p>Ванредни преглед брода који је био у дугој распреми врши се у складу са законом којим се уређује унутрашња пловидба.</p>
				<p>Брод за транспорт опасног терета у распреми подлеже, поред прегледа из ст. 2–4. овог члана, прегледима прописаним законом којим се уређује транспорт опасне робе.</p>
				<p class="clan">Члaн 10.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2018. године.</p>
				<p class="potpis">Број 110-00-168/2017-06 </p>
				<p class="potpis">У Београду, 22. децембра 2017. године</p>
				<p class="potpis">Министар,</p>
				<p class="potpis">проф. др <span class="bold">Зорана З. Михајловић,</span> с.р.</p>
	</div>

