


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 11. став 1. Закона о Фонду за заштиту животне средине („Службени гласник РС”, бр. 72/09, 101/11) и члана 14. став 2. тачка 5. Статута Фонда за заштиту животне средине („Службени гласник РС”, број 3/11),</p>
	<p>Управни одбор Фонда за заштиту животне средине Републике Србије, уз претходну сагласност Министарства животне средине, рударства и просторног планирања, доноси</p>
	<p class="odluka-zakon" style="margin-top: 0; margin-bottom: 0">&nbsp;</p>
	<p class="odluka-zakon" style="margin-top: 0; margin-bottom: 0">&nbsp;</p>
	<p class="odluka-zakon" style="margin-top: 0; margin-bottom: 0">ПРАВИЛНИК</p>
	<p class="naslov" style="margin-top: 0">о условима за доделу и коришћење средстава Фонда за заштиту животне средине</p>
	<p class="bold" style="margin-top: 0"><span style="font-weight: 400">
	"Службени гласник РС", број 10 од 10. фебруара 2012.</span></p>
	<p class="bold" style="margin-top: 0">&nbsp;</p>
	<p class="bold" style="margin-top: 0">&nbsp;</p>
	<p class="bold" style="margin-top: 0">Опште одредбе</p>
	<p class="clan">Члан 1.</p>
	<p>Овим правилником утврђују се услови које морају испуњавати корисници средстава Фонда за заштиту животне средине (у даљем тексту: Фонд), услови и начин додељивања средстава, критеријуми и мерила за оцењивање захтева за додељивање средстава, начин праћења наменског коришћења средстава и уговорених права и обавеза, као и друга питања од значаја за додељивање и коришћење средстава Фонда (у даљем тексту: Правилник).</p>
	<p class="clan">Члан 2.</p>
	<p>Корисници средстава Фонда су сва правна и физичка лица која имају седиште, односно пребивалиште на територији Републике Србије (у даљем тексту: корисници средстава).</p>
	<p class="clan">Члан 3.</p>
	<p>Средства Фонда користе се у складу са законом, статутом, програмом рада Фонда, као и Националним програмом заштите животне средине, другим стратешким документима, акционим и санационим плановима, а нарочито за: 
	</p>
	<p>1) заштиту, очување и побољшање квалитета ваздуха, воде, земљишта и шума, као и ублажавање климатских промена и заштиту озонског омотача; 
	</p>
	<p>2) санацију одлагалишта отпада, подстицање смањења настајања отпада, рециклажу и поновну употребу отпада; 
	</p>
	<p>3) увођење чистије производње за рад постројења и обављање активности, као и за рано прилагођавање захтевима заштите животне средине; 
	</p>
	<p>4) технологије и производе који смањују оптерећење и загађење животне средине; 
	</p>
	<p>5) заштиту и очување биодиверзитета и геодиверзитета; </p>
	<p>6) подстицање одрживог коришћења заштићених природних добара; </p>
	<p>7) унапређивање и изградњу инфраструктуре за заштиту животне средине;</p>
	<p>8) подстицање коришћења обновљивих извора енергије; </p>
	<p>8а) подстицање примене принципа енергетске ефикасности;</p>
	<p>9) подстицање чистијег транспорта; </p>
	<p>10) подстицање одрживог развоја;</p>
	<p>11) унапређење система информисања о стању животне средине, праћење и оцењивање стања животне средине, као и увођење система управљања животном средином; 
	</p>
	<p>12) подстицање образовних, истраживачких и развојних студија, програма, пројеката и других активности, укључујући и демонстрационе активности; 
	</p>
	<p>13) финансирање превентивних и интервентних мера у ванредним околностима загађивања животне средине и оспособљавање за реаговање у случају удеса, укључујући рекултивацију и санацију загађеног простора до кога је дошло као последица акцидента, када је узрочник акцидента непознат или у случајевима који искључују одговорност загађивача; 
	</p>
	<p>13а) санацију контаминираног земљишта осиромашеним уранијумом и последица његовог дејства на животну средину;</p>
	<p>14) рекултивацију и санацију историјског загађења (јаловишта, индустријске депоније сл.); 
	</p>
	<p>15) финансирање програма, пројеката и других активности из области основних геолошких истраживања; 
	</p>
	<p>16) финансирање програма еколошког образовања и јачања јавне свести о питањима очувања животне средине и одрживог развоја;</p>
	<p>17) финансирање других активности у складу са законом.</p>
	<p>Активности, намену, висину и расподелу средстава из става 1. тачка 17) овог члана, прописује Влада.</p>
	<p>Фонд може учествовати и у финансирању програма, пројеката и других активности на територији Републике Србије за намене из става 1. овог члана, ако их организују и финансирају међународне организације, финансијске институције и тела или друга страна правна лица. 
	</p>
	<p class="clan">Члан 4.</p>
	<p>Годишњим и средњорочним програмом рада Фонда, који се доносе у складу са Националним програмом заштите животне средине и другим стратешким документима у области заштите животне средине, Управни одбор Фонда (у даљем тексту: Управни одбор) за сваку годину утврђује приоритете за доделу средстава.</p>
	<p class="clan">Члан 5.</p>
	<p>Корисници средстава Фонда из члана 2. овог правилника морају испуњавати следеће услове:</p>
	<p>1) да имају седиште, односно пребивалиште на територији Републике Србије,</p>
	<p>2) да улажу сопствена средства за финансирање пројеката,</p>
	<p>3) да прихватају услове за финансирање пројеката прописане општим актима Фонда,</p>
	<p>4) да поднесу пријаву за финансирање пројеката,</p>
	<p>5) да са Фондом закључе уговор о коришћењу средстава,</p>
	<p>6) да испуне остале услове прописане јавним конкурсом и општим актима Фонда.</p>
	<p class="clan">Члан 6.</p>
	<p>Сопствена средства корисника за финансирање пројеката могу бити:</p>
	<p>– новчана средства корисника,</p>
	<p>– основна средства корисника, људски ресурси, итд. који се користе ради реализације пројеката,</p>
	<p>– средства обезбеђена путем кредита и на други начин у складу са законом,</p>
	<p>– новчана средства других правних и физичких лица која учествују у финансирању пројекта.</p>
	<p class="clan">Члан 7.</p>
	<p>Оцењивање пројеката врши се са аспекта значаја пројекта за заштиту, очување, одрживо коришћење и унапређење животне средине и испуњености осталих циљева утврђених Законом о Фонду за заштиту животне средине и посебним прописима.</p>
	<p>Приликом оцењивања пројекта нарочито се узима у обзир општи утицај и значај пројекта за животну средину, финансијски критеријуми и квалитет пројекта.</p>
	<p>Јавним конкурсом се утврђују услови и критеријуми за предметни конкурс.</p>
	<p>Када се средства Фонда додељују у складу са посебним актима Владе (уредбе, програми, закључци итд.) услови и критеријуми за доделу средстава дефинишу се тим актима.</p>
	<p class="bold">Облици средстава Фонда</p>
	<p class="clan">Члан 8.</p>
	<p>Средства Фонда додељују се корисницима средстава ради финансирања намена утврђених законом као кредити, зајмови, субвенције, подстицајна средстава, дотације, бесповратна средстава и помоћи. 
	</p>
	<p>Средства из става 1. овог члана одобравају се на основу јавног конкурса који објављује Фонд. 
	</p>
	<p>Фонд не расписује јавни конкурс ако као уговорна страна суфинансира реализацију програма, пројеката и других активности, у складу са Законом о Фонду за заштиту животне средине.</p>
	<p>Висину додељених средстава из става 1. овог члана, осим подстицајних средстава, утврђује Управни одбор у складу са критеријумима из члана 7. овог правилника и условима јавног конкурса.</p>
	<p>Влада утврђује висину и услове за доделу подстицајних средстава.</p>
	<p>Ако се ради о пројектима које на територији Републике Србије организују и финансирају међународне организације, финансијске институције и други међународни правни субјекти, учешће средстава Фонда утврђује се уговором који својом одлуком потврђује Управни одбор.</p>
	<p>Начин и услови доделе средстава путем кредита и зајмова утврђују се у сарадњи са финансијским организацијама (Фондом за развој, пословним банкама итд.), преко којих се средства додељују.</p>
	<p class="bold">Пријава за финансирање пројекта</p>
	<p class="clan">Члан 9.</p>
	<p>Пријава за финансирање пројекта садржи:</p>
	<p>– податке о подносиоцима пријаве,</p>
	<p>– назив и опис пројекта,</p>
	<p>– податке о руководиоцу пројекта који је непосредно задужен за реализацију,</p>
	<p>– укупну процењену вредност пројекта и учешће Фонда у финансирању пројекта,</p>
	<p>– сврху и циљеве пројекта,</p>
	<p>– преглед основних активности у пројекту,</p>
	<p>– податке о степену спремности пројекта и анализу потенцијалних ризика,</p>
	<p>– информације о набавкама које су потребне за спровођење пројекта,</p>
	<p>– време потребно за реализацију пројекта,</p>
	<p>– резултате и ефекте који се очекују.</p>
	<p>Пријава за финансирање прoјеката може да садржи и друге елементе, зависно од специфичности одређених пројеката.</p>
	<p class="clan">Члан 10.</p>
	<p>Пријава пројекта подноси се у писменој и електронској форми на прописаном обрасцу.</p>
	<p>Садржину и изглед обрасца пријаве пројекта прописује директор Фонда (у даљем тексту: директор).</p>
	<p>Образац пријаве из става 1. овог члана истиче се на интернет страници Фонда www.sepf.gov.rs.</p>
	<p>Уз пријаву се обавезно прилаже документација која је од значаја за оцену пријаве у складу са условима и критеријумима из члана 7. овог правилника или условима и критеријума јавног конкурса и она чини саставни део пријаве.</p>
	<p class="clan">Члан 11.</p>
	<p>У случају да пријава пројекта не садржи све потребне елементе из члана 9. и 10. овог правилника, вратиће се подносиоцу да је исправи или допуни.</p>
	<p>У циљу оцене пројекта Фонд може тражити од подносиоца пријаве да достави додатну документацију и доказе.</p>
	<p>Непотпуну пријаву или пријаву која има друге формалне недостатке Фонд може вратити подносиоцу ради израде додатних анализа, студија, елабората и слично, путем овлашћених стручних лица или стручних организација.</p>
	<p>Подносилац пријаве сноси трошкове из става 3. овог члана.</p>
	<p>Пријава на јавни конкурс која није благовремена не узима се у разматрање.</p>
	<p>Ако подносилац пријаве не поступи по захтеву из става 1. и става 3. овог члана сматраће се да је повукао пријаву за финансирање пројекта, односно пријава се неће разматрати.</p>
	<p class="bold">Јавни конкурс</p>
	<p class="clan">Члан 12.</p>
	<p>Одлуку о расписивању јавног конкурса, на предлог директора, доноси</p>
	<p>Управни одбор.</p>
	<p>Јавним конкурсом може се предвидети финансирање пројеката на следеће начине:</p>
	<p>– у одређеном апсолутном износу по пројекту,</p>
	<p>– у одређеном проценту према процењеној вредности предмета конкурса,</p>
	<p>– у одређеном проценту према процењеној вредности предмета конкурса, а до ограниченог максималног износа.</p>
	<p class="clan">Члан 13.</p>
	<p>Јавни конкурс може бити отворен до одређеног рока или док се не доделе сва средства намењена за финансирање пројеката по јавном конкурсу.</p>
	<p>Уколико је јавни конкурс отворен до одређеног рока Управни одбор на основу записника комисије доноси одлуку о утврђивању ранг листе и појединачне одлуке о додели средстава.</p>
	<p>Уколико је јавни конкурс отворен до расподеле средства намењених за финансирање пројеката по јавном конкурсу не формира се комисија и не утврђује се ранг листа, већ Управни одбор периодично, по пријему пријава које испуњавају услове конкурса, доноси појединачне одлуке о додели средстава. 
	</p>
	<p>Одлука о утврђивању ранг листе, односно информација о додељеним средствима у складу са ставом 4. овог члана објављују се на интернет страници Фонда www.sepf.gov.rs., након доделе средстава предвиђених јавним конкурсом. 
	</p>
	<p class="bold">Поступак јавног конкурса</p>
	<p class="clan">Члан 14.</p>
	<p>Јавни конкурс за доделу средстава Фонда објављује се у „Службеном гласнику Републике Србије”, једном дневном листу који се дистрибуира на целој територији Републике Србије и на интернет страници Фонда www.sepf.gov.rs.</p>
	<p>Рок за подношење пријава утврђује се конкурсом, с тим да не може бити краћи од 15 дана, од дана објављивања конкурса у „Службеном гласнику Републике Србије”.</p>
	<p class="clan">Члан 15. </p>
	<p>Јавни конкурс обавезно садржи:</p>
	<p>– предмет конкурса,</p>
	<p>– правна и физичка лица која имају право на подношење пријаве,</p>
	<p>– услове и критеријуме,</p>
	<p>– документа која је потребно приложити уз пријаву,</p>
	<p>– место и рок за достављање пријаве,</p>
	<p>– начин реализације додељених средстава,</p>
	<p>– напомену да ће одлука о избору бити објављена на интернет страници Фонда.</p>
	<p>Јавни конкурс може да садржи и друге елементе који се утврђују одлуком Управног одбора.</p>
	<p class="clan">Члан 16.</p>
	<p>Након расписивања јавног конкурса који је отворен до одређеног рока, директор решењем именује комисију за отварање и оцену пријава.</p>
	<p>Комисију из става 1. овог члана чини непаран број чланова.</p>
	<p>Комисија врши отварање и оцену пријава и о томе сачињава записник који доставља директору.</p>
	<p>Комисија је обавезна да образложи начин примене критеријума за оцену пријаве, као и разлоге за одбијање пријаве.</p>
	<p>Комисија поступа од дана доношења акта о њеном образовању до окончања послова који су јој поверени актом о образовању.</p>
	<p>Комисија доноси одлуке већином гласова свих чланова, јавним гласањем.</p>
	<p class="clan">Члан 17.</p>
	<p>Учесник јавног конкурса може поднети приговор Фонду ради отклањање неправилности у поступку, у року од осам дана од дана истицања одлуке о утврђивању ранг листе, односно информације о додељеним средствима у складу са чланом 13. став 3. овог правилника, на интернет страници Фонда www.sepf.gov.rs.</p>
	<p>Приговор разматра директор.</p>
	<p>Ако се утврди да је приговор основан, директор предлаже Управном одбору измену одлуке о утврђивању ранг листе, односно појединачних одлука о додели средстава.</p>
	<p class="bold">Одлука о додели средстава и уговор</p>
	<p class="clan">Члан 18.</p>
	<p>Одлуку о додели средстава кориснику средстава, на предлог директора, доноси Управни одбор.</p>
	<p>Одлука о додели средстава обавезно садржи:</p>
	<p>– назив корисника средстава и назив пројекта који се финансира,</p>
	<p>– износ додељених средстава,</p>
	<p>– начин реализације додељених средстава,</p>
	<p>– рок реализације средстава,</p>
	<p>– образложење за доношење одлуке,</p>
	<p>– друге елементе у зависности од конкретног пројекта.</p>
	<p>Одлука се доставља, на захтев корисника средстава, препорученом поштом, факсом или електронском поштом.</p>
	<p class="clan">Члан 19.</p>
	<p>На основу одлуке Управног одбора о додели средстава, директор закључује уговор о финансирању пројекта са корисником средстава (у даљем тексту: Уговор).</p>
	<p>Уговор садржи:</p>
	<p>– број и датум одлуке о додели средстава,</p>
	<p>– назив пројекта,</p>
	<p>– износ додељених средстава,</p>
	<p>– начин, рокове и услове за исплату средстава Фонда,</p>
	<p>– обавезе корисника средстава,</p>
	<p>– рок реализације пројекта,</p>
	<p>– одредбу о примени општих аката Фонда на сва питања која нису регулисана уговором,</p>
	<p>– одредбе о контроли и праћењу спровођена уговора,</p>
	<p>– одредбе о раскиду уговора и последицама раскида,</p>
	<p>– судску надлежност у случају спора,</p>
	<p>– остала међусобна права и обавезе.</p>
	<p>Уговор може да садржи и друге одредбе које су од значаја за реализацију конкретног пројекта.</p>
	<p class="clan">Члан 20.</p>
	<p>Корисник средстава током реализације пројекта може предложити одређене измене уговора уколико исте нису у супротности са одредбама овог правилника и других општих аката Фонда а од значаја су за реализацију пројекта.</p>
	<p>Уколико Фонд прихвати предложене измене директор ће закључити анекс уговора са корисником средстава.</p>
	<p>Ако се измене односе на садржину одлуке о додели средстава, анекс уговора се не може закључити пре измене одлуке о додели средстава коју доноси Управни одбор.</p>
	<p class="bold">Начин преноса средстава</p>
	<p class="clan">Члан 21.</p>
	<p>Средства Фонда преносе се на рачун корисника средстава након потписивања уговора, одједном или у траншама.</p>
	<p>Одлуком Управног одбора, односно уговором, може се одредити да се средства преносе на рачун извођача радова, добављача, односно пружаоца услуга које корисник средстава ангажује у циљу реализације пројекта.</p>
	<p>Одлуком Управног одбора, односно уговором пренос средстава Фонда може се условити достављањем доказа о уплати сопствених средстава.</p>
	<p>Уколико корисник средстава непосредно реализује пројекат (без ангажовања извођача радова, добављача, односно пружаоца услуга) дужан је да уз рачуне, односно ситуације, достави изјаву да непосредно реализује пројекат.</p>
	<p class="clan">Члан 22.</p>
	<p>Средства Фонда могу се пренети и правном лицу које је одлуком корисника средстава овлашћено за реализацију пројекта.</p>
	<p>Услови преноса средстава из става 1. овог члана исти су као и услови преноса средстава кориснику.</p>
	<p class="bold">Рок реализације пројекта</p>
	<p class="clan">Члан 23.</p>
	<p>Корисник средстава је дужан да реализује пројекат у складу са планираном динамиком реализације и у року који је одређен одлуком о додели средстава, односно уговором.</p>
	<p>Фонд може, на образложени захтев, одлучити да се продужи рок реализације уколико пројекат није реализован из оправданих разлога.</p>
	<p>Рок реализације се може продужити само једном.</p>
	<p>Уколико корисник средстава не реализује пројекат ни у продуженом року дужан је да у року од 30 дана од дана истека рока реализације достави Фонду завршни извештај.</p>
	<p class="bold">Набавке</p>
	<p class="clan">Члан 24.</p>
	<p>Корисници средстава Фонда дужни су да примењују одредбе Закона о јавним набавкама и одговорни су за избор понуђача.</p>
	<p>Корисници средстава су одговорни за избор понуђача и када спроводе поступке набавки у складу са другим прописима (међународним, интерним итд.)</p>
	<p>Корисник средстава је дужан да достави Фонду изјаву да у поступку набавке није било приговора.</p>
	<p>Корисник средстава дужан је да достави осталу документацију о спроведеном поступку набавке уз захтев за плаћање или уз извештај.</p>
	<p>Поступак набавке корисник средстава може спровести пре подношења пријаве или у току пројекта.</p>
	<p>У случају да је поступак набавке спроведен пре подношења пријаве пројекта, средства Фонда не могу се користити за рефундацију већ исплаћених рачуна, ситуација итд., а плаћање по издатим неплаћеним рачунима, ситуацијама итд. може се вршити, на начин предвиђен уговором, само уколико се односе на радове, добра и услуге који су одлуком о додели средстава одобрене као део пројекта или пројектних активности.</p>
	<p>Уколико корисник средстава није обвезник Закона о јавним набавкама дужан је да достави писану изјаву о томе и записник у којем се описује начин избора понуђача.</p>
	<p class="bold">Средства обезбеђења</p>
	<p class="clan">Члан 25.</p>
	<p>Корисници средстава Фонда дужни су да доставе средства обезбеђења као гаранцију за уредно извршење уговорних обавеза.</p>
	<p>Обавеза из претходног става не односи се на органе државне управе и јединице локалне самоуправе, кориснике којима су додељена подстицајна средстава за извршени третман отпада у складу са Уредбом о висини и условима за доделу подстицајних средстава, и кориснике којима се средства преносе након реализације по достављању и прихватању извештаја.</p>
	<p>Корисници средстава дужни су да сносе све трошкове у вези са средствима обезбеђења.</p>
	<p>Фонд прихвата и средства обезбеђења издата од стране извођача радова, добављача, односно пружаоци услуга које корисник средстава ангажује у циљу реализације пројекта.</p>
	<p>У уговору о додели средстава обавезно се наводе средства обезбеђења уговорених обавеза.</p>
	<p>Средства обезбеђења достављају се истовремено са потписивањем уговора.</p>
	<p class="clan">Члан 26.</p>
	<p>Као средства обезбеђења извршавања уговорених обавеза могу се користити меница, банкарска гаранција, хипотека, заложно право на покретним стварима, уговорно јемство и друга средстава обезбеђења, у складу са прописима који их уређују.</p>
	<p>Средства обезбеђења кредита и зајмова утврђују се у сарадњи са финансијским организацијама (Фондом за развој, пословним банкама итд.), путем којих се средства додељују.</p>
	<p>Након што Фонд усвоји завршни извештај кориснику средстава Фонда враћају се средства обезбеђења за уредно извршење уговорених обавеза.</p>
	<p class="bold">Контрола наменског коришћења средстава Фонда</p>
	<p class="clan">Члан 27.</p>
	<p>Корисници средстава Фонда дужни су да додељена средства користе наменски, у складу са одлуком о додели средстава и уговором.</p>
	<p>Уговор о финансирању пројеката мора да садржи одредбе о начинима надзора Фонда над наменским коришћењем средстава и последицама раскида уговора уколико се додељена средства користе ненаменски.</p>
	<p class="clan">Члан 28.</p>
	<p>Корисник средстава дужан је да обавести Фонд о:</p>
	<p>– статусним променама,</p>
	<p>– променама својинских односа,</p>
	<p>– промени лица овлашћеног за заступање,</p>
	<p>– промени руководиоца пројекта који је непосредно задужен за реализацију,</p>
	<p>– немогућности даљег финансирања пројекта,</p>
	<p>– непредвиђеним околностима које налажу измене пројекта,</p>
	<p>– осталим околностима које су од значаја за реализацију уговора.</p>
	<p class="clan">Члан 29.</p>
	<p>Фонд контролише да ли се додељена средства користе наменски кроз контролу завршног извештаја.</p>
	<p>Фонд може уговором предвидети периодичну контролу наменског коришћења средстава и реализације пројекта.</p>
	<p class="clan">Члан 30.</p>
	<p>Периодична контрола наменског коришћења средстава се обавља непосредним увидом стручних служби Фонда и на основу периодичних извештаја и документације достављене од стране корисника средстава.</p>
	<p class="clan">Члан 31.</p>
	<p>Стручне службе Фонда могу у свако време вршити непосредну контролу реализације пројеката које Фонд финансира.</p>
	<p>Корисник средстава дужан је да омогући овлашћеним лицима Фонда непосредни увид над реалиизацијом пројекта и увид у документацију.</p>
	<p>Фонд није дужан да унапред обавести корисника средстава о непосредној контроли.</p>
	<p class="bold">Завршни извештај</p>
	<p class="clan">Члан 32.</p>
	<p>Корисник средстава Фонда дужан је да након реализације пројекта достави</p>
	<p>Фонду завршни извештај ради сагледавања ефеката спровођења пројекта.</p>
	<p>Завршни извештај се доставља најкасније у року од 30 дана након реализације пројекта.</p>
	<p>Завршни извештај треба да садржи преглед предузетих активности при реализацији пројекта, постигнуте резултате, као и финансијске показатеље утрошених средстава, опис промена у реализацији пројекта које утичу на трошкове реализације, сва одступања од плана реализације пројекта, са образложењем.</p>
	<p>Уколико завршни извештај није комплетан вратиће се кориснику средстава ради исправке или допуне у року који не може бити дужи од 30 дана.</p>
	<p>Садржину и изглед обрасца завршног извештаја прописује директор.</p>
	<p>Образац завршног извештаја истиче се на интернет страници Фонда www.sepf.gov.rs.</p>
	<p>Након што Фонд усвоји завршни извештај кориснику средстава враћају се средства обезбеђења за уредно извршење уговорених обавеза.</p>
	<p class="clan">Члан 33.</p>
	<p>Након реализације пројекта корисник средстава, на захтев Фонда, дужан је да доставља извештаје о постигнутим резултатима пројекта, у периоду до 5 година након реализације.</p>
	<p>Уколико корисник средстава не поступи по обавези из става 1. овог члана Фонд може ускратити будуће финансирање пројеката за период најдуже до 3 године, почев од дана пријема обавештења о ускраћивању будућег финансирања.</p>
	<p class="bold">Раскид уговора</p>
	<p class="clan">Члан 34.</p>
	<p>Ако корисник средстава ускрати непосредан увид, ако се у поступку контроле утврди да корисник средстава не извршава уговорене обавезе потпуно и благовремено, ако не достави завршни извештај или ако Фонд не усвоји завршни извештај, Фонд ће раскинути уговор.</p>
	<p class="clan">Члан 35.</p>
	<p>У случају раскида уговора Фонд ће обуставити даљу исплату средстава а корисник је дужан да врати Фонду сва средства исплаћена до дана раскида, у року од осам дана од дана пријема обавештења о раскиду уговора, заједно са законском затезном каматом почев од дана пријема средстава до дана повраћаја средстава на рачун Фонда.</p>
	<p>Одредбе претходног става о плаћању законске затезне камате не примењују се у случају споразумног раскида уговора.</p>
	<p>Уговор се може раскинути споразумно само уколико пренета средства нису утрошена супротно намени за коју су додељена.</p>
	<p>У случају споразумног раскида уговора Корисник средстава је дужан вратити Фонду пренета средства у року који се утврђује уговором о споразумном раскиду уговора и који не може бити дужи од 60 дана.</p>
	<p class="clan">Члан 36.</p>
	<p>Фонд може, на образложени захтев, корисника средстава ослободити обавезе повраћаја дела средстава која су утрошена наменски, чију висину утврђују стручне службе Фонда.</p>
	<p>Захтев се подноси у року од осам дана од дана пријема обавештења о раскиду уговора.</p>
	<p>Корисник средстава може захтевати да износ наменски утрошених средстава утврде овлашћена стручна лица или организације, при чему сноси све трошкове настале на овај начин.</p>
	<p>У случају да корисник средстава поднесе захтев за ослобађање обавезе повраћаја наменски утрошених средстава, рок из члана 35. став 1. почиње тећи од дана утврђивања износа ненаменски утрошених средстава.</p>
	<p class="clan">Члан 37.</p>
	<p>У случају раскида уговора Фонд може кориснику средстава ускратити могућност будућег коришћења средстава Фонда за период најдуже до три године, почев од дана пријема обавештења о раскиду уговора.</p>
	<p class="bold">Регистар финансираних пројеката</p>
	<p class="clan">Члан 38.</p>
	<p>Фонд је дужан да води регистар финансираних пројеката. У регистру финансираних пројеката обавезно се чувају:</p>
	<p>– пријава пројекта и документација од непосредног значаја за оцену пријаве,</p>
	<p>– одлука о додели средстава и уговор о финансирању пројекта,</p>
	<p>– документација која се односи на средства обезбеђења,</p>
	<p>– документација о извршеним плаћањима,</p>
	<p>– документација која се односи на поступак контроле и завршни извештај. Остала документација везана за финансиране пројекте може се чувати у одвојеним евиденцијама.</p>
	<p class="bold">Базе података</p>
	<p class="clan">Члан 39.</p>
	<p>Фонд је дужан да води базе података о свим пријавама пројеката, одлукама о додели средстава и закљученим уговорима, извршеним исплатама и резервисаним средствима по основу закључених уговора.</p>
	<p>Директор ближе одређује начин вођења и садржину база података.</p>
	<p class="bold">Прелазне и завршне одредбе</p>
	<p class="clan">Члан 40.</p>
	<p>Финансирање пројеката који су пријављени и одобрени до ступања на снагу овог правилника окончаће се по одредбама овог правилника.</p>
	<p class="clan">Члан 41.</p>
	<p>Ступањем на снагу овог правилника престаје да важи Правилник о условима које морају испуњавати корисници средстава Фонда за заштиту животне средине, условима и начину додељивања средстава, критеријумима и мерилима за оцењивање предлога пројеката и начину праћења наменског коришћења средстава и уговорених права и обавеза („Службени гласник РС”, бр. 8/10, 16/11) и Правилник о начину и условима додељивања кредита Фонда за заштиту животне средине („Службени гласник РС”, број 57/10).</p>
	<p class="clan">Члан 42.</p>
	<p style="margin-top: 0">Овај правилник ступа на снагу осмог дана од дана објављивања у „Службеном гласнику Републике Србије.”</p>
	<p style="margin-top: 0">&nbsp;</p>
	<p class="potpis" style="margin-top: 0">Број 110-00-001/2012-01</p>
	<p class="potpis" style="margin-top: 0">У Београду, 2. фебруара 2012. године</p>
	<p class="potpis" style="margin-top: 0">Члан Управног одбора,</p>
	<p class="potpis" style="margin-top: 0"><span class="bold">Немања Комазец,</span> с.р.</p>

