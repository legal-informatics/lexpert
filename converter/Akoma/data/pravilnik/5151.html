


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09),</p>
				<p>Министар привреде доноси</p>
				<p class="odluka-zakon">ПРАВИЛНИК </p>
				<p class="odluka-zakon">о прегледима лифтова у употреби</p>
				<p class="centar">"Службени гласник РС", број 15 од 2. марта 
				2017.</p>
				<p class="naslov">&nbsp;</p>
				<p class="clan">I. УВОДНЕ ОДРЕДБЕ</p>
				<p class="bold">Предмет</p>
				<p class="clan">Члан 1.</p>
				<p>Овим правилником прописују се: захтеви за редовне и ванредне прегледе лифтова у употреби, захтеви за безбедност лифтова током века употребе, као и захтеви које мора да испуни тело за преглед лифта да би било именовано за преглед лифта у употреби.</p>
				<p class="bold">Примена</p>
				<p class="clan">Члан 2.</p>
				<p>Овај правилник се примењује на лифтове који се трајно употребљавају у зградама и објектима и намењени су за превоз:</p>
				<p>– лица,</p>
				<p>– лица и терета,</p>
				<p>– само терета уколико је носач доступан, односно уколико лице може да уђе у њега без потешкоћа и ако је опремљен командама постављеним унутар носача или надохват лица унутар носача.</p>
				<p>Овај правилник се примењује и на безбедносне компоненте лифтова које се употребљавају у лифтовима из става 1. овог члана.</p>
				<p class="bold">Уређаји и лифтови на које се не примењује правилник</p>
				<p class="clan">Члан 3. </p>
				<p>Овај правилник се не примењује на: </p>
				<p>1) уређаје за дизање чија брзина није већа од 0,15 m/c; </p>
				<p>2) уређаје за дизање на градилишту; </p>
				<p>3) жичаре укључујући и успињаче, за јавни или приватни превоз људи; </p>
				<p>4) лифтове посебно пројектоване и израђене за војну или полицијску намену; </p>
				<p>5) уређаје за дизање из којих је могуће обављати рад; </p>
				<p>6) рударску опрему за дизање намотавањем; </p>
				<p>7) уређаје за дизање извођача за време извођења сценских представа; </p>
				<p>8) уређаје за дизање уграђене у превозна средства; </p>
				<p>9) уређаје за дизање повезане са машинама и намењене искључиво за приступ радном месту, укључујући места одржавања и прегледа на машинама; </p>
				<p>10) возове са зупчаником и зупчастом летвом; </p>
				<p>11) покретне степенице и покретне пешачке траке.</p>
				<p class="bold">Значење појединих израза</p>
				<p class="clan">Члан 4.</p>
				<p>Поједини изрази који се употребљавају у овом правилнику имају следеће значење: </p>
				<p>1) <span class="italik">лифт </span>јесте постројење које опслужује одређене нивое, са носачем који се креће дуж крутих вођица са нагибом под углом већим од 15 степени према хоризонтали, или уређај за дизање који се креће дуж утврђеног сталног пута иако се не креће између крутих вођица;</p>
				<p>2) <span class="italik">безбедносна компонента лифта </span>јесте безбедносна компонента која, ако је пројектована и израђена тако да, када је правилно уграђена и одржавана и када се користи у складу са предвиђеном наменом, омогућава да лифт у који је уграђена не угрожава здравље или безбедност лица или, где је то одговарајуће, безбедност имовине. Безбедносне компоненте лифта су: </p>
				<p>1. Уређаји за забрављивање врата возног окна. </p>
				<p>2. Уређаји за спречавање пада кабине или неконтролисаног кретања. </p>
				<p>3. Уређаји за ограничење прекорачења брзине. </p>
				<p>4. Одбојници: </p>
				<p>4.1 Одбојници који акумулирају кинетичку енергију, без пригушења или са повратним пригушењем;</p>
				<p>4.2 Одбојници са пригушењем. </p>
				<p>5. Безбедносни уређаји уграђени у цилиндре хидрауличних кола када се ови уређаји користе као уређаји за спречавање пада; </p>
				<p>6. Електронски безбедносни уређаји у облику безбедносних прекидача који садрже електронске компоненте.</p>
				<p>3) <span class="italik">носач </span>јесте део лифта који служи за подизање или спуштање лица или терета;</p>
				<p>4) <span class="italik">инсталатер лифта </span>јесте предузетник или правно лице које је преузело одговорност за пројектовање, израду, уградњу и стављање лифта на тржиште, стављањем знака усаглашености на лифт и сачињавањем декларације о усаглашености лифта;</p>
				<p>5) <span class="italik">власник лифта </span>јесте власник зграде или објекта у који је лифт уграђен;</p>
				<p>6) <span class="italik">именовано тело за преглед лифта </span>је привредно друштво, установа или друго правно лице и које је именовано за обављање послова редовног и/или ванредног прегледа лифта у складу са законом којим се уређују технички захтеви за производе и оцењивање усаглашености и прописом донетим на основу тог закона (у даљем тексту: Именовано тело); </p>
				<p>7) <span class="italik">постојећи лифт, </span>јесте лифт који је уграђен у зграду или објекат, односно који је стављен у употребу пре 1. јануара 2014. године.</p>
				<p>Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују технички захтеви за производе и оцењивање усаглашености и стандардизација.</p>
				<p class="clan">II. ОДРЖАВАЊЕ ЛИФТА</p>
				<p class="bold">Власник лифта</p>
				<p class="clan">Члан 5.</p>
				<p>Власник лифта обезбеђује редовни и ванредни преглед лифта, одржавање лифта и спашавање лица из лифта.</p>
				<p>Власник лифта обезбеђује безбедну употребу и одржавање лифта, као и спашавање лица из лифта, у складу са упутством за употребу и одржавање лифта и у складу са упутством за спашавање лица из лифта.</p>
				<p class="bold">Редован преглед лифта</p>
				<p class="clan">Члан 6.</p>
				<p>Власник лифта обезбеђује редован преглед лифта. </p>
				<p>Редовни преглед лифта обавља се најмање једном годишње. </p>
				<p>Редовни преглед лифта обавља Именовано тело. </p>
				<p>Лице које обавља послове одржавања лифта присуствује и по потреби учествује приликом редовног прегледа лифта. </p>
				<p>На захтев Именованог тела за преглед лифта, власник лифта обезбеђује потребне услове за преглед. </p>
				<p>Редовни преглед лифта обухвата све поступке који су потребни да се провери да ли лифтови стављени у употребу након 1. јануара 2014. године задовољавају битне захтеве прописа којим се уређују захтеви за стављање на тржиште лифтова и безбедносних компоненти лифтова. </p>
				<p>Редовни преглед постојећег лифта обухвата све поступке који су потребни да се провери да ли такав лифт задовољава захтеве из става 8. овог члана, као и посебне захтеве за преглед постојећих лифтова из овог правилника, односно у случају реконструкције, додатне посебне захтеве за преглед постојећих лифтова из овог правилника. </p>
				<p>У поступку редовног прегледа лифта проверава се: </p>
				<p>1) исправан рад опреме за безбедност и заштиту; </p>
				<p>2) исправност друге опреме која би могла да утиче на безбедност; </p>
				<p>3) да ли су настале промене на лифту које могу да утичу на безбедност; </p>
				<p>4) да ли су настале промене у окружењу које могу да утичу на безбедност; </p>
				<p>5) да ли долази до промена код употребе лифта које могу да утичу на безбедност; </p>
				<p>6) да ли се на лифту налазе све ознаке и упутства за употребу, одржавање и спашавање лица из лифта; </p>
				<p>7) да ли су у књигу одржавања лифта уписане све промене настале од последњег редовног прегледа; </p>
				<p>8) да ли су од последњег редовног прегледа уклоњени сви недостаци који су утврђени у Извештају о прегледу. </p>
				<p>Именовано тело после обављеног прегледа лифта сачињава Извештај о прегледу, који садржи све евентуалне недостатке на лифту, као и рок за њихово отклањање. У извештају о прегледу лифта, који се издаје на основу спроведеног прегледа лифта, наводе се подаци о пропису на основу којег је тај преглед извршен (назив прописа и број службеног гласила у коме је тај пропис објављен). </p>
				<p>Власник лифта после достављеног Извештаја о прегледу предузима све потребне радње ради отклањања свих недостатака који су утврђени у Извештају о прегледу. </p>
				<p>Код првог редовног прегледа лифта Именовано тело за преглед лифта сваком лифту који прегледа додељује његов идентификациони број. </p>
				<p>Идентификациони број из става 11. овог члана је трајан и ставља се од стране Именованог тела за преглед лифта на унутрашњу страну врата ормарића за управљање лифтом. </p>
				<p>Именовано тело уписује идентификациони број лифта у књигу одржавања лифта. </p>
				<p>Једном одређени идентификациони број лифта остаје непромењен, без обзира на промену Именованог тела које касније врши редован преглед тог лифта. </p>
				<p>У књигу одржавања лифта Именовано тело за преглед лифта уписује датум обављеног прегледа лифта, назив тог тела, број лифта, недостатке који битно нарушавају безбедност корисника лифта и рок за њихово отклањање, као и да ли је дозвољена употреба лифта. </p>
				<p>Извештај о прегледу лифта се чува заједно с техничком документацијом лифта. </p>
				<p>Ако лифт не задовољава захтеве из става 7. овога члана тако да је битно нарушена безбедност корисника, Именовано тело за преглед лифта привремено ставља лифт ван употребе и о томе одмах обавештава надлежног инспектора, одржаваоца лифта и власника лифта. </p>
				<p>Изузетно од става 17. овог члана, ако безбедност корисника лифта није битно нарушена, Именовано тело за преглед лифта може да дозволи рад лифта у одређеном временском периоду, за које време је власник лифта дужан да отклони све уочене недостатке. </p>
				<p>Именовано тело за преглед лифта утврђује да ли су у остављеном року отклоњени сви недостаци. </p>
				<p>Отклоњене недостатке потврђује одржавалац лифта у књизи одржавања лифта и о томе обавештава власника лифта и Именовано тело за преглед лифта. </p>
				<p>Ако власник не отклони недостатке у року, Именовано тело за преглед лифта о томе обавештава надлежног инспектора. </p>
				<p>Док се не отклоне сви недостаци на лифту, власник не може да промени Именовано тело за преглед лифта које је извршило редован преглед лифта и утврдило недостатке на лифту, нити да користи тај лифт у периоду до издавања извештаја Именованог тела којим се потврђује да су недостаци отклоњени. </p>
				<p>Одредбе ст. 15. до 22. овог члана примењују се и на ванредни преглед лифта. </p>
				<p class="bold">Ванредни преглед лифта</p>
				<p class="clan">Члан 7.</p>
				<p>Ванредни преглед лифта обавља Именовано тело за преглед лифта. </p>
				<p>Захтев за ванредни преглед доставља се Именованом телу за преглед лифта у писаном облику са податком о лицу које обавља послове одржавања лифта, односно о извођачу радова на лифту, као и са називом Именованог тела за преглед лифта које је извршило преглед лифта и по чијем Извештају о прегледу је дошло до промене на лифту. </p>
				<p>Лице које обавља послове одржавања лифта присуствује приликом ванредног прегледа лифта. </p>
				<p>Власник лифта доставља Именованом телу за преглед лифта сву потребну документацију, пре прегледа лифта. </p>
				<p>Ванредни преглед спроводи се у случају: </p>
				<p>1) насталих основних промена на лифту или </p>
				<p>2) стављања лифта у употребу после незгоде или</p>
				<p>3) захтева власника лифта у случају квара на лифту или </p>
				<p>4) захтева надлежног инспектора или </p>
				<p>5) издавања негативног извештај о прегледу лифта. </p>
				<p>Уколико је Именовано тело издало негативан Извештај о прегледу лифта, ванредни преглед тог лифта обавља исто тело. </p>
				<p>Ванредни преглед мора да узме о обзир оцену ризика и мора да утврди да су испуњени сви битни захтеви за здравље и безбедност из правилника којим се уређују захтеви за стављање на тржиште лифтова и безбедносних компоненти лифтова, а у случају постојећих лифтова, посебни захтеви за преглед постојећих лифтова и додатни посебни захтеви за преглед постојећих лифтова из овог правилника. </p>
				<p>Именовано тело за преглед лифта сачињава Извештај о прегледу и уписује у књигу одржавања лифта датум када је преглед обављен, као и резултате прегледа. </p>
				<p>Именовано тело за преглед лифта води евиденцију обављених прегледа са подацима који су истоветни подацима који су уписани у књигу одржавања лифта. </p>
				<p>Податке из става 8. овог члана Именовано тело за преглед лифта доставља министарству надлежном за именовање тела за преглед лифта у складу са овим правилником (у даљем тексту: Министарство) и надлежном инспектору, на њихов захтев. </p>
				<p class="bold">Основне промене на лифту</p>
				<p class="clan">Члан 8.</p>
				<p>Под основном променом на лифту сматрају се: </p>
				<p>1) Промене: </p>
				<p>(1) називне брзине; </p>
				<p>(2) називне носивости; </p>
				<p>(3) тежине кабине и противтега; </p>
				<p>(4) висине дизања. </p>
				<p>2) Промене или замене: </p>
				<p>(1) система управљања; </p>
				<p>(2) вођица; </p>
				<p>(3) типа врата (или додатно уграђивање једних или више врата или врата кабине); </p>
				<p>(4) погонског уређаја или погонске ужетњаче; </p>
				<p>(5) безбедносних компоненти из члана 4. овог правилника (замена уређаја за забрављивање врата возног окна истог типа не сматра се основном променом на лифту); </p>
				<p>(6) носећих средстава. </p>
				<p class="bold">Одржавање лифта</p>
				<p class="clan">Члан 9.</p>
				<p>Власник лифта обезбеђује одржавање лифта. </p>
				<p>Под одржавањем лифта сматра се предузимање свих потребних радњи и мера током века употребе лифта, ради обезбеђивања безбедног рада лифта и његових саставних делова, а нарочито преглед постројења лифта и контрола његовог рада према упутству за употребу и упутству за одржавање, отклањање утврђених недостатака, као и замена неисправних и оштећених саставних делова лифта. </p>
				<p>За сваки лифт мора да постоји упутство за употребу, упутство за одржавање, као и упутство за спашавање лица из лифта. </p>
				<p>Одржавалац лифта, приликом одржавања и спашавања лица, мора да се придржава упутстава из става 3. овог члана. </p>
				<p>Ако за лифт нема упутстава из става 3. овог члана или ако су она непотпуна, власник лифта мора да прибави ова упутства од инсталатера лифта или обезбеди њихову израду или допуну, уз сагласност Именованог тела за преглед лифта. </p>
				<p class="bold">Обим одржавања лифта</p>
				<p class="clan">Члан 10.</p>
				<p>Одржавање лифта обухвата, нарочито: </p>
				<p>1) проверу исправности рада свих безбедносних уређаја, а нарочито рада безбедносних уређаја кочнице погонског уређаја, хватачког уређаја, граничника брзине, крајњих склопки, одбојника, врата возног окна и забраве врата возног окна; </p>
				<p>2) проверу ужади или ланаца, као и других носећих средстава и њихове везе с кабином и противтегом; </p>
				<p>3) проверу вуче која се остварује силом трења; </p>
				<p>4) проверу изолације свих струјних кола и њихових веза с уземљењем; </p>
				<p>5) проверу прикључака на громобранску инсталацију; </p>
				<p>6) чишћење и подмазивање делова лифта; </p>
				<p>7) проверу исправности рада лифта при вожњи од станице до станице уздуж возног окна у оба смера, као и при пристајању; </p>
				<p>8) проверу нужних излаза; </p>
				<p>9) проверу исправности погонских и управљачких уређаја лифта. </p>
				<p>Одржавање лифта обавља се најмање једном месечно. </p>
				<p>Код одржавања лифта морају да се без одлагања отклоне сви недостаци у раду лифта, а неисправни и оштећени делови лифта морају да се замене исправним деловима. </p>
				<p>Ако се приликом одржавања лифта утврде неисправности које могу довести до опасног погонског стања, лифт се мора привремено ставити ван употребе (искључити погон лифта) док се утврђене неисправности не отклоне. </p>
				<p class="bold">Послови одржавања лифта</p>
				<p class="clan">Члан 11.</p>
				<p>Одржавалац лифта: </p>
				<p>1) сачињава план одржавања лифта; </p>
				<p>2) обавља одржавање у складу са упутствима за одржавање и на основу Извештаја именованог тела за преглед лифта о обављеном редовном прегледу лифта; </p>
				<p>3) одржава лифт тако да у току употребе задовољава захтеве из овог правилника; </p>
				<p>4) привремено ставља лифт ван употребе (искључује погон лифта) у случају недостатака које није могуће одмах уклонити, а који представљају опасност за безбедност корисника, те обавештава власника о привременом стављању лифта ван употребе; </p>
				<p>5) води књигу одржавања лифта; </p>
				<p>6) обезбеђује потребне резервне делове за поправке и замене; </p>
				<p>7) обавештава власника о потребним променама на лифтовима; </p>
				<p>8) обавештава власника о потребним редовним прегледима лифта; </p>
				<p>9) присуствује и по потреби учествује у редовним прегледима лифта; </p>
				<p>10) обавља спашавање лица из лифта и без посебног захтева власника лифта. </p>
				<p>Одржавалац лифта мора да буде упознат са свим упутствима из члана 9. овог правилника. </p>
				<p>Ако се недостаци на лифту не могу отклонити одмах, одржавалац лифта о томе одмах обавештава власника лифта и такве недостатке констатује у књизи одржавања лифта. </p>
				<p>Ако су недостаци из става 3. овог члана такви да онемогућавају безбедну употребу лифта, одржавалац лифта одмах привремено ставља ван употребе тај лифт и о томе обавештава власника лифта и Именовано тело за преглед лифта. </p>
				<p class="bold">Услови за одржаваоца лифта</p>
				<p class="clan">Члан 12.</p>
				<p>За обављање послова одржавања лифта одржавалац лифта мора да има: </p>
				<p>1) најмање два запослена, стручно оспособљена лица са техничким знањем, као и довољним и одговарајућим искуством за обављање послова одржавања лифта; </p>
				<p>2) потребну опрему за обављање послова одржавања лифта. </p>
				<p class="italik">Услови за спашавање лица из лифта</p>
				<p class="clan">Члан 13.</p>
				<p>За време док траје спашавање лица из лифта, успоставља се контакт између лица које обавља спашавање (у даљем тексту: спасилачко особље) и лица у кабини лифта. </p>
				<p>Ради обављања спашавања лица из лифта одржавалац лифта мора да: </p>
				<p>1) располаже довољним бројем спасилачког особља у зависности од броја лифтова које одржава; </p>
				<p>2) располаже одговарајућим превозним средством, односно да има другу могућност да благовремено стигне до објекта и лифта из кога се спашавају лица; </p>
				<p>3) обезбеди да спасилачко особље, у најкраћем могућем времену од добијања позива за спашавање лица из лифта, буде у могућности да успостави контакт са лицима у кабини лифта; </p>
				<p>4) обезбеди да спасилачко особље стигне до објекта и лифта из кога се врши спашавање лица, за време које не може бити дуже од 60 минута од добијања позива за спашавање лица из лифта, осим у случају ванредних околности које то онемогућавају (застој у саобраћају, поплава, отежани саобраћај због великих снежних падавина или неочишћеног снега са коловоза и сл.), као и у случају када седиште одржаваоца лифта није у месту у коме се налази објекат и лифт из кога се врши спашавање лица. </p>
				<p>У случајевима из става 2. тачка 4) овог члана, одржавалац лифта мора да позове другог територијално најближег одржаваоца лифта. </p>
				<p>Подаци о спашавању лица, морају да се упишу у књигу одржавања лифта. </p>
				<p class="italik">Књига одржавања лифта</p>
				<p class="clan">Члан 14.</p>
				<p>Сваки лифт мора да има књигу одржавања лифта. Књига одржавања лифта садржи: </p>
				<p>1) опште податке о лифту, и то о: </p>
				<p>(1) власнику лифта; </p>
				<p>(2) месту уградње лифта; </p>
				<p>(3) инсталатеру лифта; </p>
				<p>(4) години уградње лифта;</p>
				<p>2) основне податке о лифту, уколико су познати, и то о: </p>
				<p>(1) врсти лифта; </p>
				<p>(2) називној носивости и брзини лифта; </p>
				<p>(3) највећем броју укључења на сат; </p>
				<p>(4) броју часова рада у току 24 часа; </p>
				<p>(5) броју станица и ознаци главне станице; </p>
				<p>(6) висини дизања, врсти електричне енергије и напона за струјна кола, као и податке о заштити од превисоког напона додира; </p>
				<p>(7) врсти кабине, њеној величини и материјалу од којег је израђена, конструкцији кабине и пода кабине, као и мере и податке о обешењу вођица кабине и мере и податке о обешењу вођица противтега; </p>
				<p>(8) конструкцији хватачког уређаја и величини пута захватања; </p>
				<p>(9) проветравању простора са машинским командама и проветравању кабине; </p>
				<p>(10) врсти редуктора, броју ходова пужа и зубаца на пужном точку; </p>
				<p>(11) пречнику ужетњаче, обухватном углу и углу жлеба ужетњаче; </p>
				<p>(12) техничким карактеристикама челичне ужади за кабину и противтег; </p>
				<p>(13) уређају за компензацију, граничнику брзине, копирном уређају и крајњим склопкама и техничким карактеристикама погонског мотора (тип, снага, број обртаја окретања, називна струја, замајни момент и проветравање); </p>
				<p>(14) сигурносним уређајима, броју командних табли, пресеку главног електричног вода и врсти одбојника испод кабине односно противтега;</p>
				<p>3) податке о изменама општих података и основних карактеристика лифта; </p>
				<p>4) податке о одржавању и искључивању лифта из употребе због неисправности, проверама лифта, о свакој интервенцији на лифту, односно о утврђеним недостацима и њиховом отклањању, као и замени делова лифта; </p>
				<p>5) податке о одржаваоцу лифта; </p>
				<p>6) идентификациони број лифта; </p>
				<p>7) податке о лицу надлежном за спашавање лица из лифта. </p>
				<p class="italik">Именовано тело за преглед лифта</p>
				<p class="clan">Члан 15.</p>
				<p>Именовано тело за преглед лифта врши ванредне и редовне прегледе лифта, и проверава да ли су испуњени посебни захтеви за преглед постојећих лифтова из овог правилника, односно у случају реконструкције, додатни посебни захтеви за преглед постојећих лифтова из овог правилника. </p>
				<p>Именовано тело за преглед лифта именује се у складу са законом којим се уређују технички захтеви за производе и оцењивање усаглашености и прописом донетим на основу тог закона. </p>
				<p>Именовано тело за преглед лифта води евиденцију лифтова над којима је извршен ванредни или редовни преглед. </p>
				<p>Евиденција о лифтовима из става 3. овог члана се доставља надлежном инспектору и министарству које је именовало тело за преглед лифтова на њихов захтев. </p>
				<p>Именовано тело за преглед лифта које је извршило ванредни и редовни преглед лифта доставља другим Именованим телима за преглед лифта, а надлежном инспектору и министарству из става 4. овог члана, на њихов захтев, информације о лифтовима и њиховим власницима код којих су прегледом утврђени недостаци, односно неисправност. Информације из овог става су: подаци о власнику неисправног лифта, адреса објекта у коме се тај лифт налази, фабрички број лифта и идентификациони број лифта. </p>
				<p>Именовано тело за преглед лифта доставља власнику лифта Извештај о прегледу лифта, са утврђеним недостацима. </p>
				<p>Ако је поступак прегледа лифта започет од стране једног Именованог тела за преглед лифта, друго именовано тело за преглед лифта, у случају да располаже таквим информацијама, не може да прихвати нови захтев за преглед истог лифта. </p>
				<p class="italik">Захтеви које мора да испуни тело за преглед лифта да би било именовано за преглед лифтова у употреби</p>
				<p class="clan">Члан 16.</p>
				<p>Да би било именовано за обављање послова прегледа лифтова у употреби из овог правилника, тело за преглед лифта мора да испуни следеће захтеве:</p>
				<p>1) Тело за прегледе лифтова у употреби мора да има статус правног лица регистрованог у Републици Србији.</p>
				<p>2) Тело за прегледе лифтова у употреби мора да буде независно од свих страна заинтересованих за резултате прегледа („трећа страна”) и независно од организације и производа које прегледа, тело за прегледе лифтова које је члан пословног или професионалног удружења које представља организације укључене у активности пројектовања, производње, снабдевања, склапања, коришћења или одржавања лифтова или безбедносних компоненти чију усаглашеност оцењује, може бити именовано под условом да докаже своју независност и одсуство сукоба интереса.</p>
				<p>3) Тело за прегледе лифтова, његов директор, односно чланови извршног одбора директора, извршни директори или чланови надзорног одбора и сл. тог тела (у даљем тексту: највише руководство), као и запослена и друга лица ангажована за спровођење активности прегледа лифтова (у даљем тексту: особље) не смеју да буду пројектанти, произвођачи, испоручиоци, инсталатери, купци, корисници или одржаваоци лифтова и безбедносних компоненти за лифтове чију усаглашеност оцењују, нити смеју да буду заступници било које од тих страна, чиме се не доводи у питање употреба прегледаних лифтова неопходних за рад тог тела или употреба лифтова за сопствене потребе.</p>
				<p>4) Највише руководство тела за прегледе лифтова, као и његово особље не смеју да буду директно укључени у активности пројектовања, производње, испоруке, инсталирања, коришћења или одржавања предметних лифтова или безбедносних компоненти за лифтове, нити да буду заступници било које стране укључене у те активности, нити смеју да спроводе активности које би могле да утичу на њихово просуђивање и интегритет у вези са пословима прегледа за које су именована.</p>
				<p>5) Тело за прегледе лифтова у употреби мора да обезбеди да активности његових подизвођача не угрожавају поверљивост, објективност и непристрасност у спровођењу активности прегледа лифтова.</p>
				<p>6) Тело за прегледе лифтова у употреби и његово особље дужно је да спроводи активности прегледа лифтова са највишим степеном професионалног интегритета и са неопходном техничком компетентношћу у одређеној области и не сме да буде изложено било каквим притисцима или другим разлозима и утицајима, посебно финансијским, који би могли да утичу на доношење одлуке и резултате спроведених активности прегледа лифтова, нарочито од стране лица или група лица које су заинтересоване за резултате тих активности.</p>
				<p>7) Тело за прегледе лифтова у употреби мора да буде компетентно за спровођење активности прегледа лифтова у складу са поступком прегледа за који тражи именовање. </p>
				<p>8) За сваки поступак прегледа лифта, за које тело за преглед лифта у употреби тражи именовање, то тело, и пре и после именовања, мора да има на располагању: </p>
				<p>(1) особље са техничким знањем, као и довољним и одговарајућим искуством за обављање послова прегледа лифтова;</p>
				<p>(2) описе процедура у складу са којима се спроводи преглед лифта, при чему мора да: </p>
				<p>– обезбеди транспарентност, </p>
				<p>– обезбеди старање о истоветној примени тих процедура, </p>
				<p>– има и примењује правила и процедуре којима су јасно разграничене активности прегледа лифтова које спроводи у својству именованог тела и активности које спроводи у другом својству или било које друге активности, </p>
				<p>– има и примењује одговарајућу процедуру којом је уредило поступак одлучивања по приговорима на рад тог тела и донете одлуке. </p>
				<p>9) Тело за прегледе лифтова у употреби мора да располаже свим неопходним средствима како би могло да, на одговарајући начин, обавља техничке и административне послове у вези са активностима прегледа лифтова, као и да има приступ свој неопходној опреми.</p>
				<p>10) Особље задужено за обављање послова прегледа лифтова у употреби, мора да има и:</p>
				<p>(1) одговарајуће стручно-техничко образовање и радно искуство, односно одговарајућу техничку и стручну обуку која обухвата све активности прегледа лифтова у вези са којима је тело именовано;</p>
				<p>(2) одговарајуће познавање захтева за прегледе које спроводи и овлашћење за обављање тих прегледа;</p>
				<p>(3) одговарајуће познавање и разумевање битних захтева и релевантних српских стандарда из правилника којим су уређени захтеви за стављање на тржиште лифтова и безбедносних компоненти, као и захтеве закона којим се уређују технички захтеви за производе и оцењивање усаглашености и прописа који су донети на основу тог закона;</p>
				<p>(4) способност припреме записа и извештаја о извршеним активностима прегледа лифтова у употреби у складу са овим правилником.</p>
				<p>11) Непристрасност тела за прегледе лифтова, односно његовог највишег руководства и особља које спроводи активности прегледа лифтова мора да буде гарантована, а зараде, накнаде, односно награде особља које спроводи активности прегледа лифтова не смеју да зависе од броја обављених прегледа, нити од резултата таквих прегледа.</p>
				<p>12) Тело за прегледе лифтова у употреби мора да има закључен уговор о осигурању од одговорности за штету од професионалне делатности.</p>
				<p>13) Тело за прегледе лифтова у употреби и његово особље морају да поштују поверљивост података и информација у вези са прегледима лифтова, у складу са законом, овим се не доводе у питање обавезе које тело за прегледе лифтова има према надлежним органима, док се права својине штите у складу са законом.</p>
				<p>14) Именовано тело за преглед лифта мора да испуни и захтеве српског стандарда SRPS ISO IEC 17020, као и да има у радном односу или на други начин ангажовано особље, и то најмање једног: </p>
				<p>(1) дипломираног инжењера електротехничке или машинске струке са најмање пет година радног искуства на пословима прегледа и испитивања лифтова, за руковођење пословима прегледа и/или испитивања лифта; </p>
				<p>(2) дипломираног инжењера електротехничке или машинске струке са најмање три године радног искуства или инжењера електротехничке, или машинске струке са најмање пет година радног искуства на пословима прегледа и/или испитивања лифта; </p>
				<p>(3) лице са завршеним средњим стручним образовањем у звању техничара електротехничке или машинске струке са најмање пет година радног искуства на пословима прегледа и испитивања лифтова. </p>
				<p class="clan">III. ПОСЕБНИ ЗАХТЕВИ ЗА ПРЕГЛЕД ПОСТОЈЕЋИХ <br>ЛИФТОВА</p>
				<p class="bold">Посебни захтеви за преглед постојећих лифтова</p>
				<p class="clan">Члан 17.</p>
				<p>Приликом редовног и ванредног прегледа постојећих лифтова, Именовано тело за преглед лифта, поред испуњености захтева наведених у члану 6. став 8. овог правилника, проверава да ли: </p>
				<p>1) су на улазима у кабину лифта за превоз лица, као и лифта за превоз терета и лица, уграђена врата кабине, или, у случају када због димензија или називне носивости лифта није могуће уградити врата кабине, да ли је уграђен детектор присутности лица (нпр. светлосна завеса и сл.); </p>
				<p>2) се у кабини лифта налази показивач или друга ознака положаја кабине; </p>
				<p>3) уређаји за забрављивање врата возног окна (забраве) задовољавају битне захтеве за безбедност из правилника којим се уређују захтеви за стављање на тржиште лифтова и безбедносних компоненти лифтова; </p>
				<p>4) су носећа средства (ужад, ланци, траке и др.), на којима су обешени кабина и противтег, редовно прегледани и по потреби мењани; </p>
				<p>5) управљање погона лифта обезбеђује високу тачност заустављања кабине у станицама; </p>
				<p>6) су граничници брзине редовно прегледани и по потреби мењани; </p>
				<p>7) су прилази машинским командама лифта безбедни и лако приступачни; </p>
				<p>8) су прозирни контролни отвори на вратима возног окна израђени од таквог материјала и таквих димензија да спрече могућност настајања повреда. </p>
				<p>Претпоставља се да постојећи лифтови испуњавају битне здравствене и безбедносне захтеве из правилника којим се уређују захтеви за стављање на тржиште лифтова и безбедносних компоненти лифтова, ако задовољавају захтеве за преглед прописане у ставу 1. овог члана. </p>
				<p class="bold">Додатни посебни захтеви за преглед постојећих лифтова</p>
				<p class="clan">Члан 18.</p>
				<p>Ако се зграда или објекат у који је уграђен постојећи лифт реконструише у складу с посебним прописом којим се уређује изградња објеката, као и ако је у оквиру реконструкције зграде или објекта предвиђена и реконструкција лифта, тада приликом редовног и ванредног прегледа постојећих лифтова, Именовано тело за преглед лифта, осим захтева из члана 17. овог правилника, проверава: </p>
				<p>1) да су на аутоматска врата кабине уграђени сензори за детекцију присутности лица и животиња ако су уграђена и аутоматска врата возног окна; </p>
				<p>2) да у кабини лифта постоји нужна расвета и алармни уређај који ће да делује и у случају прекида дотока електричне енергије; </p>
				<p>3) да у кабини лифта морају да се уграде управљачки уређаји, а на прилазним вратима возног окна и позивни уређаји које ће моћи самостално да користе и лица с инвалидитетом у складу с посебним прописима; </p>
				<p>4) да су на лифтовима, чија је брзина већа од 0,63 м/с, уграђени хватачки уређаји с поступним кочењем; </p>
				<p>5) да је код лифта са безредукторским погоном уграђен уређај који спречава неконтролисано кретање кабине у смеру према горе, односно код лифта са редукторским погоном у случају када се мења носећи оквир кабине, односно хватачки уређај. </p>
				<p>Реконструкцијом лифта сматрају се промене на лифту наведене у члану 8. овог правилника. </p>
				<p>Претпоставља се да реконструисани лифтови испуњавају битне здравствене и безбедносне захтеве из правилника којим се уређују захтеви за стављање на тржиште лифтова и безбедносних компоненти лифтова, ако задовољавају захтеве за преглед прописане у ставу 1. овог члана.</p>
				<p class="clan">IV. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 19.</p>
				<p>Тела за прегледе лифтова у употреби, која су именована у складу са Правилником о безбедности лифтова („Службени гласник РС”, број 101/10), обављају послове прегледа лифтова у складу са овим правилником, до окончања поступка именовања у складу са овим правилником.</p>
				<p>Тела за прегледе лифтова из става 1. овог члана, могу да органу надлежном за именовање поднесу захтев за именовање у складу са овим правилником најкасније три месеца од дана његовог ступања на снагу. </p>
				<p>Тела за прегледе лифтова из става 1. овог члана, која не поднесу захтев за именовање у року из става 2. овог члана, односно тела за прегледе лифтова за која орган надлежан за именовање, по поднетом захтеву, утврди да не испуњавају захтеве из овог правилника, неће моћи да обављају послове прегледа лифтова као именована тела у складу са овим правилником.</p>
				<p>Извештаји о прегледу лифта који су, до дана ступања на снагу овог правилника, тела из става 1. овог члана издала са роком важења, важе до истека рока на који су издати.</p>
				<p class="clan">Члан 20.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”. </p>
				<p class="potpis">Број 119-01-148-2/2016-07 </p>
				<p class="potpis">У Београду, 20. фебруарa 2017. године</p>
				<p class="potpis">Министар,</p>
				<p class="potpis"><span class="bold">Горан Кнежевић, </span>с.р.</p>
	</div>

