

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 25в став 12. Закона о дувану („Службени гласник РСˮ, бр. 101/05, 90/07, 95/10, 36/11, 93/12, 108/13 и 95/18),</p>
			<p class="Basic-Paragraph">Министар пољопривреде, шумарства и водопривреде и министар здравља доносе</p>
			<p class="odluka-zakon">ПРАВИЛНИК</p>
			<p class="odluka-zakon">о условима за прераду дувана</p>
			<p class="centar">"Службени гласник РС", број 42 од 14. јуна 2019.</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују услови које испуњава привредни субјект који се бави прерадом дувана (у даљем тексту: прерађивач дувана) у погледу просторија за прераду и смештај прерађеног дувана, опреме за прераду дувана и лабораторије за анализу и утврђивање квалитета прерађеног дувана.</p>
			<p class="clan">Члан 2.</p>
			<p class="Basic-Paragraph">У погледу санитарно-техничких и хигијенских услова, који се односе на локацију објекта, окружење, изградњу, уређење, снабдевање објекта водом, одвод отпадних вода, уклањање чврстих отпадних материја, просторије и опрему, које треба да испуни прерађивач дувана, примењују се и прописи којима се уређују здравствена исправност предмета опште употребе, санитарни надзор и општи санитарни услови које морају да испуне објекти који подлежу санитарном надзору.</p>
			<p class="clan">Члан 3.</p>
			<p class="Basic-Paragraph">Прерађивач дувана мора да има сопствене одговарајуће просторије за прераду дувана и смештај прерађеног дувана, чији број и величина зависе од врсте технолошког поступка прераде дувана.</p>
			<p class="Basic-Paragraph">Просторије из става 1. овог члана изграђене су од чврстог и незапаљивог материјала, суве, са природним или вештачким осветљењем и потребном вентилацијом.</p>
			<p class="clan">Члан 4.</p>
			<p class="Basic-Paragraph">Прерађивач дувана мора да има сопствену опрему за прераду дувана.</p>
			<p class="Basic-Paragraph">Опрема из става 1. овог члана треба да буде прилагођена врсти технолошког поступка прераде дувана.</p>
			<p class="clan">Члан 5.</p>
			<p class="Basic-Paragraph">Опрема за производњу прерађеног дувана који је добијен индустријским поступком прераде обрађеног дувана, који се користи искључиво као дуванска сировина за производњу дуванских производа састоји се од:</p>
			<p class="Basic-Paragraph">1) уређаја за континуирано и контролисано дозирање обрађеног дувана и дуванске фолије у производном поступку;</p>
			<p class="Basic-Paragraph">2) уређаја за кондиционирање обрађеног дувана и дуванске фолије у производном поступку са опремом за контролу и регулисање влаге и температуре дувана на излазу из уређаја;</p>
			<p class="Basic-Paragraph">3) уређаја за издвајање страних примеса;</p>
			<p class="Basic-Paragraph">4) уређаја за додавање адитива са опремом за дозирање и контролу дозирања адитива – сосова;</p>
			<p class="Basic-Paragraph">5) силоса за мешање;</p>
			<p class="Basic-Paragraph">6) машине за резање дувана;</p>
			<p class="Basic-Paragraph">7) уређаја за сушење резаног дувана са инсталацијом за контролу и континуирано дозирање резаног дувана и опремом за регулисање и контролу влаге дувана након сушења;</p>
			<p class="Basic-Paragraph">8) уређаја са опремом за дозирање и контролу дозирања адитива – аромата и експандираног дувана;</p>
			<p class="Basic-Paragraph">9) уређаја за паковање прерађеног дувана.</p>
			<p class="clan">Члан 6.</p>
			<p class="Basic-Paragraph">Опрема за производњу реконституисаног дувана (хомогенизовани дуван, односно дуванска фолија) састоји се од:</p>
			<p class="Basic-Paragraph">1) уређаја за смештај дуванског ребра, дуванске прашине и ситњавине;</p>
			<p class="Basic-Paragraph">2) уређаја за континуирано дозирање дуванског ребра, дуванске прашине и ситњавине у производном поступку;</p>
			<p class="Basic-Paragraph">3) уређаја за млевење дуванског ребра, дуванске прашине и ситњавине;</p>
			<p class="Basic-Paragraph">4) уређаја за издвајање металних предмета и примеса;</p>
			<p class="Basic-Paragraph">5) уређаја за мешање дуванског ребра, дуванске прашине и ситњавине;</p>
			<p class="Basic-Paragraph">6) уређаја за дозирање адитива у прашкастом и течном стању;</p>
			<p class="Basic-Paragraph">7) уређаја за извлачење фолије и лепљење на целулозну подлогу;</p>
			<p class="Basic-Paragraph">8) уређаја за сушење, резање и паковање дуванске фолије.</p>
			<p class="clan">Члан 7.</p>
			<p class="Basic-Paragraph">Опрема за производњу експандираног дувана састоји се од:</p>
			<p class="Basic-Paragraph">1) уређаја за континуирано дозирање дуванског ребра и/или делова лиске у производном поступку;</p>
			<p class="Basic-Paragraph">2) уређаја за влажење дуванског ребра и/или делова лиске;</p>
			<p class="Basic-Paragraph">3) силоса за мешање и одлежавање дуванског ребра и/или делова лиске;</p>
			<p class="Basic-Paragraph">4) уређаја за ваљање дуванског ребра;</p>
			<p class="Basic-Paragraph">5) уређаја за издвајање металних предмета примеса;</p>
			<p class="Basic-Paragraph">6) машине за резање дуванског ребра и/или делова лиске;</p>
			<p class="Basic-Paragraph">7) уређаја за експанзију дуванског ребра и/или делова лиске са инсталацијама за контролисано континуирано дозирање;</p>
			<p class="Basic-Paragraph">8) уређаја за издвајање неизрезаног и неекспандираног дуванског ребра и/или делова лиске;</p>
			<p class="Basic-Paragraph">9) уређаја за сушење експандираног дуванског ребра и/или делова лиске са опремом за контролу и регулацију излазне влаге;</p>
			<p class="Basic-Paragraph">10) уређаја за паковање експандираног дувана.</p>
			<p class="clan">Члан 8.</p>
			<p class="Basic-Paragraph">Ако прерађивач дувана има сопствену лабораторију за анализу и утврђивање квалитета прерађеног дувана, та лабораторија има опрему за утврђивање физичких особина прерађеног дувана, и то:</p>
			<p class="Basic-Paragraph">1) сушионик (200 °C);</p>
			<p class="Basic-Paragraph">2) опрему за мерење дензитета дувана;</p>
			<p class="Basic-Paragraph">3) прецизну вагу (најмање два децимална места).</p>
			<p class="Basic-Paragraph">Ако се прерађивач дувана бави производњом прерађеног дувана који је добијен индустријским поступком прераде обрађеног дувана, који се користи искључиво као дуванска сировина за производњу дуванских производа, поред опреме из става 1. овог члана, има и комплет сита за мерење фракције дувана.</p>
			<p class="Basic-Paragraph">Ако се прерађивач дувана бави производњом реконституисаног дувана (хомогенизовани дуван, односно дуванска фолија), поред опреме из става 1. овог члана, има и:</p>
			<p class="Basic-Paragraph">1) опрему за мерење дебљине дуванске фолије;</p>
			<p class="Basic-Paragraph">2) опрему за мерење јачине или отпорности на кидање дуванске фолије.</p>
			<p class="clan">Члан 9.</p>
			<p class="Basic-Paragraph">Овај правилник ступа на снагу наредног дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-18/2019-09</p>
			<p class="potpis">У Београду, 30. маја 2019. године</p>
			<p class="potpis">Министар,</p>
			<p class="potpis"><span class="bold">Бранислав Недимовић, </span>с.р.</p>
			<p class="potpis">Број 110-00-00096/2019-10</p>
			<p class="potpis">У Београду, 30. маја 2019. године</p>
			<p class="potpis">Министар,</p>
			<p class="potpis">асс. др <span class="bold">Златибор Лончар, </span>с.р.</p>
	</div>

