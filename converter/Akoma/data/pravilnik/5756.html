


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 130. став 2. Закона о ветеринарству („Службени гласник РС”, бр. 91/05, 30/10 и 93/12),</p>
			<p class="Basic-Paragraph">Министар пољопривреде, шумарства и водопривреде доноси</p>
			<p class="odluka-zakon">ПРАВИЛНИК</p>
			<p class="odluka-zakon">о карантину за увезене животиње</p>
			<p class="centar">"Службени гласник РС", број 74 од 5. октобра 2018.</p>
			<p class="clan">Члан 1.</p>
			<p class="Basic-Paragraph">Овим правилником прописују се место и дужина трајања карантина у зависности од врсте животиња, као и поступак и мере које ће се примењивати у карантину.</p>
			<p class="clan">Члан 2.</p>
			<p class="Basic-Paragraph">Овај правилник се не примењује на кућне љубимце који се увозе у некомерцијалне сврхе у пратњи власника или држаоца животиња.</p>
			<p class="clan">Члан 3.</p>
			<p class="Basic-Paragraph">У карантин се стављају животиње које се увозе ради узгоја и репродукције и намењене су за производњу хране, јаја за приплод и репродуктивни материјал, како би се утврдило њихово здравствено стање, спречило уношење заразних болести животиња или нових облика микроорганизама у Републику Србију.</p>
			<p class="Basic-Paragraph">У карантин се стављају и животиње које се увозе у друге сврхе осим прописаних у ставу 1. овог члана, уколико је епизоотиолошка ситуација у држави извозници таква да прети опасност од уношења заразних болести животиња или не постоје званични подаци о епизоотиолошкој ситуацији у држави извозници.</p>
			<p class="clan">Члан 4.</p>
			<p class="Basic-Paragraph">Место карантина (у даљем тексту: карантински објекат) јесте простор, просторија или скуп просторија у којима се држе животиње из члана 3. овог правилника и/или репродуктивни материјал и/или јаја за приплод који су увезени, под условима потпуне изолације, а ради провере и званичног утврђивања здравствене исправности увезене пошиљке, односно ради спровођења одређених превентивних и контролних мера.</p>
			<p class="clan">Члан 5.</p>
			<p class="Basic-Paragraph">Карантински објекат за увезене животиње из члана 3. овог правилника, јаја за приплод и репродуктивни материјал ограђен је оградом која онемогућава неконтролисани приступ људима и животињама, сa строго контролисаним улазом и излазом и постављеном дезинфекцијском баријером на улазу и излазу.</p>
			<p class="Basic-Paragraph">Животиње у току боравка у карантину треба да буду заштићене од неповољних временских, физичких, хемијских и биолошких утицаја.</p>
			<p class="Basic-Paragraph">Карантински објекат у погледу простора за животиње, просторија и опреме треба да испуњава услове у складу са посебним прописом којима се уређују услови за добробит животиња.</p>
			<p class="clan">Члан 6.</p>
			<p class="Basic-Paragraph">Карантински објекат има одвојену просторију за изолацију повређених и болесних животиња, као и простор за одлагање угинулих животиња, има обезбеђену воду за пиће, прибор, опрему и услове за прање и дезинфекцију руку за лица која су запослена у карантину, има услове за дезинфекцију превозних средстава која се врши у складу са посебним прописом којим се уређује начин дезинфекције превозних средстава којима се превозе пошиљке животиња, производи, сировине и споредни производи животињског порекла, као и опрему за чишћење и дезинфекцију. </p>
			<p class="Basic-Paragraph">Карантински објекат има систем за безбедно уклањање отпадних вода и споредних производа животињског порекла.</p>
			<p class="Basic-Paragraph">Карантински објекат располаже одговарајућим просторијама и опремом за пресвлачење и купање лица која су запослена у карантину и довољном количином личне заштитне опреме, укључујући и одећу и обућу.</p>
			<p class="clan">Члан 7.</p>
			<p class="Basic-Paragraph">У карантинском објекту не смеју да се налазе друге животиње исте врсте, односно животиње на које се може (узајамно) преносити било која заразна болест.</p>
			<p class="Basic-Paragraph">Уколико је карантински објекат смештен у близини других објеката за узгој и репродукцију животиња, у којима се налазе пријемчиве животиње, обезбедиће се услови за потпуну изолацију и одвојеност између тих објеката, са посебним услови за смештај, исхрану и негу, као и услови у погледу биолошке сигурности за животиње у карантину, без могућности за унакрсну контаминацију.</p>
			<p class="clan">Члан 8.</p>
			<p class="Basic-Paragraph">Карантин за увезене коње, говеда, овце, козе, свиње и крупне дивље животиње траје до завршетка наређених дијагностичких испитивања, по правилу, у трајању до 30 дана.</p>
			<p class="Basic-Paragraph">Карантин за живину, рибе, јаја за приплод, репродуктивни материјал и друге животиње које нису наведене у ставу 1. овог члана траје до завршетка наређених дијагностичких испитивања, по правилу, у трајању до 21 дан.</p>
			<p class="Basic-Paragraph">Животиње из члана 3. став 2. овог правилника стављају се у карантин, уколико је дошло до погоршања епизоотиолошке ситуације у држави извозници на такав начин да прети опасност од уношења заразних болести животиња и остају у карантину до завршетка наређених дијагностичких испитивања.</p>
			<p class="clan">Члан 9.</p>
			<p class="Basic-Paragraph">Уколико се клиничким и дијагностичким испитивањем у току трајања карантина посумња на појаву заразне болести, време трајања карантина може се продужити до утврђивања здравственог стања животиња.</p>
			<p class="Basic-Paragraph">Уколико се у карантину утврди заразна болест код увезених животиња из члана 3. овог правилника, са пошиљком животиња се поступа у складу са одредбама закона којим се уређује ветеринарство, као и прописом којим се уређује начин и поступак пријављивања пошиљке за преглед, поступку и мерама за поступање са пошиљком којој је забрањен увоз.</p>
			<p class="clan">Члан 10.</p>
			<p class="Basic-Paragraph">Карантински објекат припрема се за пријем животиња из увоза најмање 14 дана пре њиховог приспећа у карантин.</p>
			<p class="Basic-Paragraph">Карантински објекат припрема се тако што се круг карантина, карантински објекат и опрема за рад темељно очисте и дезинфикују одговарајућим средством.</p>
			<p class="Basic-Paragraph">За време карантина, улаз у карантински круг, дозвољен је само лицима која су запослена у карантину, осим ветеринарских инспектора и надлежних лица, која спроводе наложене мере.</p>
			<p class="clan">Члан 11.</p>
			<p class="Basic-Paragraph">У карантину се спроводи епизоотиолошки надзор, наређена клиничка и дијагностичка испитивања, односно превентивне и контролне мере од стране лица из члана 10. став 3. овог правилника, а под надзором ветеринарског инспектора. </p>
			<p class="Basic-Paragraph">Примена мера из става 1. овог члана зависи од врсте, броја и здравственог стања животиње, као и здравственог статуса државе из које се увози животиња.</p>
			<p class="clan">Члан 12.</p>
			<p class="Basic-Paragraph">Даном ступања на снагу овог правилника престаје да важи Правилник о условима и трајању карантина за увезене животиње („Службени лист СФРЈˮ, број 6/88).</p>
			<p class="clan">Члан 13.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-145/2018-09</p>
			<p class="potpis">У Београду, 28. септембра 2018. године</p>
			<p class="potpis">Министар,</p>
			<p class="potpis"><span class="bold">Бранислав Недимовић,</span> с.р.</p>
	</div>

