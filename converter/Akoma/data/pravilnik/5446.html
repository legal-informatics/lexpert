


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 41. став 2. Закона о заштити природе („Службени гласник РС”, бр. 36/09, 88/10 и 91/10 – исправка), </p>
				<p>Министар пољопривреде и заштите животне средине доноси </p>
				<p>&nbsp;</p>
				<p class="odluka-zakon">ПРАВИЛНИК </p>
				<p class="naslov">о критеријумима вредновања и поступку категоризације заштићених подручја</p>
				<p class="auto-style1">"Службени гласник РС", број 97 од 28. новембра 
				2015.</p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником прописују се критеријуми вредновања и поступак категоризације заштићених подручја.</p>
				<p class="clan">Члан 2. </p>
				<p>Категоризација заштићеног подручја (у даљем тексту: категоризација) је вредновање и сврставање тог подручја у једну од три категорије утврђене законом којим се уређује заштита природе.</p>
				<p class="clan">Члан 3.</p>
				<p>Вредновање, односно утврђивање вредности и значаја заштићеног подручја врши се у односу на:</p>
				<p>1) израженост главних природних обележја, појава и процеса од интереса за заштиту подручја;</p>
				<p>2) функције и намене подручја.</p>
				<p class="clan">Члан 4.</p>
				<p>Критеријуми вредновања главних природних обележја су:</p>
				<p>1) аутохтоност и аутентичност, односно изворност, посебност и оригиналност обележја у погледу порекла, настанка и распрострањености;</p>
				<p>2) репрезентативност, односно израженост и истакнутост обележја у погледу величине, бројности, облика и изгледа, структуре, састава, старости и очуваности;</p>
				<p>3) разноврсност биолошких, геолошко-географских и предеоних обележја у погледу заступљености и међусобног односа елемената живог света (гена, врста и екосистема), објеката и појава геонаслеђа и карактеристичних предела;</p>
				<p>4) интегралност, односно целовитост, заокруженост и повезаност обележја у просторном и функционалном погледу;</p>
				<p>5) естетичност, односно лепота, складност, привлачност, необичност, спектакуларност и динамика обележја.</p>
				<p class="clan">Члан 5.</p>
				<p>Критеријуми вредновања функције и намене подручја обухватају стварни и потенцијални допринос заштићеног подручја у: </p>
				<p>1) научним истраживањима и развоју науке;</p>
				<p>2) образовно-васпитним активностима, јачању квалитета просветног рада и ширењу свести о потреби заштите;</p>
				<p>3) укупном очувању биолошке, геолошке и предеоне разноврсности и животне средине и пружању еколошких услуга;</p>
				<p>4) очувању културно-историјских вредности и традиције (фолклора, светковина, етнопроизвода и др), подизању културног нивоа и демографској обнови;</p>
				<p>5) стварању услова за рекреацију, одмор, спорт и уживање људи у слободној природи;</p>
				<p>6) одрживом развоју туризма и пољопривреде, посебно екотуризма и органске пољопривреде и очувању и обнављању старих раса и сорти;</p>
				<p>7) одрживом коришћењу природних ресурса, посебно обновљивих извора енергије.</p>
				<p class="clan">Члан 6.</p>
				<p>Заштићено подручје може се сврстати у I категорију – међународног, националног, односно изузетног значаја ако испуњава следеће критеријуме, и то:</p>
				<p>1) има обележја изворности и аутентичности која га чине јединственим или изузетно ретким простором, природним објектом или појавом у Републици Србији, и/или</p>
				<p>2) представља у целости или садржи јединствен, односно посебно истакнут пример природног наслеђа Републике Србије по биолошким, географско-геолошким и предеоним вредностима и изражености главних обележја тих вредности, као што су величина, бројност, облик и изглед, структура и састав, старост, очуваност и друго, и/или</p>
				<p>3) на несумњив начин изражава изузетну разноврсност и међусобну условљеност и повезаност живог света, абиотичких фактора и чинилаца, обележја предела и утицаја људског живота и рада, и/или</p>
				<p>4) обезбеђује делотворну просторну и функционалну целовитост у односу на стратешке циљеве заштите и одрживог коришћења природе у Републици Србији, и/или</p>
				<p>5) ствара изванредно упечатљиву слику лепог, занимљивог и узбудљивог у природи и омогућава њихову веома снажну перцепцију и доживљај, и/или</p>
				<p>6) обухвата или представља део званично установљених међународно значајних подручја, и/или</p>
				<p>7) омогућава функције и намене од интереса за Републику Србију, пре свега за научноистраживачки рад и образовне активности, очување културних добара од изузетног значаја и реализацију пројеката одрживог развоја од стратешког значаја.</p>
				<p>У I категорију сврстава се подручје које се проглашава за: </p>
				<p>1) строги резерват природе, споменик природе или станиште, ако испуњава најмање три критеријума из става 1. овог члана; </p>
				<p>2) специјални резерват природе, парк природе или предео изузетних одлика, ако испуњава најмање четири критеријума из става 1. овог члана;</p>
				<p>3) национални парк ако испуњава свих седам критеријума из става 1. овог члана.</p>
				<p class="clan">Члан 7.</p>
				<p>Заштићено подручје може се сврстати у II категорију – покрајинског/регионалног, односно великог значаја ако испуњава следеће критеријуме, и то:</p>
				<p>1) има обележја изворности и аутентичности која га чине специфичним или ретким простором, природним објектом или појавом у аутономној покрајини или региону, и/или</p>
				<p>2) представља веома значајан репрезент природног наслеђа Републике Србије, а јединствен или изузетно редак на територији аутономне покрајине или региона, по биолошким, географско-геолошким и предеоним вредностима и изражености главних обележја тих вредности, као што су величина, бројност, облик и изгледа, структура и састав, старост, очуваност и друго, и/или</p>
				<p>3) одражава велику разноврсност и међусобну повезаност и целовитост животних заједница, популација дивљих биљака и животиња и природних чинилаца, као и посебну лепоту и обележја предела карактеристична за аутономну покрајину односно регион, и/или</p>
				<p>4) обезбеђује делотворну просторну и функционалну целовитост у односу на основне дугорочне циљеве заштите и одрживог коришћења природе у аутономној покрајини односно региону, и/или</p>
				<p>5) омогућава функције и намене од интереса за аутономну покрајину или регион, пре свега научне и образовне активности, очување културних добара од великог значаја и реализацију пројеката одрживог развоја од покрајинског, односно регионалног значаја.</p>
				<p>У II категорију сврстава се подручје које не испуњава критеријуме и услове из члана 6. овог правилника, а проглашава се за: </p>
				<p>1) строги резерват природе, споменик природе или станиште, ако испуњава најмање два критеријума из става 1. овог члана; </p>
				<p>2) специјални резерват природе, парк природе или предео изузетних одлика, ако испуњава најмање три критеријума из става 1. овог члана. </p>
				<p class="clan">Члан 8.</p>
				<p>Заштићено подручје сврстава се у III категорију – локалног значаја, ако испуњава услове за проглашење заштите у складу са законом, има вредности од интереса за општину или град и не испуњава критеријуме и услове из чл. 6. и 7. овог правилника.</p>
				<p class="clan">Члан 9.</p>
				<p>Категоризација се врши у поступку израде стручне документације, односно студије заштите и доношења акта о проглашењу заштићеног подручја.</p>
				<p>Стручна организација за заштиту природе спроводи вредновање и сачињава предлог категорије који чини саставни део студије заштите у складу са законом којим се уређује заштита природе.</p>
				<p>Предлог категорије садржи оцену главних природних обележја и функција, односно намена подручја у односу на критеријуме из чл. 4. и 5. и образложење предложене категорије у односу на одредбе чл. 6, 7. и 8. овог правилника.</p>
				<p>Категорија заштићеног подручја утврђује се актом о проглашењу.</p>
				<p class="clan">Члан 10.</p>
				<p>Даном ступања на снагу овог правилника престаје да важи Правилник о критеријумима вредновања и поступку категоризације заштићених подручја („Службени гласник РС”, број 103/13).</p>
				<p class="clan">Члан 11.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">Број 110-00-00219/2015-17</p>
				<p class="auto-style2">У Београду, 10. новембра 2015. године </p>
				<p class="auto-style2">Министар, </p>
				<p class="auto-style2">проф. др <span class="bold">Снежана Богосављевић Бошковић,</span> с.р. </p>
	</div>

