


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 182. став 5. Закона о полицији („Службени гласник РС”, бр. 6/16 и 24/18), </p>
			<p class="Basic-Paragraph">Министар унутрашњих послова доноси</p>
			<p class="odluka-zakon">ПРАВИЛНИК </p>
			<p class="odluka-zakon">о критеријумима и начину поступања у пружању психолошке помоћи и подршке запосленима у Министарству унутрашњих послова</p>
			<p class="centar">"Службени гласник РС", број 88 од 15. новембра 
			2018.</p>
			<p class="clan">Члан 1.</p>
			<p class="Basic-Paragraph">Овим правилником прописују се критеријуми и начини поступања у пружању психолошке помоћи и подршке запосленима у Министарству унутрашњих послова (у даљем тексту: Министарство).</p>
			<p class="clan">Члан 2.</p>
			<p class="Basic-Paragraph">Пружање психолошке помоћи запосленима у Министарству остварује се кроз методе и технике психосоцијалне превенције, када за то постоје оправдани разлози, а нарочито у случају:</p>
			<p class="Basic-Paragraph">1) животних проблема и актуелних животних криза које могу бити од утицаја на психолошку способност за обављање посла запосленог (смрт блиске особе, одлазак у пензију, тешка болест запосленог, акутна и хронична болест члана породице, финансијски и породични проблеми, развод брака и др.);</p>
			<p class="Basic-Paragraph">2) психолошких последица насталих као резултат претрпљене дискриминације;</p>
			<p class="Basic-Paragraph">3) значајних промена у понашању које се манифестују кроз снижену ефикасност и обављање радних задатака у односу на раније периоде, учесталија боловања, чешће дисциплинске мере, честе и/или нагле промене понашања, насиље у породици;</p>
			<p class="Basic-Paragraph">4) изложеност озбиљној претњи по живот или здравље (употреба ватреног оружја, рањавање, погибија колеге, теже последице у саобраћају и др.);</p>
			<p class="Basic-Paragraph">5) суицидално понашање кроз претње и покушаје; </p>
			<p class="Basic-Paragraph">6) ако се код запосленог уоче проблеми са конзумирањем алкохола и других психоактивних супстанци;</p>
			<p class="Basic-Paragraph">7) проблема у међуљудским односима.</p>
			<p class="clan">Члан 3.</p>
			<p class="Basic-Paragraph">Психолошку помоћ за запослене у Министарству може затражити:</p>
			<p class="Basic-Paragraph">1) запослени лично;</p>
			<p class="Basic-Paragraph">2) руководилац – по сопственој иницијативи или на иницијативу чланова породице запосленог или колега запосленог.</p>
			<p class="Basic-Paragraph">Психосоцијалну превенцију спроводе надлежни психолози и социјални радници (у даљем тексту: стручни радници), након сопствене процене и/или у складу са ставом 1. овог члана.</p>
			<p class="Basic-Paragraph">Стручни радник врши процену да ли је захтев за његово ангажовање у складу са прописима који уређују стручну делатност и етичким начелима у тој делатности.</p>
			<p class="Basic-Paragraph">Ако је запослени у Министарству посредно или непосредно учествовао у трауматском догађају или другој високостресној или кризној ситуацији из члана 2. овог правилника пружиће му се психолошка помоћ.</p>
			<p class="Basic-Paragraph">Непосредни руководилац запосленог, обавештава надлежног психолога у року од 48 сати након трауматског догађаја из члана 2. тачка 4) овог правилника, односно у што краћем року након догађаја из тачке 5) наведеног члана.</p>
			<p class="clan">Члан 4.</p>
			<p class="Basic-Paragraph">Психолошка помоћ запосленима у Министарству обухвата: </p>
			<p class="Basic-Paragraph">1) индивидуални и групни саветодавни рад;</p>
			<p class="Basic-Paragraph">2) психоедукативни рад;</p>
			<p class="Basic-Paragraph">3) групе подршке;</p>
			<p class="Basic-Paragraph">4) психолошке интервенције подршке и растерећења првенствено за запослене који се због природе свог посла учестало суочавају с људским трагедијама (послови криминалистичке технике, рад са жртвама кривичних дела са елементима насиља и др.);</p>
			<p class="Basic-Paragraph">5) хитну психолошку помоћ у изразито стресним ситуацијама;</p>
			<p class="Basic-Paragraph">6) превентивне психолошке припреме пре обављања задатака с обележјима високог стреса;</p>
			<p class="Basic-Paragraph">7) интервенције после кризе;</p>
			<p class="Basic-Paragraph">8) прву психолошку помоћ;</p>
			<p class="Basic-Paragraph">9) друге методе и технике психосоцијалне превенције у којима надлежни стручни радници процене да је потребно њихово ангажовање.</p>
			<p class="Basic-Paragraph">Прву психолошку помоћ из тачке 8) овог члана могу спроводити стручно оспособљене колеге за подршку уз надзор стручних радника.</p>
			<p class="clan">Члан 5.</p>
			<p class="Basic-Paragraph">Ако се током указане психолошке помоћи код запосленог утврде промене у функционисању, надлежни стручни радник предузима мере из своје надлежности на начин на који ће се у највећој мери заштити корисник услуге, његов дигнитет и његова интима, те у највећој могућој мери уважити и потребе радног окружења.</p>
			<p class="clan">Члан 6.</p>
			<p class="Basic-Paragraph">Даном ступања на снагу овог правилника престаје да важи Правилник о поступању у пружању психолошке помоћи запосленима у Министарству унутрашњих послова („Службени гласник РС”, број 54/17).</p>
			<p class="clan">Члан 7.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">01 број 7273/18-3  </p>
			<p class="potpis">У Београду, 6. новембра 2018. године</p>
			<p class="potpis">Министар,</p>
			<p class="potpis">др <span class="bold">Небојша Стефановић, </span>с.р.</p>
	</div>

