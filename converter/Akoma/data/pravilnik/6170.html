


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 181. став 2. и члана 239. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),</p>
			<p class="Basic-Paragraph">Директор Директората цивилног ваздухопловства Републике Србије доноси</p>
			<p class="odluka-zakon">ПРАВИЛНИК</p>
			<p class="odluka-zakon">о садржини и начину вођења евиденције центара за обуку ваздухопловног особља</p>
			<p class="centar">"Службени гласник РС", број 49 од 27. јуна 2018.</p>
			<p class="clan">Члан 1.</p>
			<p class="Basic-Paragraph">Овим правилником се прописује садржина и начин вођења евиденције центара за обуку ваздухопловног особља.</p>
			<p class="clan">Члан 2.</p>
			<p class="Basic-Paragraph">Директорат цивилног ваздухопловства Републике Србије (у даљем тексту: Директорат) води евиденцију центара за обуку ваздухопловног особља којима је издао потврду о праву на обучавање ваздухопловног особља.</p>
			<p class="Basic-Paragraph">Евиденција из става 1. овог члана се води у електронском и папирном облику.</p>
			<p class="Basic-Paragraph">Евиденција у електронском облику је јавно доступна на интернет презентацији Директората.</p>
			<p class="clan">Члан 3.</p>
			<p class="Basic-Paragraph">Евиденција центара за обуку ваздухопловног особља садржи следеће податке:</p>
			<p class="Basic-Paragraph">1) назив центра за обуку;</p>
			<p class="Basic-Paragraph">2) адресу седишта центра за обуку и контакт податке (број телефона, адресу електронске поште);</p>
			<p class="Basic-Paragraph">3) име законског заступника, као и одговорног лица за спровођење обуке (руководиоца обуке);</p>
			<p class="Basic-Paragraph">4) категорије ваздухопловног особља за чију обуку је центар овлашћен;</p>
			<p class="Basic-Paragraph">5) врсте обуке које је центар за обуку овлашћен да спроводи;</p>
			<p class="Basic-Paragraph">6) датум издавања, измене, суспензије или стављања ван снаге потврде о праву на обучавање ваздухопловног особља;</p>
			<p class="Basic-Paragraph">7) временски период на који се издаје потврда.</p>
			<p class="Basic-Paragraph">Центар за обуку ваздухопловног особља је дужан да Директорату одмах пријави сваку промену података уписаних у евиденцију која наступи током обављања делатности, као и чињеницу да је престао да обавља делатност за коју му је издата потврда о праву на обучавање ваздухопловног особља.</p>
			<p class="clan">Члан 4.</p>
			<p class="Basic-Paragraph">Даном ступања на снагу овог правилника престаје да важи члан 27. Правилника о потврдама о обучености и сертификатима особља које обавља преглед обезбеђивања и центрима за обуку ваздухопловног особља у области обезбеђивања у ваздухопловству („Службени гласник РС”, број 4/16).</p>
			<p class="clan">Члан 5.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 5/1-01-0011/2018-0001</p>
			<p class="potpis">У Београду, 17. јуна 2018. године</p>
			<p class="potpis">Директор,</p>
			<p class="potpis"><span class="bold">Мирјана Чизмаров, </span>с.р.</p>
	</div>

