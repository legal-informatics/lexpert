


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 49. ст. 1. и 3, члана 73. став 5, члана 74. став 4. и члана 81. став 4. Закона о хемикалијама („Службени гласник РС”, бр. 36/09, 88/10, 92/11 и 93/12),</p>
				<p>Министар пољопривреде и заштите животне средине доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о детергентима</p>
				<p class="naslov"><span style="font-weight: 400">"Службени 
				гласник РС", број 25 од 13. марта 2015.</span></p>
				<p class="naslov">&nbsp;</p>
				<p class="bold">1. Уводнa одредбa</p>
				<p class="clan">Члан 1.</p>
				<p>Овим правилником прописују се критеријуми и методе испитивања биоразградљивости сурфактанта, садржина техничког досијеа о сурфактанту, специфичан начин обележавања детергента, садржај Листе о саставу детергента, подаци из тог листа које треба учинити доступним јавности, као и ограничења одређених хемикалија као састојака детергената, односно забране стављања у промет одређених детергената.</p>
				<p class="bold">2. Значење појмова</p>
				<p class="clan">Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) <span class="italik">аналитички реагенс</span> (Analytical grade reagent – АR) јесте реагенс са високим или довољним степеном чистоће која је потребна за извођење аналитичке методе;</p>
				<p>2) <span class="italik">детергент за индустријске или професионалне сврхе</span> јесте детергент који користи само стручно оспособљено особље, а који се не користи у домаћинству;</p>
				<p>3) <span class="italik">детергент за машинско прање посуђа за општу употребу</span> јесте детергент који је стављен у промет, а који је намењен за коришћење у машинама за прање посуђа од стране корисника који нису професионални корисници;</p>
				<p>4) <span class="italik">детергент за прање веша за општу употребу</span> јесте детергент за прање веша који је стављен у промет, а који је намењен за коришћење од стране корисника који нису професионални корисници, укључујући и онај детергент намењен за коришћење у перионицама веша;</p>
				<p>5) <span class="italik">инхеретна биоразградљивост</span> јесте разградња сурфактанта употребом пред-адаптираног инокулума у периоду дужем од 28 дана до разградње 60% молекула сурфактанта на угљен диоксид, воду и минералне соли (минерализација);</p>
				<p>6) <span class="italik">помоћне смеше за прање</span> јесу:</p>
				<p>(1)<span class="italik"> омекшивач за веш</span> – средство намењено за промену осећаја при додиру тканине које се користи у завршним процесима прања тканине,</p>
				<p>(2)<span class="italik"> помоћно средство за прање</span> – средство намењено за претпрање, испирање или избељивање одеће, веша из домаћинства, итд,</p>
				<p>(3)<span class="italik"> смеша за чишћење</span> – средство намењено за чишћење у домаћинству и за друго чишћење површина (нпр: материјала, производа, машина, механичких алата, превозних средстава и пратеће опреме, инструмената, апаратура, итд.),</p>
				<p>(4)<span class="italik"> остала средства за чишћење и прање – </span>средства намењена за све друге процесе прања и чишћења;</p>
				<p>7) <span class="italik">састојак детергента</span> јесте свака хемијска супстанца, синтетичког или природног порекла намењена за умешавање у детергент;</p>
				<p>8) <span class="italik">чишћење</span> јесте процес при ком се наслаге нежељених нечистоћа уклањају са или из подлоге превођењем тих наслага у стање раствора или дисперзије.</p>
				<p class="clan">Члан 3.</p>
				<p>На сурфактант који је активна супстанца у складу са законом којим се уређују биоцидни производи и који се користи као дезинфицијенс, а који је уписан у Листу I – Листа активних супстанци или Листу Ia – Листа активних супстанци садржаних у биоцидном производу мањег ризика, односно ако је за биоцидни производ који садржи тај сурфактант издат акт којим се одобрава његово стављање у промет, не примењују се методе испитивања биоразградљивости сурфактанта из члана 4. овог правилника.</p>
				<p>На сурфактант из става 1. овог члана не примењују се одредбе чл. 5. до 17. овог правилника.</p>
				<p class="bold">3. Критеријуми и методе испитивања биоразградљивости сурфактанта</p>
				<p class="clan">Члан 4.</p>
				<p>Сурфактант испуњава критеријум потпуне аеробне биоразградљивости (минерализација), ако дејством микроорганизама у периоду од 28 дана дође до потпуне разградње 60% молекула на: угљендиоксид, воду и минералне соли.</p>
				<p>Сурфактант испуњава критеријум примарне биоразградљивости, ако дејством микроорганизама дође до структурне промене 80% молекула у периоду од три сата, при чему сурфактант губи површински активно својство.</p>
				<p>Биоразградљивост сурфактанта одређује се методама датим у Прилогу 1 – Методе испитивања биоразградљивости за сурфактанте у детергентима, који је одштампан уз овај правилник и чини његов саставни део.</p>
				<p class="bold">4. Садржина техничког досијеа о сурфактанту</p>
				<p class="clan">Члан 5.</p>
				<p>Технички досије о сурфактанту садржи податке потребне за издавање одобрења за коришћење сурфактанта који не испуњава услове потпуне аеробне биоразградљивости.</p>
				<p>Технички досије о сурфактанту садржи следеће делове:</p>
				<p>1) идентитет сурфактанта;</p>
				<p>2) резултати испитивања биоразградљивости сурфактанта;</p>
				<p>3) информације о сурфактанту;</p>
				<p>4) количине сурфактанта које се користе у детергентима;</p>
				<p>5) предвиђени начини коришћења;</p>
				<p>6) потенцијално тешко разградљиви метаболити;</p>
				<p>7) резултати додатних испитивања;</p>
				<p>8) предлог процене ризика сурфактанта.</p>
				<p class="clan">Члан 6.</p>
				<p>Део техничког досијеа о идентитету сурфактанта садржи: назив сурфактанта, хемијски назив и/или назив по IUPAC номенклатури, трговачко име, синоним, CAS број и EC број (ако је доступан), податке који се односе на молекулску и структурну формулу, као и податке о саставу сурфактанта.</p>
				<p class="clan">Члан 7.</p>
				<p>Део техничког досијеа о резултатима испитивања биоразградљивости сурфактанта садржи податке о потпуној аеробној или примарној биоразградљивости, о степену биоразградљивости који је добијен испитивањем, коришћеном инокулуму, садржају сурфактанта који је коришћен у методи испитивања, називу методе којом је испитивана биоразградљивост и називу референтне лабораторије која је вршила испитивања.</p>
				<p class="clan">Члан 8.</p>
				<p>Део техничког досијеа о информацијама о сурфактанту садржи физичко-хемијска својства од којих треба навести: агрегатно стање, тачку топљења, тачку кључања, релативну густину, коефицијент расподеле октанол/вода, критичну мицеларну концентрацију, растворљивост у води и рН вредност.</p>
				<p class="clan">Члан 9.</p>
				<p>Део техничког досијеа о количинама сурфактанта које се користе у детергентима садржи податке о количини сурфактанта садржаног у свакој врсти детергента или помоћног средства за чишћење у којима се тај сурфактант користи.</p>
				<p class="clan">Члан 10.</p>
				<p>Део техничког досијеа о предвиђеним начинима коришћења садржи податке на основу којих се врши процена утицаја коришћења тог сурфактанта у детергентима на животну средину, податке о социо-економској оправданости коришћења сурфактанта, о условима коришћења (сценарио испуштања), о укупно коришћеним количинама сурфактанта, о доступности и применљивости алтернативног решења узимајући у обзир његов радни и економски учинак и процену битних података о животној средини.</p>
				<p class="clan">Члан 11.</p>
				<p>Део техничког досијеа о подацима који се односе на потенцијално тешко разградљиве метаболите који настају биоразградњом сурфактанта, садржи податке о токсичности тих метаболита.</p>
				<p>Ако идентитет метаболита из става 1. овог члана није могуће утврдити, достављају се додатни подаци о ликвору који настаје при биоразградњи и то физичко-хемијска својства ликвора (растворљивост у води, коефицијент расподеле октанол:вода (Log Po/w) итд.) и остали подаци до којих се дошло током испитивања, као и називи аналитичких метода коришћених при овим испитивањима.</p>
				<p class="clan">Члан 12.</p>
				<p>Испитивања која се врше за добијање података за технички досије из члана 11. овог правилника, врше се према поступку постепеног спровођења испитивања, којим се обезбеђује максимално коришћење <span class="italik">in-vitro</span> метода и других метода којима се не врше испитивања на животињама.</p>
				<p class="clan">Члан 13.</p>
				<p>Када се на основу резултата испитивања из члана 7. овог правилника докаже да сурфактант испуњава критеријуме примарне биоразградљивости, врше се додатна испитивања за тај сурфактант.</p>
				<p class="clan">Члан 14.</p>
				<p>Део техничког досијеа о додатним испитивањима садржи резултате испитивања:</p>
				<p>1) инхерентне биоразградљивости;</p>
				<p>2) биоразградљивости сурфактанта методом симулације активног муља;</p>
				<p>3) токсичности ликвора који настаје при биоразградњи испитиваног сурфактанта.</p>
				<p>Резултати испитивања из става 1. тачка 1) овог члана садрже и податке о пред-адаптираном инокулуму.</p>
				<p class="clan">Члан 15.</p>
				<p>За одређивање инхерентне биоразградљивости примењује се најмање једна од наведених метода: </p>
				<p>1) Метода С.12. – Процена потпуне аеробне биоразградљивости органских једињења у воденој средини – Модификована семиконтинуална метода са активним муљем (SCAS) метода – SRPS EN ISO 9887;</p>
				<p>2) Метода С.9. – Zahn-Wellens метода – Процена потпуне аеробне биоразградљивости органских једињења у воденој средини – SRPS EN ISO 9888 – Статичка проба.</p>
				<p>Ако резултати испитивања инхерентне биоразградљивости докажу да испитивани сурфактант не постиже 60% разградљивости молекула, то указује на потенцијалну перзистентност сурфактанта.</p>
				<p class="clan">Члан 16.</p>
				<p>За одређивање биоразградљивости методом симулације активног муља примењује се Метода С.10. – SRPS ISO 11733.</p>
				<p>Ако се резултатима испитивања биоразградљивости методом симулације активног муља докаже потенцијално ослобађање метаболита при обради отпадне воде, врши се додатна процена ризика.</p>
				<p class="clan">Члан 17.</p>
				<p>Резултати испитивања токсичности ликвора који настаје при биоразградњи садржи податке о хемијским и физичким својствима, о ефектима на организме и податке о различитим врстама разградње.</p>
				<p>Подаци о хемијским и физичким својствима садрже:</p>
				<p>1) идентитет метаболита и аналитичка метода којом је утврђен;</p>
				<p>2) главна физичко-хемијска својства (растворљивост у води, коефицијент расподеле октанол:вода (Log Po/w) итд.).</p>
				<p>Подаци о ефектима на организме добијају се коришћењем следећих метода:</p>
				<p>1) Метода С.1. – за ефекте на рибе;</p>
				<p>2) Метода С.2. – за ефекте на дафније;</p>
				<p>3) Метода С.3. – за ефекте на алге;</p>
				<p>4) Метода С.11. – за ефекте на бактерије.</p>
				<p>Подаци о биотичкој разградњи добијају се коришћењем Методе С.5, а подаци о абиотичкој разградњи добијају се коришћењем Методе С.7. при чему се мора узети у обзир потенцијал метаболита за биоконцентрацију као и њихова расподела у седименту.</p>
				<p>Методе из ст. 3. и 4. овог члана дате су у пропису којим се уређују методе испитивања својстава хемикалија.</p>
				<p class="bold">5. Начин обележавања детергента</p>
				<p class="clan">Члан 18.</p>
				<p>На етикети односно амбалажи детергента налазе се поред елемената обележавања који су у складу са прописима којима се уређује класификација, паковање и обележавање супстанци и смеша, видљиво, неизбрисиво и на српском језику и:</p>
				<p>1) назив и трговачко име детергента;</p>
				<p>2) назив или заштићени знак, пуна адреса и телефонски број правног лица одговорног за стављање детергента у промет;</p>
				<p>3) адреса, адресе електронске поште и интернет презентације, као и телефонски број из Листе о саставу детергента.</p>
				<p>Подаци из става 1. овог члана наводе се у документацији која иде уз детергент који се транспортује у расутом стању.</p>
				<p>На етикети односно амбалажи детергента назначава се састав детергента на начин дат у Делу 1А. Прилога 2 – Начин обележавања детергента (у даљем тексту Прилог 2), који је одштампан уз овај правилник и чини његов саставни део, као и упутство за коришћење и ако је то потребно, посебне мере предострожности.</p>
				<p>На етикети односно амбалажи детергента који садржи сурфактант из члана 3. став 1. овог правилника налазе се подаци прописани за дезинфицијенс на начин дат у Делу 1А. Прилога 2.</p>
				<p>На етикети односно амбалажи детергента који се користи за прање веша стоје информације и напомене за дозирање на начин дат у Делу 1Б. Прилога 2.</p>
				<p>На етикети односно амбалажи детергента за прање веша за општу употребу стоје информације и напомене за дозирање на начин дат у Делу 1Б. Прилога 2.</p>
				<p>На етикети односно амбалажи детергента за машинско прање посуђа за општу употребу стоје информације и напомене на начин дат у Делу 1Б. Прилога 2.</p>
				<p>Ако је детергент намењен за општу употребу на његовој етикети односно амбалажи не може да се налази сликовни приказ воћа такав да може довести потрошача у заблуду у погледу коришћења тог детергента.</p>
				<p>Изузетно од става 3. овог члана детергент се не обележава на начин дат у Делу 1А. Прилога 2, ако се тај детергент користи у индустрији или за професионалне сврхе, није намењен за општу употребу и за њега је достављен безбедносни лист.</p>
				<p class="bold">6. Листа о саставу детергента и подаци доступни јавности</p>
				<p class="clan">Члан 19.</p>
				<p>Листа о саставу детергента намењеног за општу употребу, садржи:</p>
				<p>1) назив детергента;</p>
				<p>2) податке о произвођачу (адреса, е-маил и телефонски број);</p>
				<p>3) податке о свим састојцима детергента, датих по заступљености масеног удела израженог у процентима, од највећег до најмањег, приказаним у следећим опсезима:</p>
				<p>(1) више од 10 % (≥10%),</p>
				<p>(2) од 1 % до 10 % (1–10%),</p>
				<p>(3) од 0,1 % до 1 % (0,1–1%),</p>
				<p>(4) мање од 0,1 % (&lt;0,1%).</p>
				<p>Нечистоће се не сматрају састојцима и не наводе се.</p>
				<p>За сваки састојак детергента наводи се: хемијски назив или назив према IUPAC номенклатури; CAS број; и ако су доступни назив према номенклатури INCI (Међународна номенклатура козметичких састојака); и назив из европске фармакопеје.</p>
				<p>Мириси, етарска уља или агенси за бојење, наводе се као појединачни састојак, а супстанце које улазе у њихов састав не наводе се, осим алергена који улазе у састав мириса, када су присутни у концентрацији већој од 0,01%.</p>
				<p>Називи алергена из става 4. овог члана наводе се према прописима којим се уређују козметичка средства.</p>
				<p class="clan">Члан 20.</p>
				<p>Подаци из Листе о саставу детергента намењеног за општу употребу који треба да се учине доступним јавности су:</p>
				<p>1) називи састојака детeргента – називи се дају по INCI номенклатури или према Европској фармакопеји, а ако ови називи нису доступни, уобичајени хемијски назив или назив према IUPAC номенклатури;</p>
				<p>2) подаци из члана 19. став 4. овог правилника за мирисе, етарска уља и агенсе за боју.</p>
				<p>Интернет страна са подацима из Листе о саставу детергента намењеног за општу употребу из става 1. овог члана је доступна јавности и редовно се ажурира.</p>
				<p class="bold">7. Ограничења и забране за детергенте</p>
				<p class="clan">Члан 21.</p>
				<p>Детергентe за прање веша за општу употребу и детергенте за машинско прање посуђа за општу употребу забрањено је стављати у промет, ако не испуњавају прописане услове о садржају фосфора дате у Прилогу 3 – Ограничење садржаја фосфата и других фосфорних једињења у детергентима за прање веша и детергентима за машинско прање посуђа за општу употребу, који је одштампан уз овај правилник и чини његов саставно део.</p>
				<p class="clan">Члан 22.</p>
				<p>На детергенте за прање веша за општу употребу одредбе члана 21. овог правилника примењују се од 31. децембра 2015. године.</p>
				<p>На детергенте за машинско прање посуђа за општу употребу одредбе члана 21. примењују се од 1. јануара 2018. године.</p>
				<p>Детергенти из члана 21. овог правилника, могу остати у промету још годину дана од датума наведених у ст. 1. и 2. овог члана.</p>
				<p class="clan">Члан 23.</p>
				<p>Даном ступања на снагу овог правилника престаје да важи Правилник о детергентима („Службени гласник РС”, бр. 40/10 и 5/12).</p>
				<p class="clan">Члан 24.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis" style="margin-top: 0">Број 110-00-158/2014</p>
				<p class="potpis" style="margin-top: 0">У Београду, 25. фебруара 2015. године</p>
				<p class="potpis" style="margin-top: 0">Министар, </p>
				<p class="potpis" style="margin-top: 0">проф. др <span class="bold">Снежана Богосављевић Бошковић,</span> с.р. </p>
				<p align="right">&nbsp;</p>
				<p align="right"><span lang="hr"><b>Прилози</b></span></p>
				<p align="right">&nbsp;</p>
				<p align="left">Прилог 1 - 
				<a target="_blank" href="http://www.pravno-informacioni-sistem.rs/SlGlasnikPortal/prilozi/p1.htm&amp;doctype=reg&amp;abc=cba&amp;eli=true&amp;eliActId=420425&amp;regactid=420425"><font color="#008000">Методе испитивања биоразградљивости 
				за сурфактанте у детергентима</font></a></p>
				<p align="left"><span lang="hr">Прилог 2 - 
				<a target="_blank" href="http://www.pravno-informacioni-sistem.rs/SlGlasnikPortal/prilozi/p2.htm&amp;doctype=reg&amp;abc=cba&amp;eli=true&amp;eliActId=420425&amp;regactid=420425"><font color="#008000">Начин обележавања 
				детергента</font></a></span></p>
				<p align="left"><span lang="hr">Прилог 3 - 
				<a target="_blank" href="http://www.pravno-informacioni-sistem.rs/SlGlasnikPortal/prilozi/p3.htm&amp;doctype=reg&amp;abc=cba&amp;eli=true&amp;eliActId=420425&amp;regactid=420425"><font color="#008000">Ограничење садржаја 
				фосфата и других фосфорних једињења у детергентима за прање веша 
				и детергентима за машинско прање посуђа за општу употребу</font></a></span></p>
				<p align="left">&nbsp;</p>
	</div>

