

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 46. став 5. Закона о људским ћелијама и ткивима („Службени гласник РСˮ, број 57/18),</p>
			<p class="Basic-Paragraph">Министар здравља доноси</p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима у погледу стручне оспособљености, стручног усавршавања, као и o смерницамa у вези са вршењем инспекцијског надзора</p>
			<p class="centar">"Службени гласник РС", број 63 од 4. септембра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником се утврђују ближи услови у погледу стручне оспособљености, стручног усавршавања, као и смернице у вези са вршењем инспекцијског надзора инспектора за биомедицину, (у даљем тексту: инспектор).</p>
			<p class="clan">Члан 2.</p>
			<p class="Basic-Paragraph">Послове инспектора у подручју примене људских ћелија и ткива могу обављати лица са завршеним академским студијама из медицинских или биолошких наука, са најмање једном годином практичног искуства у једном од следећих подручја:</p>
			<p class="Basic-Paragraph">– инспекција у подручју из надлежности министарства надлежног за послове здравља (у даљем тексту: Министарство),</p>
			<p class="Basic-Paragraph">– прикупљање и обрада људских ћелија и ткива,</p>
			<p class="Basic-Paragraph">– производња крви и компонената крви, </p>
			<p class="Basic-Paragraph">– производња хуманих лекова.</p>
			<p class="clan">Члан 3.</p>
			<p class="Basic-Paragraph">Инспектор не одговара за недостатке које није било могуће уочити у току инспекцијског надзора због ограниченог времена, обима надзора или због немогућности посматрања одређеног процеса током инспекцијског надзора.</p>
			<p class="clan">Члан 4.</p>
			<p class="Basic-Paragraph">У обављању инспекцијског надзора инспектор поступа у складу са прописима о чувању пословне, државне, војне, службене, односно професионалне тајне.</p>
			<p class="Basic-Paragraph">Правна и физичка лица код којих се спроводи инспекцијски надзор у обавези су да упознају инспектора шта се сматра тајном по њиховим општим актима.</p>
			<p class="clan">Члан 5.</p>
			<p class="Basic-Paragraph">О спроведеном инспекцијском надзору инспектор води службену евиденцију.</p>
			<p class="Basic-Paragraph">Облик службене евиденције из става 1. овога члана је записник инспекцијског надзора и води се у писаном и електронском облику.</p>
			<p class="clan">Члан 6.</p>
			<p class="Basic-Paragraph">Записник садржи најмање следеће податке о инспекцијском надзору:</p>
			<p class="Basic-Paragraph">– службени број предмета,</p>
			<p class="Basic-Paragraph">– назив, седиште и адресу здравствене установе у којој је извршен инспекцијски надзор,</p>
			<p class="Basic-Paragraph">– делатност која је била предмет инспекцијског надзора,</p>
			<p class="Basic-Paragraph">– датум инспекцијског надзора,</p>
			<p class="Basic-Paragraph">– предузете радње и изречене мере,</p>
			<p class="Basic-Paragraph">– рокове за спровођење изречених мера,</p>
			<p class="Basic-Paragraph">– извршење изречених мера са датумима,</p>
			<p class="Basic-Paragraph">– податке о управном спору уколико је покренут,</p>
			<p class="Basic-Paragraph">– исход поступка.</p>
			<p class="clan">Члан 7.</p>
			<p class="Basic-Paragraph">Инспектор одговара за тачност унесених података.</p>
			<p class="Basic-Paragraph">Инспектор испуњава и предаје записник о спроведеном надзору и о другим активностима.</p>
			<p class="clan">Члан 8.</p>
			<p class="Basic-Paragraph">Пре почетка обављања послова из области инспекцијског надзора, инспектор је у обавези да обави почетну обуку.</p>
			<p class="Basic-Paragraph">Почетна обука обухвата најмање следеће области:</p>
			<p class="Basic-Paragraph">1) поступак издавања дозволе за обављање послова у складу са Законом о људским ћелијама и ткивима, (у даљем тексту: Закон),</p>
			<p class="Basic-Paragraph">2) правни оквир за обављање инспекцијског надзора, усаглашен са домаћим законодавством,</p>
			<p class="Basic-Paragraph">3) техничке аспекте рада,</p>
			<p class="Basic-Paragraph">4) технике и поступке инспекције, укључујући и практичне вежбе,</p>
			<p class="Basic-Paragraph">5) међународни систем управљања квалитетом (ИСО, ЕН),</p>
			<p class="Basic-Paragraph">6) национални здравствени систем и организациону структуру у склопу подручја примене људских ћелија и ткива,</p>
			<p class="Basic-Paragraph">7) организацију рада акредитационих тела.</p>
			<p class="Basic-Paragraph">Почетна обука допуњава се посебним обукама везаним за послове инспекцијског надзора и континуираним обукама у складу са развојем подручја рада за чији инспекцијски надзор су овлашћени.</p>
			<p class="clan">Члан 9.</p>
			<p class="Basic-Paragraph">Руководилац радне јединице води евиденцију о стручном усавршавању инспектора.</p>
			<p class="Basic-Paragraph">План стручног усавршавања инспектора доноси се на годишњем нивоу и укључује учествовање у пројектима усавршавања на националном и међународном нивоу и програмима усавршавања произашлим из истих.</p>
			<p class="clan">Члан 10.</p>
			<p class="Basic-Paragraph">У инспекцијском надзору над спровођењем Закона инспектори надзиру посебно процесе и активности у обављању делатности из Закона, укључујући организациону структуру, систем одлучивања, одговорности, управљања квалитетом, запослене, документацију, истинитост и веродостојност података, систем за обезбеђење заштите података и поверљивости, простор, опрему, уговоре, притужбе, проток информација, реаговање у ванредним ситуацијама и следљивост људских ћелија и ткива.</p>
			<p class="Basic-Paragraph">Предмет делимичног инспекцијског надзора може бити и само део активности здравствене установе која обавља неку од делатности из Закона.</p>
			<p class="Basic-Paragraph">На захтев инспекције здравствена установа дужна је, за потребе инспекцијског надзора, доставити сву тражену документацију у вези предмета инспекцијског надзора.</p>
			<p class="Basic-Paragraph">Инспектори спроводе надзор у вези обављања делатности из Закона о људским ћелијама и ткивима над правним лицем.</p>
			<p class="clan">Члан 11.</p>
			<p class="Basic-Paragraph">Инспекцијски надзор спроводе најмање два инспектора од којих један мора имати најмање две године практичног искуства из подручја наведених у члану 2. овог правилника.</p>
			<p class="Basic-Paragraph">Инспекцијски надзор мањег обима и мањих активности за који је процењено да немају значајни утицај на квалитет и безбедност људских ћелија и ткива, може спровести један инспектор.</p>
			<p class="clan">Члан 12.</p>
			<p class="Basic-Paragraph">Након спроведеног надзора у поступку давања дозволе за обављање делатности инспектори доносе мишљење.</p>
			<p class="Basic-Paragraph">Мишљење се доставља Управи за биомедицину која је надлежна за доношење решења о дозволи за обављање делатности. У мишљењу је потребно јасно утврдити и извршити класификацију уочене неусаглашености.</p>
			<p class="Basic-Paragraph">Класификација неусаглашености дата је у Прилогу I. који је одштампан уз овај правилник и чини његов саставни дeо.</p>
			<p class="clan">Члан 13.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">Број 110-00-00367/2019-21</p>
			<p class="potpis">У Београду, 21. августа 2019. године</p>
			<p class="potpis">Министар,</p>
			<p class="potpis">др <span class="bold">Златибор Лончар, </span>с.р.</p>
			<p class="potpis">ПРИЛОГ I.</p>
			<p class="clan">КЛАСИФИКАЦИЈА НЕУСАГЛАШЕНОСТИ</p>
			<p class="Basic-Paragraph">1. Критична неусаглашеност је:</p>
			<p class="Basic-Paragraph">Неусаглашеност која представља директну опасност за сигурност примаоца или живог даваоца, као и директну опасност по квалитет и безбедност људских ћелија и ткива, а која за последицу може имати појаву озбиљног нежељеног догађаја или озбиљне нежељене реакције.</p>
			<p class="Basic-Paragraph">2. Озбиљна неусаглашеност је:</p>
			<p class="Basic-Paragraph">а) свака неусаглашеност која не задовољава критеријуме за критичну контролну тачку, а која не представља директну опасност за безбедност даваоца или примаоца у поступцима прикупљања и расподеле људских ћелија и ткива, или представља неусаглашеност са дозволом за неку од делатности датих овлашћеној здравственој установи за обаљање послова из области људских ћелија и ткива или неусаглашеност са поступцима обезбеђивања квалитета и безбедности прописаним од саме овлашћене здравствене установе за послове из области људских ћелија и ткива;</p>
			<p class="Basic-Paragraph">б) која указује на озбиљну неусаглашеност са Законом о људским ћелијама и ткивима и припадајућим правилницима;</p>
			<p class="Basic-Paragraph">ц) која указује на грешке или кашњење у обављању задатих поступака за послове везане за људске ћелија или ткива, или на неуспех одговорне особе да испуни своје законске обавезе;</p>
			<p class="Basic-Paragraph">д) комбинација од неколико неусаглашености квалификованих као „друге” од којих ни једна појединачно не мора бити озбиљна, али које заједно могу представљати озбиљну неусаглашеност и које се морају описати и забележити као такве.</p>
			<p class="Basic-Paragraph">3. Друге неусаглашености:</p>
			<p class="Basic-Paragraph">Неусаглашеност која се не може квалификовати нити као критична, нити као озбиљна, али указује на одступање од добре праксе.</p>
	</div>

