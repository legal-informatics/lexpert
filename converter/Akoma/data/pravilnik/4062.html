

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 77. став 8. Закона о државној управи („Службени гласник РС”, бр. 79/05, 101/07, 95/10, 99/14, 47/18 и 30/18 – др. закон),</p>
			<p class="Basic-Paragraph">Министар за државну управу и локалну самоуправу, након остварене сарадње са Републичким секретаријатом за јавне политике, доноси</p>
			<p class="odluka-zakon">ПРАВИЛНИК</p>
			<p class="odluka-zakon">о смерницама добре праксе за  остваривање учешћа јавности у припреми нацрта закона и других прописа и аката</p>
			<p class="centar">"Службени гласник РС", број 51 од 19. јула 2019.</p>
			<p class="bold">Предмет уређивања</p>
			<p class="clan">Члан 1.</p>
			<p class="Basic-Paragraph">Предмет уређивања овог правилника јесу смернице добре праксе за остваривање учешћа јавности у припреми нацрта закона и других прописа и аката. </p>
			<p class="bold">Циљ спровођења консултација</p>
			<p class="clan">Члан 2.</p>
			<p class="Basic-Paragraph">Циљ спровођења консултација је да надлежни орган државне управе прибави и размотри одређене информације, ставове, примедбе и предлоге потекле од различитих субјеката, пре свега правних и физичких лица на чији се положај, права и обавезе и правне интересе односи нацрт закона поводом чије припреме се воде консултације, али и шире јавности. </p>
			<p class="Basic-Paragraph">Спровођење консултација посебно укључује и учешће других државних органа, релевантних удружења и стручне јавности, на начин којим се обезбеђује отвореност и делотворно учешће јавности у том процесу, у складу са законом. </p>
			<p class="Basic-Paragraph">Када се у јавности поводом одређеног питања које је од значаја за припрему нацрта закона формално или неформално може препознати више друштвених група и појединаца који заступају различите ставове о начину решавања одређених ситуација, појава и проблема у друштву, надлежни орган спроводи консултације у поступку припреме нацрта закона тако да свим тим друштвеним групама и појединцима пружи равноправан третман у том поступку.</p>
			<p class="bold">Консултације путем веб апликације еКонсултације и интернет странице предлагача (прикупљање коментара и анкете)</p>
			<p class="clan">Члан 3.</p>
			<p class="Basic-Paragraph">Надлежни орган државне управе је у обавези да постави објаву о почетку израде нацрта закона и основне информације о планираним решењима која ће бити предложена на своју интернет страницу и веб апликацију еКонсултације, са позивом заинтересованој јавности на достављање писаних предлога и примедби, са јасно назначеним роком за њихово достављање.</p>
			<p class="Basic-Paragraph">Надлежни орган државне управе утврђује рок за достављање предлога и примедби на објављене основне информације о нацрту закона који не може бити краћи од седам дана, од дана њиховог објављивања на интернет страници предлагача и веб апликацији еКонсултације. </p>
			<p class="Basic-Paragraph">На основу информација, ставова, предлога и примедби достављених поводом објављених информација из става 2. овог члана, надлежни орган државне управе одлучује о томе да ли ће спроводити остале методе консултација предвиђене овим правилником.</p>
			<p class="Basic-Paragraph">Ако је нацрт закона поводом чије припреме се спроводе консултације од посебног интереса за јавност, тј., ако се њиме битно мења правни режим у одређеној области односно ако садржи значајне новине за које се претпоставља да би требало да донесу значајна унапређења на пољу уређивања друштвених и економских односа па се услед тога значајно мењају и на другачији начин уређују положај и права и обавезе субјеката на које се односи, а посебно у случају када се односе на област заштите животне средине и коришћење нових технолошких решења, рок за достављање примедби и предлога не може бити краћи од 15 дана од дана када су полазне основе за припрему нацрта закона постављене на интернет страници предлагача и веб апликацију еКонсултације.</p>
			<p class="Basic-Paragraph">Полазне основе су, у складу са законом којим се уређује државна управа, полазни документ за израду нацрта закона који садржи приказ проблема у појединој области и њихових узрока и последица, циљеве и очекиване ефекте доношења закона, као и основна начела за уређивање друштвених односа у тој области, укључујући и права и обавезе субјеката на које се тај закон односи.</p>
			<p class="Basic-Paragraph">Полазне основе за израду закона припремају се на основу спроведене анализе ефеката, у складу са законом којим се уређује плански систем.</p>
			<p class="Basic-Paragraph">На основу достављених информација, ставова, предлога и примедби достављених поводом објављених полазних основа за израду нацрта закона, надлежни орган државне управе одлучује о томе које ће, од осталих метода консултација прописаних овим правилником спроводити у наставку процеса израде документа.</p>
			<p class="Basic-Paragraph">Нарочито је важно, уколико је могуће, да се приликом спровођења осталих метода консултација обезбеди учешће оним субјектима, који су већ упутили надлежном органу одређене информације, ставове, предлоге и примедбе за које орган процени да су од значаја за припрему нацрта закона.</p>
			<p class="bold">Веб апликација еКонсултације</p>
			<p class="clan">Члан 4.</p>
			<p class="Basic-Paragraph">Веб апликација еКонсултације налази се на Порталу е-Управе и садржи све информације везане за нацрте закона поводом којих се воде консултације.</p>
			<p class="Basic-Paragraph">Веб апликација еКонсултације омогућава надлежним органима државне управе спровођење и одређених анкета у вези са нацртима закона поводом којих се спроводе консултације.</p>
			<p class="Basic-Paragraph">Веб апликација еКонсултације садржи све податке о консултацијама које се спроводе о одређеном нацрту закона, укључујући и податке о времену и начину спровођења других метода консултација које се организују и извештаје о резултатима консултативног процеса. Ови подаци се систематизују заједно, на прегледан и хронолошки, према времену дешавања дат начин, ради једноставнијег сналажења корисника апликације.</p>
			<p class="Basic-Paragraph">Поред података из ст. 1. до 3. овог члана, надлежни орган државне управе објављује и контакт податке о овлашћеном службеном лицу/државном службенику које је одређено за координатора консултација (телефон, е-мејл адреса).</p>
			<p class="bold">Други методи консултација</p>
			<p class="clan">Члан 5. </p>
			<p class="Basic-Paragraph">Други методи консултација које примењују надлежни органи државне управе јесу, између осталог: округли столови, фокус групе, полуструктурирани интервју, панел, прикупљање писаних коментара упућивањем позива одређеном кругу лица и учешће представника заинтересоване јавности у раду радних група за припрему нацрта закона.</p>
			<p class="Basic-Paragraph">У случају постојања недоумице о томе који од метода консултација би био најделотворнији у конкретном случају, надлежни орган може прибавити мишљење Републичког секретаријата за јавне политике.</p>
			<p class="bold">Фокус група </p>
			<p class="clan">Члан 6.</p>
			<p class="Basic-Paragraph">Фокус групе се формирају од испитаника који припадају истој интересној, односно циљној групи, од регулисаних субјеката или оних који закон примењују. </p>
			<p class="Basic-Paragraph">Циљ ове врсте консултација је да се испитаници подстакну да кроз разговор изнесу своје ставове о проблемима и могућим мерама за њихово решавање. </p>
			<p class="Basic-Paragraph">Фокус група по правилу има шест до осам учесника и модератора који усмерава ток расправе, како би сви учесници били у прилици да представе податке којима располажу и изнесу своје ставове. </p>
			<p class="Basic-Paragraph">Резултат фокус групе је извештај о резултатима расправе, односно закључци у вези са разматраним проблемима и могућим мерама за њихово решавање.</p>
			<p class="Basic-Paragraph">Овај метод консултација обезбеђује детаљан приступ проблему и лако и брзо спровођење, али не може да укључи већи број испитаника.</p>
			<p class="Basic-Paragraph">Спровођењем фокус групе, омогућава се регулисаним субјектима да учествују у раној фази припреме нацрта закона.</p>
			<p class="bold">Округли сто</p>
			<p class="clan">Члан 7.</p>
			<p class="Basic-Paragraph">Округли сто је метод консултација којим се у консултације укључује стручна јавност, како би се заузео став у погледу кључних питања везаних за нацрт закона који се припрема. </p>
			<p class="Basic-Paragraph">Овај метод консултација је нарочито погодан за почетну фазу израде нацрта закона који подразумевају системске реформе, у циљу заузимања ставова о принципима и кључним питањима реформе.</p>
			<p class="bold">Полуструктурирани интервју</p>
			<p class="clan">Члан 8. </p>
			<p class="Basic-Paragraph">Полуструктурирани интервју је метод консултација који омогућава индивидуалан приступ испитаницима и разговор о поверљивим и осетљивим темама, битним за прикупљање података и изношење ставова који се нерадо износе у јавности.</p>
			<p class="Basic-Paragraph">Пре почетка интервјуа оквирно се дефинише тема, а током интервјуа се формулишу специфична питања, која најчешће нису унапред припремљена, већ проистичу из самог интервјуа.</p>
			<p class="bold">Панел</p>
			<p class="clan">Члан 9.</p>
			<p class="Basic-Paragraph">Панел је метод консултација која подразумева образовање група субјеката са којима се периодично обављају консултације коришћењем упитника.</p>
			<p class="Basic-Paragraph">Упитници могу бити полуструктурирани, ако садрже део са затвореним питањима и део са отвореним питањима или могу бити затвореног типа, ако имају непроменљив број питања и могућих одговора. </p>
			<p class="Basic-Paragraph">Панели су погодни за праћење ефеката закона. </p>
			<p class="bold">Анкета</p>
			<p class="clan">Члан 10.</p>
			<p class="Basic-Paragraph">Анкета је метод консултација заснован на структурираним затвореним упитницима, којима се интервјуише репрезентативни узорак испитаника.</p>
			<p class="Basic-Paragraph">Анкета се спроводи да би се што поузданије утврдило чињенично стање и прикупили ставови што већег броја испитаника, а у циљу прибављања квантитативних података потребних за анализу одређене мере.</p>
			<p class="Basic-Paragraph">С обзиром на то да не омогућавају двосмерну комуникацију, нити непосредан контакт, анкете нису метод консултација којим се могу прикупити поуздане информације о компликованим и деликатним питањима.</p>
			<p class="Basic-Paragraph">Анкета се може спровести путем интернета, телефонски, поштом или директним разговором.</p>
			<p class="bold">Прикупљање коментара</p>
			<p class="clan">Члан 11.</p>
			<p class="Basic-Paragraph">Прикупљање коментара је метод консултација који се често примењује у односу на субјекте на које се закон непосредно односи.</p>
			<p class="Basic-Paragraph">Овај метод подразумева, објављивање, нацрта закона и/или припадајућег материјала како би се у утврђеним роковима прикупили писмени коментари заинтересованих учесника. </p>
			<p class="Basic-Paragraph">Овај метод је јефтин и омогућава прибављање детаљних мишљења. Основни недостатак овог метода је што није репрезентативан, с обзиром да капацитете за израду свеобухватних стручних мишљења имају углавном велика правна лица и удружења. Такође, овај метод подразумева доста времена за анализу прикупљених коментара.</p>
			<p class="bold">Извештај о спроведеним консултацијама</p>
			<p class="clan">Члан 12.</p>
			<p class="Basic-Paragraph">Надлежни орган сачињава извештај након што спроведе све методе консултација за које се одлучио у конкретном случају.</p>
			<p class="Basic-Paragraph">Извештај садржи преглед основних питања која су се јавила током консултација, приказ ставова које су поводом тих питања заступали учесници консултација, као и ставове које је поводом тих питања на крају заузео надлежни орган државне управе.</p>
			<p class="Basic-Paragraph">Извештај из става 2. овог члана, објављује се на интернет страни предлагача и на веб апликацији еКонсултације, најкасније у року од 15 дана од дана окончања консултација.</p>
			<p class="Basic-Paragraph">Наводи из извештаја о спроведеним консултацијама могу се користити приликом израде образложења нацрта закона и извештаја о спроведеној анализи ефеката закона.</p>
			<p class="bold">Посебни случајеви од значаја за спровођење консултација</p>
			<p class="clan">Члан 13.</p>
			<p class="Basic-Paragraph">Ако је доношење закона условљено хитним околностима које утичу или могу утицати на живот, здравље и безбедност грађана, имовину или потребе усвајања буџета, безбедност земље и рад органа и организација, као и испуњење међународних обавеза и усклађивање закона с прописима Европске уније, а циљ закона је отклањање штетних последица које поводом тога могу настати или су већ настале, орган државне управе спроводи консултације на начин и у мери у којој је то могуће, сходно правилима прописаним овим правилником.</p>
			<p class="Basic-Paragraph">Сматра се да се консултације не спроводе везано за законска решења којима се врши кодификација или на други начин обједињују или реорганизују одредбе или се пребацују у друге делове закона без суштинских измена, ако се законска решења усклађују са одредбама већ усвојеног другог закона, ако се само исправљају правописне, граматичке или техничке грешке и слично.</p>
			<p class="bold">Сходна примена</p>
			<p class="clan">Члан 14.</p>
			<p class="Basic-Paragraph">Одредбе овог правилника сходно се примењују у поступку припреме подзаконских аката прописаних законом којим се уређује државна управа.</p>
			<p class="bold">Ступање на снагу </p>
			<p class="clan">Члан 15.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">Број 110-00-273/2019-09</p>
			<p class="potpis">У Београду, 12. јула 2019. године</p>
			<p class="potpis">Министар,</p>
			<p class="potpis"><span class="bold">Бранко Ружић, </span>с.р.</p>
	</div>

