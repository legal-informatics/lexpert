

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 124. став (6) Закона о странцима („Службени гласник РС”, број 24/18),</p>
			<p class="Basic-Paragraph">Министар унутрашњих послова, уз сагласност директора Безбедносно-информативне агенције дату актом број 15-35194/2 од 3. децембра 2018. године, доноси</p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима и начину спровођења предлога за изрицање забране уласка странца и надзора и контроле странца приликом уласка и кретања преко територије Републике Србије</p>
			<p class="centar">"Службени гласник РС", број 2 од 16. јануара 2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се ближи услови и начин спровођења предлога за изрицање забране уласка странца и надзора и контроле странца приликом уласка и кретања преко територије Републике Србије.</p>
			<p class="clan">Члан 2.</p>
			<p class="Basic-Paragraph">Предлог за изрицање забране уласка странца у Републику Србију, односно надзора и контроле странца приликом уласка и кретања преко територије Републике Србије (у даљем тексту: предлог) даје државни орган надлежан за заштиту безбедности Републике Србије или надлежна организациона јединица Министарства унутрашњих послова, у складу са законом (у даљем тексту: предлагач).</p>
			<p class="Basic-Paragraph">Предлог се доноси на основу процене да би улазак или боравак странца у Републици Србији угрозио безбедност Републике Србије и њених грађана, односно на основу процене безбедносног ризика уласка и боравка странца на територији Републике Србије, а у циљу превенције криминала и унапређења заштите јавне безбедности.</p>
			<p class="clan">Члан 3.</p>
			<p class="Basic-Paragraph">Предлагач доставља предлог организационој јединици Министарства унутрашњих послова надлежној за послове граничне контроле и послове у вези са кретањем и боравком странаца (у даљем тексту: гранична полиција), ради реализације и уноса у евиденције које се воде у складу са законом.</p>
			<p class="Basic-Paragraph">Пре достављања предлога, предлагач врши проверу да ли се подаци о странцу за кога се предлог доставља, већ налазе у релевантним евиденцијама са  прописаним поступањем полицијских службеника за примену полицијских овлашћења према странцу, и уколико утврди да такви подаци постоје, односно да се разликују од поступања у предлогу, исти се узимају у обзир приликом сачињавања процене и давања предлога из члана 2. овог правилника. </p>
			<p class="Basic-Paragraph">Предлог се попуњава од стране предлагача, у складу са расположивим подацима.</p>
			<p class="clan">Члан 4.</p>
			<p class="Basic-Paragraph">Предлог се доставља у  штампаном облику на Обрасцу формата А4, димензија (210 x 297 mm), који је одштампан уз овај правилник и чини његов саставни део. </p>
			<p class="Basic-Paragraph">Ако постоје разлози хитности, предлог се може доставити и на други начин.</p>
			<p class="Basic-Paragraph">У случају из става 2. овог члана предлагач у року од 24 часа доставља предлог на прописаном обрасцу.</p>
			<p class="Basic-Paragraph">Уколико за то постоје технички услови, образац из става 1. овог члана доставља се у електронској форми, уз примену прописа којима се уређује информациона безбедност.</p>
			<p class="clan">Члан 5.</p>
			<p class="Basic-Paragraph">Забрана уласка странца у Републику Србију, предлаже се на обрасцу из члана 4. овог правилника са ознаком „З”.</p>
			<p class="Basic-Paragraph">Надзор и контрола странца приликом уласка и кретања преко територије Републике Србије предлаже се на обрасцу из члана 4. овог правилника са ознаком  „НИК”. </p>
			<p class="Basic-Paragraph">Ако то захтевају разлози конкретног случаја, у предлогу се наводи напомена о ограничењу  доступности података из предлога.</p>
			<p class="Basic-Paragraph">У складу са одредбама закона којим се уређује гранична контрола и полицијска овлашћења у вршењу граничне контроле, поред мера из ст. 1. и 2. овог члана, предлагач може на обрасцу из члана 4. овог правилника затражити поступање, односно примену појединих овлашћења граничне полиције приликом провере лица, проверу ствари и саобраћајних средстава, учешће овлашћених лица предлагача у спровођењу мера граничне контроле, као и других мера и радњи у складу са законом.</p>
			<p class="clan">Члан 6.</p>
			<p class="Basic-Paragraph">Временско вођење података из предлога траје до датума унетог у електронске евиденције, односно до стицања услова из члана 7. овог правилника.</p>
			<p class="clan">Члан 7.</p>
			<p class="Basic-Paragraph">Ако престану разлози за забрану уласка странца у Републику Србију, односно за надзор и контролу странца приликом уласка и кретања преко територије Републике Србије, предлагач доставља предлог за брисање лица из евиденција граничној полицији на обрасцу из члана 4. овог правилника са ознаком  „брисање лица”, ради реализације.</p>
			<p class="Basic-Paragraph">Предлагач најмање једном у року од шест месеци од достављања предлога преиспитује разлоге основаности предлога.</p>
			<p class="clan">Члан 8.</p>
			<p class="Basic-Paragraph">Подаци из електронских евиденција представљају тајне податке степена тајности „Поверљиво” у складу са законом којим се уређује тајност података.</p>
			<p class="clan">Члан 9.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује 1. марта 2019. године.</p>
			<p class="potpis">Број 01-12183/18-6</p>
			<p class="potpis">У Београду, 31. децембра 2018. године</p>
			<p class="potpis">Министар, </p>
			<p class="potpis">др <span class="bold">Небојша Стефановић, </span>с.р.</p>
			<p class="potpis">Образац</p>
			<p class="clan">ПРЕДЛОГ</p>
			<p class="Basic-Paragraph">1. врста захтева („З”; „НИК”; „брисање лица”) и предлагач:</p>
			<p class="Basic-Paragraph">2. број захтева предлагача:</p>
			<p class="Basic-Paragraph">3. доступност<span class="superscript">1</span>: </p>
			<p class="Basic-Paragraph">4. презиме лица:</p>
			<p class="Basic-Paragraph">5. име лица:</p>
			<p class="Basic-Paragraph">6. име оца:</p>
			<p class="Basic-Paragraph">7. друга презимена и имена<span class="superscript">2</span>:</p>
			<p class="Basic-Paragraph">8. датум рођења:</p>
			<p class="Basic-Paragraph">9. место рођења:</p>
			<p class="Basic-Paragraph">10 држава рођења:</p>
			<p class="Basic-Paragraph">11. држављанство<span class="superscript">3</span>:</p>
			<p class="Basic-Paragraph">12. путне исправе<span class="superscript">4</span></p>
			<p class="Basic-Paragraph">а) држава издавања:</p>
			<p class="Basic-Paragraph">б) број:</p>
			<p class="Basic-Paragraph">13. остале исправе:</p>
			<p class="Basic-Paragraph">а) држава издавања:</p>
			<p class="Basic-Paragraph">б) број:</p>
			<p class="Basic-Paragraph">14. пребивалиште:</p>
			<p class="Basic-Paragraph">15. боравиште:</p>
			<p class="Basic-Paragraph">16. поступање<span class="superscript">5</span>:</p>
			<p class="Basic-Paragraph">а) обавештавање о покушају уласка<span class="superscript">6</span></p>
			<p class="Basic-Paragraph">б) обавештавање о уласку/изласку<span class="superscript">7</span></p>
			<p class="Basic-Paragraph">в) обавештавање о свакој пријави боравишта<span class="superscript">8</span></p>
			<p class="Basic-Paragraph">г) преглед лица и ствари</p>
			<p class="Basic-Paragraph">д) остала поступања</p>
			<p class="Basic-Paragraph">17. датум увођења:</p>
			<p class="Basic-Paragraph">18.  рок вођења (датум):</p>
			<p class="Basic-Paragraph">19. контакт подаци предлагача: </p>
			<p class="f">––––––––––––––––––</p>
			<p class="f">1	Може бити доступно свима или предлагачима и граничној полицији</p>
			<p class="f">2	Ако лице користи више других презимена и имена наводити их као друго презиме и име 1: , друго презиме и име 2:, …</p>
			<p class="f">3	Ако лице има више држављанстава наводти их као: држављанство 1:; држављанство 2: ; …</p>
			<p class="f">4	Ако лице користи више путних исправа наводити их као путна исправа 1:, путна исправа 2:, …</p>
			<p class="f">5	Навести само поступања која се предлажу</p>
			<p class="f">6	Само код предлагања забране уласка (З)</p>
			<p class="f">7	Само код предлагања надзора и контроле (НИК)</p>
			<p class="f">8	У случају забране уласка (З) и надзора и контроле (НИК), ако таква потреба постоји</p>
	</div>

