


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 32. став 2. Закона о правобранилаштву („Службени гласник PC”, број 55/14),</p>
				<p>Државни правобранилац, уз сагласност министра правде, доноси</p>
				<p class="odluka-zakon">ПРАВИЛНИК</p>
				<p class="naslov">о управи у Државном правобранилаштву</p>
				<p class="auto-style1">"Службени гласник РС", бр. 71 од 20. 
				августа 2016, 3 од 12. јануара 2018.</p>
				<p class="clan">I. УВОДНЕ ОДРЕДБЕ</p>
				<p class="bold">Предмет правилника</p>
				<p class="clan">Члан 1.</p>
				<p>Правилником о управи у Државном правобранилаштву уређују се: однос Државног правобранилаштва према грађанима и јавности, начин вођења евиденција, начин расподеле предмета, руковање предметима, поступање са архивским материјалом, начин и употреба службене легитимације, послови колегијума Државног правобранилаштва и друга питања од значаја за рад Државног правобранилаштва.</p>
				<p class="bold">Послови управе у Државном правобранилаштву</p>
				<p class="clan">Члан 2.</p>
				<p>Управа у Државном правобранилаштву обухвата руковођење Државним правобранилаштвом, послове и овлашћења у вези са организацијом рада, материјалним, финансијским, административним и другим цословима којима се обезбеђује правилан, тачан, благовремен и законит рад Државног правобранилаштва, а посебно: употреба обележја Државног правобранилаштва, службеног језика и писма; уређење и организација рада Државног правобранилаштва; старање о благовременом поступању и коришћењу најефикаснијих метода и техничких средстава у административном пословању; поступање по притужбама и представкама грађана на рад Државног правобранилаштва; однос према другим државним органима, грађанима и јавности; стручни послови у вези са остваривањем права, обавеза и одговорности државних службеника и намештеника, вођење уписника, помоћних књига, и других евиденција; руковање предметима и поступање са архивским материјалом; вођење статистике; материјално-финансијско пословање Државног правобранилаштва; успостављање стандарда у погледу службених просторија и опреме и друга питања од значаја за рад Државног правобранилаштва.</p>
				<p class="clan">II. СЛУЖБЕНЕ ЛЕГИТИМАЦИЈЕ</p>
				<p class="bold">Издавање службене легитимације</p>
				<p class="clan">Члан 3.</p>
				<p>Државни правобранилац, заменици државног правобраниоца (у даљем тексту заменик), правобранилачки помоћници и правобранилачки приправници имају службене легитимације.</p>
				<p>Службене легитимације издаје државни правобранилац.</p>
				<p>Службена легитимација употребљава се искључиво приликом предузимања службених радњи и у друге сврхе се не можe користити.</p>
				<p class="bold">Изглед службене легитимације</p>
				<p class="clan">Члан 4.</p>
				<p>(1) На спољној, чеоној страни корица службене легитимације утиснут је мали грб Републике Србије, као и натпис: „Република Србија”, „Државно правобранилапггво” и назив: „Службена легатамација”.</p>
				<p>(2) На унутрашњој левој страни службене легитимације постоји простор за: фотографију величине 2,5 х 3 cm, изнад које се уписује број легитимације, а испод простор где се уписују име и презиме и датум издавања.</p>
				<p>(3). На унутрашњој десној страни исписује се текст којим се потврђује да је ималац службене легитимације заменик државног правобраниоца, правобранилачки помоћник или правобранилачки приправник у Државном правобранилаштву и да му припадају сва права за поступање у складу са одредбама Закона о правобранилаштву, потпис државног правобраниоца и печат Државног правобранилаштва.</p>
				<p>(4) Странице службене легитимације су димензија 10 х 6,5 cm и израђене су од коже црне боје.</p>
				<p>(5). Садржај и облик легитимације дати су на посебном обрасцу (Образац бр. 1, 2, 3 и 4) који се налази на крају овог правилника и чини његов саставни део.</p>
				<p class="bold">Евиденција о издатим службеним легитимацијама</p>
				<p class="clan">Члан 5.</p>
				<p>Евиденција о издатим службеним легитимацијама води се у Државном правобранилаштву.</p>
				<p>Евиденција из става 1. овог члана садржи редни број, број легитимације, име и презиме и положај, односно звање лица коме је издата легитимација, датум и потпис лица које је службену легитимацију примило.</p>
				<p class="bold">Изгубљена службена легитимација</p>
				<p class="clan">Члан 6.</p>
				<p>У случају да ималац изгуби службену легитимацију дужан је да одмах, а најкасније у року од три дана, о томе обавести државног правобраниоца.</p>
				<p>Изгубљена службена легитимација брише се из евиденције о издатим службеним легитимацијама и издаје се нова.</p>
				<p class="bold">Враћање службене легитимације</p>
				<p class="clan">Члан 7.</p>
				<p>Имаоцу легитимадије коме престане положај или радни однос, односно промени радно место, дужан је да службену легитимацију врати Државном правобранилаштву.</p>
				<p class="bold">Уништавање неважеће службене легитимације</p>
				<p class="clan">Члан 8.</p>
				<p>Неважеће службене легитимације, уништиће комисија чије чланове именује државни правобранилац.</p>
				<p class="clan">III. УНУТРАШЊЕ УРЕЂЕЊЕ ДРЖАВНОГ ПРАВОБРАНИЛАШТВА</p>
				<p class="bold">Седиште, одељења ван седишта и друге унутрашње организационе јединице</p>
				<p class="clan">Члан 9.</p>
				<p>Државно правобранилаштво обавља своју функцију у Београду, где се налази седиште, и у одељењима ван седишта.</p>
				<p>Број одељења Државног правобранилаштва ван седишта одређује се актом министра надлежног за правосуђе.</p>
				<p>Одељењем ван седишта руководи заменик.</p>
				<p>За обављање послова у Државном правобранилаштву образују се унутрашње јединице.</p>
				<p>У саставу Државног правобранилаштва образују се: унутрашња организациона јединица за послове заступања Републике Србије пред Европским судом за људска права и секретаријат.</p>
				<p class="bold">Начин обављања послова</p>
				<p class="clan">Члан 10.</p>
				<p>У Државном правобранилаштву послови се обављају индивидуално, у сталним и повременим групама, одељењима и осталим унутрашњим јединицама утврђеним Правилником о унутрашњем уређењу и систематизацији радних места и годишњим распоредом послова.</p>
				<p class="bold">Први заменик државног правобраниоца, поверавање обављања појединих послова управе и овлашћења заменика државног правобраниоца</p>
				<p class="clan">Члан 11.</p>
				<p>Државног правобраниоца у случају одсутности или спречености замењује заменик одређен годишњим распоредом послова (први заменик).</p>
				<p>Обављање појединих послова управе, државни правобранилац може поверити заменику, секретару или другим запосленима.</p>
				<p>Заменик обавља самостално послове, у складу са законом, Правилником о унутрашњем уређењу и систематизацији радних места у Државном правобранилаштву и годишњим распоредом послова.</p>
				<p>Заменик може предузети сваку радњу из надлежности Државног правобранилаштва, уколико није у искључивој надлежности државног правобраниоца.</p>
				<p class="bold">Запослени у Државном правобранилаштву</p>
				<p class="clan">Члан 12.</p>
				<p>Запослени у Државном правобранилаштву су: правобранилачки помоћници, правобранилачки приправници и државни службеници и намештеници који раде на стручним, административно-техничким, финансијским, информационим и другим пратећим пословима.</p>
				<p class="bold">Дужности запослених у Државном правобранилаштву</p>
				<p class="clan">Члан 13.</p>
				<p>Запослени, у границама својих овлашћења и дужности, дужни су да благовремено и правилно извршавају послове и задатке који су им поверени у складу са прописима и Правилником о унутрашњем уређењу и систематизацији радних места, као и послове и задатке непосредно одређене од стране државног правобраниоца, заменика државног правобраниоца и секретара.</p>
				<p class="bold">Колегијум Државног правобранилаштва</p>
				<p class="clan">Члан 14.</p>
				<p>Питања од значаја за рад Државног правобранилаштва разматрају се на Колегијуму Државног правобранилаштва (у даљем тексту: Колегијум).</p>
				<p>Поред надлежности предвиђене Законом о правобранилаштву, Колегијум:</p>
				<p>– даје мишљење о предлогу годишњег распореда послова,</p>
				<p>– разматра питања од значаја за успешно обављање послова, усклађивање рада и унапређења метода рада у циљу ажурности,</p>
				<p>– даје мишљење о предлогу програма стручног усавршавања и</p>
				<p>– разматра питања од значаја за заштиту и унапређење професионалног интегритета носилаца правобранилачке функције.</p>
				<p class="bold">Годишњи распоред послова</p>
				<p class="clan">Члан 15.</p>
				<p>За сваку календарску годину, државни правобранилац доноси годишњи распоред послова. Годишњи распоред послова доноси се у писаној форми, потписује га државни правобранилац и упознаје са његовом садржином све заменике државног правобраниоца и запослене, најкасније до почетка календарске године на коју се односи.</p>
				<p>Пре доношења, нацрт годишњег распореда разматра се на Колегијуму.</p>
				<p class="bold">Садржина годишњег распореда послова</p>
				<p class="clan">Члан 16.</p>
				<p>Годишњим распоредом послова одређује се:</p>
				<p>– начин доделе предмета у рад заменицима у седишту Државног правобранилаштва;</p>
				<p>– начин доделе предмета у рад правобранилачким помоћницима и правобранилачким приправницима у седишту Државног правобранилаштва,</p>
				<p>– начин доделе предмета у рад правобранилачким помоћницима и правобранилачким приправницима у одељењима ван седишта Државног правобранилаштва,</p>
				<p>– начин доделе предмета у рад државним службеницима и намештеницима у унутрашњој организационој јединици за заступање Републике Србије пред Европским судом за људска права,</p>
				<p>– распоред државних службеника и намештеника у другим унутрашњим организационим јединицама Државног правобранилаштва и начин доделе предмета у рад у тим организационим јединицама,</p>
				<p>– радне групе или друга радна тела, односно поједини запослени који ће вршити одређене послове,</p>
				<p>– распоред замењивања одсутних државних службеника.</p>
				<p class="bold">Измена годишњег распореда послова</p>
				<p class="clan">Члан 17.</p>
				<p>Државни правобранилац може утврђени годишњи распоред у току године мењати због знатнијег повећања броја предмета, дуже одсутности заменика или запослених и других оправданих разлога, а у циљу ефикаснијег вршења надлежности и обављања послова управе у Државном правобранилаштву.</p>
				<p class="bold">Писарница</p>
				<p class="clan">Члан 18.</p>
				<p>Административно-технички послови Државног правобранилаштва обављају се у писарници.</p>
				<p>Административно-технички послови обухватају: пријем и отпремање поште, вођење уписника, вођење евиденције о кретању предмета, вођење помоћних књига, сачињавање годишњих и повремених извештаја о раду.</p>
				<p>Радом писарнице руководи шеф писарнице. Државни правобранилац може одредити да шеф писарнице обавља и друге административно-техничке послове.</p>
				<p class="clan">IV. ОРГАНИЗАЦИЈА РАДА У ДРЖАВНОМ ПРАВОБРАНИЛАШТВУ</p>
				<p class="bold">Додељивање предмета у рад</p>
				<p class="clan">Члан 19.</p>
				<p>Додела предмета врши се у складу са годишњим распоредом послова.</p>
				<p>По овлашћењу државног правобраниоца, доделу предмета у одељењима може вршити заменик који је постављен на дужност у одељењу.</p>
				<p>При додели предмета води се рачуна да запослени у оквиру сваке унутрашње организационе јединице Државног правобранилаштва, одређене годишњим распоредом добију у рад подједнак број предмета.</p>
				<p>Државни правобранилац одступа од начина додељивања предмета предвиђеног ст. 1. и 3. овог члана када то оправдавају разлози оптерећености и спречености појединих обрађивача, специјализације обрађивача за одређену област или уколико то оправдавају други разлози.</p>
				<p>О додели предмета води се евиденција.</p>
				<p class="bold">Распоред службених радњи и процесних обавеза</p>
				<p class="clan">Члан 20.</p>
				<p>Сваки заменик сачињава недељни и дневни распоред присуствовања расправама, и другим службеним радњама.</p>
				<p>Приликом сачињавања распореда нарочито ће водити рачуна да расправама и другим службеним радњама присуствује лице коме је предмет додељен у рад.</p>
				<p class="bold">Годишњи одмори</p>
				<p class="clan">Члан 21.</p>
				<p>План годишњих одмора утврђује државни правобранилац.</p>
				<p>При одређивању годишњих одмора државни правобранилац посебно води рачуна да у Државном правобранилаштву буде присутан довољан број заменика и запослених потребних за решавање хитних предмета.</p>
				<p class="clan">V. ДРЖАВНО ПРАВОБРАНИЛАШТВО И ДРЖАВНИ И ДРУГИ ОРГАНИ, ГРАЂАНИ И ЈАВНОСТ</p>
				<p class="bold">Циљ сарадње са другим државним органима и организацијама и међународним институцијама</p>
				<p class="clan">Члан 22.</p>
				<p>Правобранилаштво у извршавању послова из своје надлежности сарађује са другим државним органима и организацијама и са међународним институцијама на начин којим се обезбеђује квалитетније и ефикасније обављање послова из делокруга органа.</p>
				<p class="bold">Однос са субјектима које Државно правобранилаштво заступа</p>
				<p class="clan">Члан 23.</p>
				<p>По добијању предмета у рад, заменик или правобранилачки помоћник (обрађивач предмета) обавештава субјекте које по закону заступа Државно правобранилаштво на чија имовинска права и интересе се предмет односи, односно поводом чијих радњи и надлежности је настао спорни правни однос о правним средствима и другим радњама које је потребно предузети, те за њихово предузимање тражи сагласност, односно мишљење тих субјеката.</p>
				<p>Ако између предлога обрађивача за предузимање потребних радњи и става, односно мишљења субјеката којима је предлог упућен постоји неслагање, односно када обрађивач оцени да се налогом или захтевом заступаног субјекта крши Устав или закон или угрожавају имовинска права и интереси Републике Србије, заменик ће у року од три дана упутити заступаном субјекту образложено обавештење о одбијању поступања.</p>
				<p>Ако заступани субјекат и после обавештења из става 2. овог члана остане при издатом налогу или поднетом захтеву, заменик ће поступити по том налогу или захтеву.</p>
				<p>Изузетно од одредбе става 1. овог члана, по добијању предмета у рад обрађивач без одлагања предузима све радње чији изостанак би могао довести до угрожавања имовинских права и интереса Републике Србије, односно субјеката које заступа Државно правобранилаштво.</p>
				<p>О предузетим радњама из става 4. овог члана накнадно се обавештавају субјекти на чија имовинска права и интересе се предмет односи, односно субјекти поводом чијих радњи и надлежности је настао спорни правни однос.</p>
				<p class="bold">Поступање ради добијања списа или обавештења</p>
				<p class="clan">Члан 24.</p>
				<p>Када Државно правобранилаштво од државног органа, органа аутономне покрајине или јединице локалне самоуправе, друге организације или правног лица затражи да достави списе или обавештења, односно да пружи податке и објашњења потребна за предузимање радњи за које је Државно правобранилаштво надлежно, у захтеву ће обрађивач одредити рок у којем је потребно поступити по том захтеву.</p>
				<p>Ако органи и организације из става 1. овог члана не доставе списе или обавештења, односно не пруже податке и објашњења, или ако то без оправданог разлога не учине у року одређеном у захтеву, заменик ће о томе обавестити министарство које је овлашћено да врши надзор над радом тог органа или организације, односно обавестиће Владу.</p>
				<p>Ако државни органи, посебне организације и јавне установе које заступа Државно правобранилаштво не обавесте Државно правобранилаштво о правној ствари у којима је оно овлашћено да предузима правне радње и правна средства и услед тога дође до озбиљног угрожавања имовинских права и интереса Републике Србије, заменик ће о томе обавестити министарство које је овлашћено да врши надзор над радом тог органа или организације, односно обавестиће Владу.</p>
				<p>Ако услед непоступања, односно неблаговременог поступања органа и организација из ст. 1. и 3. овог члана наступи штета за Републику Србију или друге субјекте које заступа Државно правобранилаштво заменик државног правобраниоца ће од одговорног лица у том органу или организацији захтевати накнаду причињене штете.</p>
				<p class="bold">Пријем странака</p>
				<p class="clan">Члан 25.</p>
				<p>Странке, њихови пуномоћници и друге особе које долазе у Државно правобранилаштво ради предаје одређених писмена, примају се у писарници, у време одређено за рад са странкама које се објављује на видљивом месту при улазу у службене просторије, односно радни простор, у распореду службених просторија или на други погодан начин.</p>
				<p class="bold">Начин закључења споразума о мирном решењу спора</p>
				<p class="clan">Члан 26.</p>
				<p>Странке које долазе у Државно правобранилаштво ради потписивања споразума о мирном решењу спора, у складу са законом, прима заменик који је задужен за предмет из кога потиче споразум или правобранилачки помоћник који обрађује предмет.</p>
				<p>У предметима у којима заменик или правобранилачки помоћник који су задужени предметом приме изјаву противне стране да прихвата склапање споразума, позваће противну страну на склапање споразума уз назначење места и времена закључења споразума. Споразум може бити склопљен и међусобном разменом потписаних и оверених писмена.</p>
				<p class="bold">Давање обавештења странкама</p>
				<p class="clan">Члан 27.</p>
				<p>Шеф писарнице може странкама и њиховим пуномоћницима давати обавештења само на основу података из уписника, а за друга обавештења странку упућује да се обрати државном правобраниоцу, односно заменику код кога је предмет у раду.</p>
				<p class="bold">Ограничења приликом давања обавештења странкама</p>
				<p class="clan">Члан 28.</p>
				<p>Заменици не могу поводом давања обавештења странкама износити податке који би штетили интересима странке коју правобранилаштво заступа у спору пред судом или другим државним органом, нити износити своје лично мишљење о поступању у својству законског заступника.</p>
				<p class="bold">Увид у списе Државног правобранилаштва</p>
				<p class="clan">Члан 29.</p>
				<p>Увид у списе одобриће се овлашћеном представнику странке коју Државно правобранилаштво заступа у поступку пред судом или у управном поступку по закону или на основу пуномоћја, те лицу које за то има оправдани интерес. Тим лицима се, у складу са законом којим се уређује приступ информацијама од јавног значаја, може дозволити преписивање или копирање списа или само делова списа.</p>
				<p>Представницима правног или физичког лица које има положај противне стране у грађанском или управном поступку, не може се одобрити вршење увида у списе, нити преписивање или копирање делова списа.</p>
				<p class="bold">Тајност података</p>
				<p class="clan">Члан 30.</p>
				<p>Тајни податак је онај податак који је надлежни орган, на основу закона у прописаном поступку таквим означио и за који је утврђен степен тајности, као и податак који је Републици Србији, као тако означен предала друга држава, међународна организација или институција са којом Република Србија сарађује.</p>
				<p>Одређивање тајних података, означавање тајних података, престанак тајности података и њихова заштита врши се у складу са законом који уређује тајне податке и подзаконским актима донетим на основу тог закона.</p>
				<p class="bold">Овлашћење за означавање тајних података</p>
				<p class="clan">Члан 31.</p>
				<p>Означавање тајних података према степену тајности, „ДРЖАВНА ТАЈНА”, „СТРОГО ПОВЕРЉИВО”, и „ПОВЕРЉИВО”, или „ИНТЕРНО”, може спроводити државни правобранилац, односно запослени кога он за то писмено овласти.</p>
				<p>Овлашћено лице из става 1. овог члана не може да пренесе овлашћења на друга лица.</p>
				<p class="bold">Означавање омота списа са тајним подацима и евиденције у вези поступања са тајним подацима</p>
				<p class="clan">Члан 32.</p>
				<p>Истим степеном тајности којим је означен одређени тајни податак означава се и омот списа у којем се тајни податак чува, преноси или архивира.</p>
				<p>Државно правобранилаштво води евиденцију решења о сертификатима степена тајности „ПОВЕРЉИВО” и „СТРОГО ПОВЕРЉИВО” и „ДРЖАВНА ТАЈНА” за заменике државног правобраниоца, односно запослених који обављају послове, у складу са законом којим се уређује тајност података као и евиденцију изјава за приступ тајним подацима „ИНТЕРНО” за заменика, односно запосленог који обавља послове.</p>
				<p>Евиденција из става 2. овог члана води се у писаној и електронској форми у складу са прописима којима се уређује канцеларијско пословање.</p>
				<p class="bold">Поступање са тајним подацима</p>
				<p class="clan">Члан 33.</p>
				<p>Документа која садрже тајне податке чувају се и штите применом општих и посебних мера заштите тајних података предвиђеним законом који уређује тајност података и подзаконским актима који уређују посебне мере њихове заштите.</p>
				<p>Евидентирање докумената који садрже тајне податке, њихово умножавање и копирање врши се у складу са прописима који уређују тајност података и канцеларијско пословање.</p>
				<p>Увид у тајне податке може имати само државни правобранилац и запослени који податке користи при обављању радних дужности.</p>
				<p>Запослени који у раду користи тајни податак или се упознао са његовом садржином, дужан је да тај податак чува. Ова обавеза остаје и после престанка функције или радног односа у Државном правобранилаштву.</p>
				<p class="bold">Обавештавање јавности</p>
				<p class="clan">Члан 34.</p>
				<p>Државно правобранилаштво обавештава јавност о свом раду и о мишљењима и ставовима који су од интереса за јавност путем саопштења за јавност, у писаним и електронским средствима јавног информисања, публикацијама и другим гласилима и на други пригодан начин.</p>
				<p>При обавештавању јавности на начин предвиђен у ставу 1. овог члана, Државно правобранилаштво се придржава одредаба закона који уређује тајност података и нарочито одредаба закона којим се уређује заштита података о личности. Свако саопштење мора бити састављено тако да штити углед, приватност и пословни интерес странака и других учесника у поступку.</p>
				<p class="bold">Услови за давање обавештења јавности</p>
				<p class="clan">Члан 35.</p>
				<p>Саопштење за јавност о раду Државног правобранилаштва, запажања у вези са заштитом имовинских права и интереса Републике Србије, њених органа и организација и установа које Државно правобранилаштво заступа по закону, те о појединим предметима, даје државни правобранилац или заменик кога он овласти, пазећи на тачност података и интересе рада Државног правобранилаштва.</p>
				<p>При давању саопштења о појединим предметима који нису правоснажно окончани, овлашћени заменик водиће рачуна да својим изјавама ни на који начин не угрози имовинска права и интересе Републике Србије, односно субјеката које заступа.</p>
				<p>Запослени у Државном правобранилаштву у јавности не смеју изражавати своје лично мишљење о питањима која су из надлежности Државног правобранилаштва.</p>
				<p class="bold">Снимање у службеним просторијама</p>
				<p class="clan">Члан 36.</p>
				<p>Фотографисање, аудио и видео снимање у службеним просторијама Државног правобранилаштва може се обавити само уз претходно прибављено писано одобрење државног правобраниоца.</p>
				<p class="bold">Лица овлашћена за давање информација од јавног значаја</p>
				<p class="clan">Члан 37.</p>
				<p>Државни правобранилац посебном одлуком одређује лица овлашћена за давање информација од јавног значаја, од којих једно мора да буде заменик.</p>
				<p>Лице које је овлашћено за давање информација од јавног значаја учиниће доступном информацију којом располаже Државно правобранилаштво на начин и под условима прописаним законом којим се уређује слободан приступ информацијама од јавног значаја, водећи рачуна о ограничењима прописаним Законом, а ради заштите од озбиљне повреде претежнијег интереса заснованог на Уставу, Закону о правобранилаштву или другом закону.</p>
				<p class="bold">Интернет страница Државног правобранилаштва</p>
				<p class="clan">Члан 38.</p>
				<p>Ради обавештавања запослених у Државном правобранилаштву, а посебно ради обавештавања јавности, Државно правобранилаштво има своју страницу на интернету.</p>
				<p>Државни правобранилац и заменик којег он овласти одређују основни садржај и податке о раду Државног правобранилаштва који ће се објавити на интернету.</p>
				<p>За уређивање и објављивање података о раду Државног правобранилаштва, задужен је запослени кога државни правобранилац одреди.</p>
				<p class="bold">Информатор Државног правобранилаштва</p>
				<p class="clan">Члан 39.</p>
				<p>Државно правобранилаштво једанпут годишње, израђује информатор са основним подацима о раду, који су прописани посебним законом, а од значаја су за остваривање права грађана и презентацију рада органа јавности.</p>
				<p>Информатор се објављује на интернет страници Државног правобранилаштва и ажурира се једанпут месечно.</p>
				<p class="bold">Билтен Државног правобранилаштва</p>
				<p class="clan">Члан 40.</p>
				<p>У циљу обезбеђивања јавности рада Државног правобранилаштва, стручног усавршавања запослених, праћења судске праксе и уједначеног поступања у предметима исте врсте Државно правобранилаштво издаје стручни часопис Билтен Државног правобранилаштва (у даљем тексту Билтен).</p>
				<p>Ради остваривања циљева из става 1. овог члана, у Билтену се објављују: општа обавезна упутства државног правобраниоца, извештаји, саопштења и друга акта од значаја за организацију, уређење и функционисање Државног правобранилаштва, правна мишљења која Државно правобранилаштво даје субјектима које заступа, значајније пресуде Европског суда за људска права, стручни радови о темама из грађанског, привредног и радног права, односно о имовинскоправним питањима значајним за обављање правобранилачке функције и прикази актуелне судске праксе.</p>
				<p>У Билтену се могу објавити и упутства заменика за поступање у сродним предметима, која је заменик државног правобраниоца дужан да изда када се у раду појави више нових предмета у којима је потребно обезбедити уједначено поступање свих обрађивача предмета.</p>
				<p>Државни правобранилац Годишњим распоредом послова одређује главног и одговорног уредника и чланове редакције Билтена из реда заменика и секретара редакције Билтена из реда правобранилачких помоћника.</p>
				<p class="bold">Представке и притужбе</p>
				<p class="clan">Члан 41.</p>
				<p>Свако ко има оправдан интерес и обратио се Државном правобраниоцу за поступање у стварима за које је надлежно Државно правобранилаштво, има право на подношење представке или притужбе на рад Државног правобранилаштва и да о одлуци по представци или притужби буде обавештен.</p>
				<p>Представка је молба, притужба или други поднесак грађана или правних лица ради ефикасног остваривања и заштите својих права. Притужба је правно средство којим се обраћају грађани, правна лица, државни органи или органи аутономне покрајине и јединица локалне самоуправе Државном правобранилаштву ради законитог и експедитивног решавања њихових захтева поводом поступања у предметима.</p>
				<p class="bold">Поступање по представкама и притужбама</p>
				<p class="clan">Члан 42.</p>
				<p>Државни правобранилац, односно лице које он овласти, дужан је да о основаности представке или притужбе писмено обавести подносиоца притужбе односно представке. Државни правобранилац је дужан да обавести подносиоца представке или притужбе о предузетим мерама у року од 30 дана од дана пријема притужбе, односно представке. Уколико су представка или притужба поднете преко министарства надлежног за правосуђе, о основаности притужбе и предузетим мерама обавештава се и овај орган.</p>
				<p class="bold">Злоупотреба права на притужбу</p>
				<p class="clan">Члан 43.</p>
				<p>Државни правобранилац, односно лице које он овласти сачињава службену белешку у којој се констатује да подносилац злоупотребљава право на подношење притужбе. Сматраће се да подносилац притужбе злоупотребљава право уколико притужба има претежно неразумну или увредљиву садржину или уколико подносилац учестало подноси притужбе исте или сличне садржине.</p>
				<p class="clan">VI СТАНДАРДИ О СЛУЖБЕНИМ ПРОСТОРИЈАМА И ОПРЕМИ</p>
				<p class="bold">Основни стандарди</p>
				<p class="clan">Члан 44.</p>
				<p>Зграда и просторије у којима је смештено Државно правобранилаштво треба да површином, распоредом и опремљеношћу испуњавају стандарде неопходне за обављање послова из надлежности Државног правобранилаштва.</p>
				<p>Радне и друге просторије морају бити уредне, чисте и снадбевене противпожарним уређајима.</p>
				<p class="bold">Распоред просторија</p>
				<p class="clan">Члан 45.</p>
				<p>Државни правобранилац одређује распоред просторија. Распоредом се одређују просторије државног правобраниоца, заменика државног правобраниоца и осталих запослених.</p>
				<p>Распоред просторија прилагодиће се тако да просторије намењене за рад на предметима исте врсте буду међусобно повезане.</p>
				<p>За пријем поднесака и пошиљки одредиће се, по правилу, просторије у непосредној близини улаза у службену зграду, односно радни простор Државног правобранилаштва.</p>
				<p class="bold">План распореда просторија</p>
				<p class="clan">Члан 46.</p>
				<p>План распореда просторија истиче се на видном месту на улазу у службену зграду или радни простор.</p>
				<p>На вратима просторија у којима раде обрађивачи предмета биће истакнут натпис са личним именом запосленог и његовим положајем заменика државног правобраниоца односно својством правобранилачког помоћника или правобранилачког приправника.</p>
				<p>Канцеларија државног правобраниоца означава се посебним натписом.</p>
				<p class="clan">VII УПОТРЕБА ИНФОРМАЦИОНО-КОМУНИКАЦИОНИХ ТЕХНОЛОГИЈА У РАДУ ДРЖАВНОГ ПРАВОБРАНИЛАШТВА</p>
				<p class="bold">Област примене информационо-комуникационих технологија</p>
				<p class="clan">Члан 47.</p>
				<p>У Државном правобранилаштву се, по правилу, у раду користе информационо-комуникационе технологије за обраду текста, вођење евиденције, обраду и прикупљање статистичких података за електронску размену података, рачуноводствене послове као и за праћење прописа.</p>
				<p>У раду са информационо-комуникационим технологијама примењују се прописи из ове области и одредбе овог правилника. Сви подаци који се уносе посредством информационо-комуникационих технологија обезбеђују се на одговарајући начин.</p>
				<p class="bold">Оквир за увођење информационо-комуникационих технологија и интерни информациони систем</p>
				<p class="clan">Члан 48.</p>
				<p>Увођење информационо-комуникационих технологија у рад Државног правобранилаштва врши се у складу са Смерницама за развој ИКТ система у области правосуђа, усвојеним од стране Секторског савета за информационо-комуникационе технологије, као и упутствима министарства надлежног за правосуђе у вези са развојем правосудног информационог система Републике Србије.</p>
				<p>Интерни информациони систем је заснован на вођењу евиденције о свим предметима који пристижу и који су у раду у Државном правобранилаштву.</p>
				<p>Предмети се заводе по броју, по обрађивачу, странкама у поступку, страном броју и основу спора. Врши се интерна евиденција о кретању предмета.</p>
				<p class="bold">Електорнска форма уписника, роковника предмета и других помоћних књига и евиденција</p>
				<p class="clan">Члан 49.</p>
				<p>Уписници, роковник предмета и друге помоћне књиге и евиденције могу се водити у електронској форми. Уколико се уписници и помоћне књиге воде у електронској форми, једанпут дневно се покреће процедура – дневни backup – и подаци се чувају складиштени на серверу.</p>
				<p>Сервер се налази у сервер сали, у простору Управе за заједничке послове републичких органа. Приступ сали у којој се налазе рачунарски системи на којима се врши обрада и дистрибуција података, дозвољен је само овлашћеним службеним лицима Управе за заједничке послове републичких органа.</p>
				<p class="clan">VIII РУКОВАЊЕ ПРЕДМЕТИМА</p>
				<p class="bold">Пријем поднесака, списа, телеграма и других пошиљки</p>
				<p class="clan">Члан 50.</p>
				<p>Пријем поднесака, списа, телеграма и других пошиљки (у даљем тексту: писмена) за Државно правобранилаштво врши се у пријемној канцеларији писарнице.</p>
				<p>Ако се из писмена види да Државно правобранилаштво није надлежно за поступање по њему, на то ће се упозорити подносилац писмена и упутиће се надлежном органу. Ако и поред тога подносилац захтева да се писмено прими, оно ће се примити, али ће се на писмену ставити забелешка о упозорењу.</p>
				<p class="bold">Преузимање писмена упућених преко поште</p>
				<p class="clan">Члан 51.</p>
				<p>Преузимање писмена упућених преко поште, као и подизање писмена из поштанског прегратка, врши лице које државни правобранилац овласти.</p>
				<p>Ако се приликом преузимања, односно подизања утврди да је писмено оштећено, захтеваће се од радника поште да се стање и садржина писмена записнички утврди.</p>
				<p class="bold">Потврђивање пријема писмена</p>
				<p class="clan">Члан 52.</p>
				<p>Пријем писмена од суда, других органа и правних и физичких лица потврђује се стављањем штамбиља и датума пријема и потписа у доставној књизи, односно на доставници или повратници, на којима потпис мора бити читак.</p>
				<p class="bold">Пријемни штамбиљ</p>
				<p class="clan">Члан 53.</p>
				<p>На сва примљена писмена ставља се пријемни штамбиљ у доњи десни угао прве и последње странице и уписује датум пријема. Ако је писмено затворено, ковертирано и на име примаоца лично, а запослени у пријемној канцеларији није овлашћен да га отвори, ставиће пријемни штамбиљ на омот и проследити лицу назнеченом на пошиљци.</p>
				<p class="bold">Потврђивање пријема на доставници</p>
				<p class="clan">Члан 54.</p>
				<p>Када се писмено прима по доставници, датум пријема на доставници мора да буде истоветан са датумом пријемног штамбиља на писмену. Датум на доставници мора бити написан и словима или датумаром. Доставница мора бити потписана од стране овлашћеног лица за преузимање писмена из поште или поштанског прегратка.</p>
				<p class="bold">Отварање поште примљене у затвореном омоту и поште која садржи ознаку тајности података</p>
				<p class="clan">Члан 55.</p>
				<p>Пошту примљену у затвореним омотима отвара лице које државни правобранилац одреди.</p>
				<p>Пошту означену било којим степеном тајности, отвара државни правобранилац или лице које он одреди.</p>
				<p class="bold">Сравњивање података на примљеном писмену и доставници</p>
				<p class="clan">Члан 56.</p>
				<p>Приликом отварања и сравњивања писмена мора обратити пажњу да се бројеви на писмену (судски број или број другог органа) слажу са бројевима на доставници.</p>
				<p>Ако неко од писмена недостаје, или постоје недостаци у вези самог писмена (недостатак прилога, судски број, оштећења и др.) то се утврђује службеном белешком на писмену и доставници и потписом лица овлашћеног за пријем поште.</p>
				<p class="bold">Идентификација примљених писмена</p>
				<p class="clan">Члан 57.</p>
				<p>Када је писмено примљено, запослени у писарници врши претрагу по судском броју, броју другог државног органа, односно другог пошиљаоца, како би се проверило да ли је писмено везано за предмет који је већ формиран у Државном правобранилаштву.</p>
				<p class="bold">Књига пријема поште</p>
				<p class="clan">Члан 58 .</p>
				<p>Након што се утврди да ли треба формирати нови предмет или писмено здружити већ постојећем предмету, приспела пошта се уписује у књигу пријема поште. Подаци који се уписују у књигу пријема поште су: назив суда, другог органа или физичког лица од којег је писмено примљено, судски број или број другог органа и број Државног правобранилаштва уколико постоји.</p>
				<p class="bold">Разврставање писмена за раније формиране предмете</p>
				<p class="clan">Члан 59.</p>
				<p>Писмена која су примљена за предмете који су већ формирани у Државном правобранилаштву разврставају се на одлуке и осталу пошту, a потом шаљу у роковник предмета, ради здруживања у предмет.</p>
				<p class="bold">Формирање нових предмета</p>
				<p class="clan">Члан 60.</p>
				<p>Писмена за која је утврђено да треба формирати нови предмет, предају се уписничару ради уписивања у уписник и формирања новог предмета.</p>
				<p class="bold">Уписник</p>
				<p class="clan">Члан 61.</p>
				<p>Уписници и помоћне књиге (регистри) воде се у електронској форми, а одељењима ван седишта у којима не постоје услови за електронско вођење уписника, воде се ручно.</p>
				<p>Уписник се формира 1. јануара за календарску годину, a закључује 31. децембра за протеклу годину.</p>
				<p class="bold">Сигнирање предмета у уписнику</p>
				<p class="clan">Члан 62.</p>
				<p>Лице које води уписник дужно је да примљена и распоређена писмена заведе у одговарајуће уписнике. Предмети се, у складу са годишњим распоредом послова, заводе на име заменика који је задужен за заступање субјекта који се појављује као странка у предмету, односно субјекта на кога се предмет односи и на обрађивача предмета који је задужен за обрађивање предмета заменика који те субјекте заступа.</p>
				<p>Предмет се заводи само на име заменика када је он и обрађивач предмета.</p>
				<p>Предмети се заводе оног дана и под оним датумом када су примљени и то по реду пријема писмена.</p>
				<p>На крају сваког радног дана ће се одштампати унети подаци и чувати на начин предвиђен за чување уписника.</p>
				<p class="bold">Формирање омота новог предмета</p>
				<p class="clan">Члан 63.</p>
				<p>Уписивањем писмена у одговарајући уписник формира се предмет.</p>
				<p>Писмено којим се оснива нови предмет улаже се у посебан омот списа.</p>
				<p>Лице које води уписник уписује на омоту списа и на писмену ознаку предмета, која се састоји од скраћеног назива уписника, броја предмета и последња два броја године у којој је писмено заведено у уписник. На омоту се оловком или у штампаном облику уписује презиме или име задуженог обрађивача предмета и заменика који су предметом задужени, странке у спору, основ спора, вредност спора, суд или други надлежни орган пред којим се води спор, односно поступак, судски број или број другог органа пред којим се води поступак.</p>
				<p>Обрађивач предмета на омоту списа уписује рок до кога се предмет ставља у евиденцију.</p>
				<p class="bold">Попис списа</p>
				<p class="clan">Члан 64.</p>
				<p>Приликом формирања предмета, у попис списа који се налази на унутрашњим странама омота, обрађивач предмета уписује предузете радње и службене белешке.</p>
				<p class="bold">Означавање превођења и здруживања предмета</p>
				<p class="clan">Члан 65.</p>
				<p>Ако се рад на предметима настави под ознаком другог уписника (превођење или здруживање предмета) или под другим бројем истог уписника, на омоту списа се прецртава ранија ознака, а поред ње се ставља нова. Прецртавање раније ознаке врши се хемијском оловком, повлачењем водоравне црте преко раније ознаке, тако да ранија ознака и даље остане читљива.</p>
				<p class="bold">Спајање предмета</p>
				<p class="clan">Члан 66.</p>
				<p>Када се више предмета споје ради заједничког поступања, предмет који је раније заведен спаја се са касније заведеним предметом и, ако је рад по овом предмету још у току, носи ознаку касније заведеног предмета.</p>
				<p>На омоту заједничког предмета означава се предмет који је здружен ради заједничког одлучивања.</p>
				<p>Ако се једном предмету прилаже други само ради увида, онда ће се само на омоту предмета, коме се други прилаже, означити веза и број предмета везе, али се неће вршити здруживање. Предмети који су здружени само ради увида, увек ће се раздружити пре враћања предмета у рок.</p>
				<p class="bold">Предаја нових предмета у рад обрађивачу</p>
				<p class="clan">Члан 67.</p>
				<p>Пошто се изврше све потребне претходне радње у вези са формирањем и сређивањем предмета, лице које води уписник предаје предмет у рад обрађивачу, изузев ако се ради о одлукама, које се достављају заменику, па потом обрађивачу предмета на основу интерне доставне књиге (књиге одлука).</p>
				<p class="bold">Књига одлука</p>
				<p class="clan">Члан 68.</p>
				<p>Одлуке се уписују у тзв. „Књигу одлука” под редним бројем, назив, број и ознака органа који је донео одлуку, број и година предмета Државног правобранилаштва.</p>
				<p class="bold">Роковник предмета</p>
				<p class="clan">Члан 69.</p>
				<p>Предмети за које је утврђено да се у писарници држе у евиденцији до одређеног рока, стављају се у роковник предмета.</p>
				<p>Евиденција о предметима који су у року, води се електронским путем.</p>
				<p class="bold">Евиденција кретања списа у роковнику предмета</p>
				<p class="clan">Члан 70.</p>
				<p>Предаја предмета обрађивачу и враћање писарници евидентира се у роковнику предмета, електронским путем у рубрици за кретање предмета, односно у рубрици за напомене.</p>
				<p>У левој колони рубрике ставља се датум, месец и година када је предмет изнет обрађивачу, а у десној колони датум, месец и година када је обрађивач вратио предмет у писарницу, у роковник.</p>
				<p class="bold">Предаја предмета из роковника предмета у рад обрађивачу</p>
				<p class="clan">Члан 71.</p>
				<p>Лице које води роковник дужно је да три дана пре истека рока предмет преда у рад обрађивачу. Ако је по предмету стигло какво писмено пре истека рока, предмет ће се одмах предати у рад.</p>
				<p class="bold">Предаја у рад предмета хитне и поверљиве природе</p>
				<p class="clan">Члан 72.</p>
				<p>Предмете хитне природе и поверљиве предмете, писарница је дужна одмах унети у уписник и предати у рад. Овакви предмети се видно означавају ознаком „ХИТНО” и ознаком одговарајућег степена тајности („ДТ” – степен тајности „ДРЖАВНА ТАЈНА”, „СП” – степен тајности „СТРОГО ПОВЕРЉИВО”, „П” – степен тајности „ПОВЕРЉИВО”, „И” – степен тајности „ИНТЕРНО”).</p>
				<p>На хитност, односно постојање рока, посебно ће се упозорити обрађивач коме се предмет предаје у рад или изнети кроз књигу одлука са напоменом кратког рока.</p>
				<p class="bold">Враћање предмета у роковник и наредба обрађивача</p>
				<p class="clan">Члан 73.</p>
				<p>После спроведених радњи, обрађивач враћа предмет писарници и означава на омоту предмета рок за евиденцију.</p>
				<p>Запослени у писарници је дужан да спроведе све радње по налогу обрађивача које су назначене на омоту предмета.</p>
				<p class="bold">Садржина и облик аката Државног правобранилаштва</p>
				<p class="clan">Члан 74.</p>
				<p>Акти које Државно правобранилаштво упућује другим органима, правним или физичким лицима, треба да садрже заглавље у горњем левом углу.</p>
				<p>Заглавље садржи: мали грб, назив Републике Србије, назив Државно правобранилаштво које се исписује великим словима, број предмета, датум и седиште Државног правобранилаштва, односно седиште одељења Државног правобранилаштва. Испод тога се стављају иницијали обрађивача предмета.</p>
				<p>Адреса органа коме и правног лица коме се акт упућује, садржи његов пун назив и седиште.</p>
				<p>Адреса примаоца физичког лица садржи његово име и презиме и место у које се акт шаље. Ако у месту у које се акт шаље нема поште, у адреси треба назначити број и место задње поште.</p>
				<p>Испод адресе ставља се ознака везе са актом примаоца, уколико је та веза постојала и кратка садржина акта.</p>
				<p>На месту где се акт потписује, наводи се функција потписника акта, испод тога његово име и презиме и на том месту се оверава печатом Државног правобранилаштва.</p>
				<p>Ако се уз акта налазе прилози, на крају акта са леве стране се може кратко назначити о којим прилозима се ради.</p>
				<p>Пре овере печатом, писарница сравњује писмени отправак акта са његовим изворником.</p>
				<p class="bold">Отпремање аката</p>
				<p class="clan">Члан 75.</p>
				<p>Лице одређено за отпремање пошиљке – „експедитор”, дужно је да приликом отпреме (експедиције) пошиљке провери да ли је у сваком предмету обрађеном за отпрему поступљено по доставној наредби, да ли су пошиљке правилно адресоване, да ли садрже потребне прилоге, да ли су примерци отправка уредни, читки и потписани.</p>
				<p>Лице одређено за отпремање пошиљке ће, стављањем печата, штамбиља „експедовано” и датума, потврдити отпрему писмена, а затим вратити предмет обрађивачу предмета, ако је тако назначено на омоту списа. Ако нема никакве напомене, предмет се ставља у роковник предмета, где остаје до рока назначеног на омоту списа.</p>
				<p class="bold">Доставна књига</p>
				<p class="clan">Члан 76.</p>
				<p>Лице одређено за отпремање пошиљки води доставну књигу у коју уписује све пошиљке које отпрема. Одвојено се води доставна књига за место, а одвојено за пошту.</p>
				<p class="bold">Заштита списа, других материјала, печата и штамбиља</p>
				<p class="clan">Члан 77.</p>
				<p>У току радног времена запослени не сме списе и друге материјали који су му поверени оставити необезбеђене.</p>
				<p>Штамбиљи и печати држе се тако да буду приступачни само ономе ко њима рукује.</p>
				<p>По завршетку радног времена, списи, други материјали, печати и штамбиљи држе се у закључаним касама, орманима или столовима.</p>
				<p class="bold">Архивирање предмета</p>
				<p class="clan">Члан 78.</p>
				<p>По правоснажном окончању поступка, обрађивач предмета прегледа списе и одређује стављање у роковник предмета или архиву (архив предмета) са датумом, роком евиденције, односно роком чувања и потписом обрађивача.</p>
				<p>Предметима одложеним у архиву рукује лице запослено на радном месту за административне послове у звању референта.</p>
				<p>О издатим предметима из архиве води се посебна евиденција, уз назначење коме је предмет издат и када треба да се врати у архиву.</p>
				<p>Завршени предмети у текућуј и претходној години чувају се по правилу у Правобранилаштву (приручна архива) најдуже две године, сређени по ознакама уписника и редним бројем предмета, а после овог рока са одговарајућим уписницима и другим помоћним књигама чувају се у посебној архивској просторији.</p>
				<p>Предмети који се чувају у архиви морају бити заштићени од влаге и пожара и обезбеђени од оштећења, уништења и крађе.</p>
				<p>На крају текуће године, предмети из приручне архиве којима је протекао рок од две године преносе се на даље чување у архиву заједно са помоћним књигама ако исте нису потребне за текући рад. </p>
				<p>На питања у вези са архивирањем која нису регулисана овим правилником сходно се примењују одредбе прописа о архивској грађи и регистратурском материјалу.</p>
				<p class="v2-bold-1">Рокови чувања архивираних предмета</p>
				<p class="hide-change">*Службени гласник РС, број 3/2018</p>
				<p class="v2-clan-1">Члан 78а</p>
				<p class="v2-clan-left-1">Рокови чувања архивираних предмета износе:</p>
				<p class="v2-clan-left-1">1) за списе у којима је у судском поступку расправљано о 
				стварно-правним захтевима на непокретностима – тридесет година;</p>
				<p class="v2-clan-left-1">2) за списе у стечајном поступку – тридесет година;</p>
				<p class="v2-clan-left-1">3) за списе који се односе на дуг – десет година;</p>
				<p class="v2-clan-left-1">4) за списе који се односе на управни поступак и управни спор 
				– десет година;</p>
				<p class="v2-clan-left-1">5) за списе државноправобранилачке управе – десет година;</p>
				<p class="v2-clan-left-1">6) за списе који се односе на накнаду штете – пет година;</p>
				<p class="v2-clan-left-1">7) за списе који се односе на платне налоге – пет година;</p>
				<p class="v2-clan-left-1">8) за списе који се односе на извршни поступак – пет година;</p>
				<p class="v2-clan-left-1">9) за списе за предмете у којима је постигнут споразум о 
				спорном односу (мирно решење спора) – до истека рока који би 
				износио да је одлука донета у судском односно управном поступку;</p>
				<p class="v2-clan-left-1">10) за све остале списе – десет година;</p>
				<p class="v2-clan-left-1">Рокови из става 1. овог члана рачунају се од дана 
				правноснажног окончања поступка.</p>
				<p class="v2-clan-left-1">Одредбе овог члана примењују се и на електронске записе који 
				су део списа, а који се чувају на начин одређен посебним 
				прописима.</p>
				<p class="hide-change">*Службени гласник РС, број 3/2018</p>
				<p class="bold">Сходна примена прописа о канцеларијском пословању у органима државне управе</p>
				<p class="clan">Члан 79.</p>
				<p>Ако овим правилником није друкчије одређено, на рад писарнице сходно ће се примењивати прописи о канцеларијском пословању у органима државне управе.</p>
				<p class="clan">IX ЕВИДЕНЦИЈЕ И ПОМОЋНЕ КЊИГЕ</p>
				<p class="bold">Врсте евиденција и помоћних књига</p>
				<p class="clan">Члан 80.</p>
				<p>Подаци који су од значаја за рад Државног правобранилаштва уписују се у уписнике, помоћне књиге и друге евиденције, а ако постоје технички и други услови, ти подаци се евидентирају елктронским средствима.</p>
				<p>Уписнике, помоћне књиге и електронски вођене уписнике воде запослени који раде у писарници.</p>
				<p>Уписници у електронском облику означавају се, када је то могуће, истим словним или бројчаним ознакама као и уписници који се воде у облику књиге.</p>
				<p class="bold">Врсте уписника</p>
				<p class="clan">Члан 81.</p>
				<p>У Државном правобранилаштву воде се уписници за:</p>
				<p>– парничне предмете „П”,</p>
				<p>– ванпарничне предмете „Р”,</p>
				<p>– предмете оставинског поступка „О”,</p>
				<p>– предмете извршења „И”,</p>
				<p>– предмете извршења на основу веродостојне исправе „Ив”,</p>
				<p>– предмете управног поступка „Уп”,</p>
				<p>– предмете управног спора „Ус”,</p>
				<p>– адхезионе предмете „А”,</p>
				<p>– предмете стечајног поступка и поступка реорганизације „Ст”,</p>
				<p>– предмете ликвидације правног лица „JI”,</p>
				<p>– предмете контроле закључених уговора о отуђењу непокретности из јавне својине „Уг”,</p>
				<p>– предмете у поступку пред Европским судом за људска права „Ек”,</p>
				<p>– предмете иностраних спорова „Ис”,</p>
				<p>– предмете мирног решавања спора „Мр”,</p>
				<p>– предмете реституције „Рес”,</p>
				<p>– предмете правних мишљења „М”,</p>
				<p>– предмети поводом заштите права на суђење у разумном року „Срр”</p>
				<p>– предмете правобранилачке управе „Дп”,</p>
				<p>– предмете по захтеву за слободан приступ информацијама од јавног значаја „Ијз”,</p>
				<p>– предмете из надлежности Војног правобранилаштва „Вр”.</p>
				<p>У Државном правобранилаштву води се, одвојено од осталих евиденција, посебна евиденција о предметима који садрже тајне податке.</p>
				<p class="bold">Уписник „П”</p>
				<p class="clan">Члан 82.</p>
				<p>У уписник „П” заводе се тужбе и иницијативе за подношење тужбе у парничним стварима.</p>
				<p class="bold">Уписник „Р”</p>
				<p class="clan">Члан 83.</p>
				<p>У уписник „Р” заводе се предмети у којима судови одлучују у ванпарничном поступку, а који не спадају у друге уписнике.</p>
				<p class="bold">Уписник „О”</p>
				<p class="clan">Члан 84.</p>
				<p>У уписник „О” заводе се предмети у којима судови одлучују у оставинском поступку.</p>
				<p class="bold">Уписник „И”</p>
				<p class="clan">Члан 85.</p>
				<p>У уписник „И” заводе се иницијативе за подношење предлога за извршење и противизвршење, предлога за обезбеђење и остали предлози по закону којим се уређује извршни поступак и обезбеђење потраживања, као и решења донета у извршном поступку поводом предлога других поверилаца које је суд доставио Правобранилаштву као заступнику дужника.</p>
				<p class="bold">Уписник „Ив”</p>
				<p class="clan">Члан 86.</p>
				<p>У уписник „Ив” заводе се иницијативе за подношење предлога за извршење на основу веродостојне исправе и решења и закључци донети у извршном поступку поводом предлога других поверилаца које је суд или извршитељ доставио Правобранилаштву као заступнику дужника.</p>
				<p class="bold">Уписник „Уп”</p>
				<p class="clan">Члан 87.</p>
				<p>У уписник „Уп” заводе се иницијативе за покретање управног поступка, захтеви и предлози које је Правобранилаштву ради изјашњења и поступања доставио орган управе и предмети који се воде по захтеву за заштиту права понуђача према закону којим се уређују јавне набавке.</p>
				<p class="bold">Уписник „Ус”</p>
				<p class="clan">Члан 88.</p>
				<p>У уписник „Ус” заводе се тужбе и иницијативе за подношење тужби у управном спору.</p>
				<p class="bold">Уписник „А”</p>
				<p class="clan">Члан 89.</p>
				<p>У уписник „А” заводе се предлози (у адхезионом поступку) постављени у кривичном поступку ради досуде имовинског захтева насталог услед извршења кривичног дела (накнада проузроковане штете, повраћај одузете ствари, поништај правног посла заснованог на кривичном делу).</p>
				<p class="bold">Уписник „Ст”</p>
				<p class="clan">Члан 90.</p>
				<p>У уписник „Ст” заводе се пријаве потраживања у стечајном поступку и поступку реорганизације и остали захтеви по закону којим се уређује стечајни поступак.</p>
				<p class="bold">Уписник „JI”</p>
				<p class="clan">Члан 91.</p>
				<p>У уписник „JI” заводе се пријаве потраживања и други захтеви у поступку ликвидације правних лица.</p>
				<p class="bold">Уписник „Уг”</p>
				<p class="clan">Члан 92.</p>
				<p>У уписник „Уг” заводе се уговори о промету непокретности које након овере Правобранилаштву доставља јавни бележник или други орган надлежан за оверу тих уговора.</p>
				<p class="bold">Уписник „Ек”</p>
				<p class="clan">Члан 93.</p>
				<p>У уписник „Ек” заводе се представке појединаца, организација и предузећа које Правобранилаштву достави Европски суд за људска права у смислу Европске конвенције за заштиту људских права и основних слобода.</p>
				<p class="bold">Уписник „Ис”</p>
				<p class="clan">Члан 94.</p>
				<p>У уписник „Ис” заводе се тужбе и иницијативе за подношење тужбе, односно други захтеви и предлози у поступцима пред страним и међународним судовима и арбитражама и другим надлежним органима у иностранству.</p>
				<p class="bold">Уписник „Мр”</p>
				<p class="clan">Члан 95.</p>
				<p>У уписник „Мр” заводе се предлози за мирно решавање спорова поднети Правобранилаштву на основу члана 193. Закона о парничном поступку ( „Службени гласник PC”, бр. 72/11, 49/13, 74/13 и 55/14).</p>
				<p class="bold">Уписник „Рес”</p>
				<p class="clan">Члан 96.</p>
				<p>У уписник „Рес” заводе се захтеви за враћање одузете имовине и обештећење које Агенција за реституцију достави Правобранилаштву.</p>
				<p class="bold">Уписник „М”</p>
				<p class="clan">Члан 97.</p>
				<p>У уписник „М” заводе се захтеви државних органа и других субјеката које заступа Правобранилаштво ради давања правног мишљења и пружања друге стручне помоћи у вези са закључивањем имовинскоправних уговора и у вези са другим имовинскоправним питањима.</p>
				<p class="bold">Уписник „Срр”</p>
				<p class="clan">Члан 98.</p>
				<p>У уписник „Срр” заводе се предлози за поравнање поднети Државном правобранилаштву на основу Закона о заштити права на суђење у разумном року.</p>
				<p class="bold">Уписник „Дп”</p>
				<p class="clan">Члан 99.</p>
				<p>У уписник „Дп” заводе се писмена која се односе на послове управе и организацију рада Правобранилаштва.</p>
				<p>Писмена која се односе на ствари које су по својој природи исте или сродне врсте заводе се по групама на почетку уписника, а сва остала писмена, која се не могу уврстити у поједине од тих група, заводе се по реду пријема под даљим редним бројевима, иза бројева који су заузети за групе.</p>
				<p>Приликом оснивања уписника за сваку групу одређује се више редних бројева.</p>
				<p class="bold">Групе у оквиру уписника „Дп”</p>
				<p class="clan">Члан 100.</p>
				<p>Писмена која се односе на послове правобранилачке управе распоређују се у групе на следећи начин.</p>
				<p>– I група: Организациони послови,</p>
				<p>– II група: Упутства и други акти,</p>
				<p>– III група: Извештаји и статистика,</p>
				<p>– IV група: Финансијско-материјално пословање,</p>
				<p>– V група: Кадровски послови,</p>
				<p>– VI група: Представке и притужбе,</p>
				<p>– VII група: Разно.</p>
				<p class="bold">Уписник „Ијз”</p>
				<p class="clan">Члан 101.</p>
				<p>У уписник „Ијз” заводе се захтеви за слободан приступ информацијама од јавног значаја и захтеви електронских и писаних медија за пружање информација о раду Државног правобранилаштва.</p>
				<p class="bold">Групе у оквиру уписника „Ијз”</p>
				<p class="clan">Члан 102.</p>
				<p>Захтеви из члана 101.овог правилника распоређују се у групе на следећи начин:</p>
				<p>I Група: Захтеви за слободан приступ информацијама од јавног значаја</p>
				<p>II Група: Остали захтеви медија за пружање информација о раду Државног правобранилаштва.</p>
				<p class="bold">Уписник „Вр”</p>
				<p class="clan">Члан 103.</p>
				<p>У уписник „Вр” заводе се писмена која су достављена Државном правобранилаштву, а односе се на поступке у којима Републику Србију заступа Војно правобранилаштво, ако не постоје услови да се одбије пријем таквог писмена.</p>
				<p class="bold">Евиденција о предметима који садрже тајне податке</p>
				<p class="clan">Члан 104.</p>
				<p>У евиденцију о предметима који садрже тајне податке заводе се писмена која су примљена са ознаком тајности или која је државни правобранилац означио таквом ознаком.</p>
				<p class="bold">Остале евиденције које се воде у писарници</p>
				<p class="clan">Члан 105.</p>
				<p>У писарници се воде и остале евиденције и то:</p>
				<p>– Књига пријема поште у коју се уписују сва писмена достављена Државном правобранилаштву;</p>
				<p>– Књига одлука у коју се уписују све одлуке достављене Државном правобранилаштву. За сваког заменика државног правобраниоца води се посебно књига одлука за одлуке које су донете у предметима којима је задужен.</p>
				<p>– Књига експедиције у којој се евидентира свако писмено које је отпремљено (експедовани из Државног правобранилаштва).</p>
				<p>– Књига ВР у којој се евидентирају поднесци у којима је странка Министарство одбране, а које заступа Дирекција за имовинско-правне послове.</p>
				<p>– Књига одељења Државног правобранилаштва у коју се уписују поднесци који се прослеђују одељењима Државног правобранилаштва.</p>
				<p class="bold">Остале евиденције које се воде у Државном правобранилаштву</p>
				<p class="clan">Члан 106.</p>
				<p>У Државном правобранилаштву се воде и: евиденције рачуноводствених исправа, евиденције пословних књига, евиденције финансијских извештаја, евиденције књижења улазних фактура, евиденција о службеним путовањима, евиденција о коришћењу службених аутомобила, помоћна евиденција о набавци и потрошњи горива, евиденција и попис основних средстава, евиденција потрошње мобилне телефоније, евиденција о трошковима за арбитражне спорове, помоћне књиге плата и других примања запослених у Државном правобранилаштву, помоћна књига остварених расхода са детаљним подацима о свим расходима и издацима и остало.</p>
				<p class="clan">X НАДЗОР НАД ПРИМЕНОМ ПРАВИЛНИКА</p>
				<p class="bold">Надзор над применом правилника</p>
				<p class="clan">Члан 107.</p>
				<p>Министарство надлежно за правосуђе врши надзор над применом овог правилника.</p>
				<p class="clan">XI ПРЕЛАЗНЕ И ЗАВРШНЕ ОДРЕДБЕ</p>
				<p class="bold">Прелазне одредбе</p>
				<p class="clan">Члан 108.</p>
				<p>До почетка примене одредаба чл. 81. до 104. овог правилника, наставиће се вођење постојећих уписника и формираће се нови уписник из члана 93. овог правилника (уписник „Ек”).</p>
				<p>Од 1. јануара 2017. године:</p>
				<p>– наставиће да се воде постојећи уписници „П”, „Р”, „О”, „И”, „А”, „Ст”, „Л”, „Уг”, „Ек”, „Ис”, „Мр”, „Pec”, „М”, „Вр” и „Дп”.</p>
				<p>– предмети из уписника „Р” који се не односе на ствари у којима судови одлучују у ванпарничном поступку превешће се у уписник „Дп”,</p>
				<p>– предмети из уписника „Р” и „Дп” који се односе на захтеве за слободан приступ информацијама од јавног значаја и захтеве електронских и писаних медија за пружање информадија о раду Државног правобранилаштва, превешће се у уписник „Ијз”,</p>
				<p>– предмети из уписника „И” који се односе на иницијативе за подношење предлога за извршење на основу веродостојне исправе и решења и закључке донете у извршном поступку поводом предлога других поверилаца које је суд или извршитељ доставио Правобранилаштву као заступнику дужника, превешће се у уписник „Ив”,</p>
				<p>– предмети из уписника „У” који се односе на иницијативе за покретање управног поступка, захтеве и предлоге које је Правобранилаштву ради изјашњења и поступања доставио орган управе и предмете који се воде по захтеву за заштиту права понуђача према Закону о јавним набавкама наставиће да се воде као уписник „Уп”,</p>
				<p>– предмети из уписника „У” који се односе на тужбе и иницијативе за подношење тужби у управном спору превешће се у уписник „Ус”,</p>
				<p>– предмети из уписника „Мр” који се односе на предлоге за поравнање који су правобранилаштву поднети на основу Закона о заштити права на суђење у разумном року, превешће се у уписник „Срр”,</p>
				<p>– предмети из уписника „Пов” који се односе на податке означене одређеним степеном тајности превешће се у евиденцију о предметима који садрже тајне податке.</p>
				<p class="bold">Ступање на снагу овог правилника</p>
				<p class="clan">Члан 109.</p>
				<p>Овај правилник ступа на снагу по добијеној сагласности министра правде, осмог дана од дана објављивања у „Службеном гласнику Републике Србије”, с тим што ће се одредбе чл. 81. до 104. примењивати од 1. јануара 2017. године.</p>
				<p class="potpis">Број Дп-31/16 </p>
				<p class="potpis">У Београду, 21. јула 2016. године.</p>
				<p class="potpis">Државни правобранилац, </p>
				<p class="potpis"><span class="bold">Оливера Станимировић,</span> с.р.</p>
	</div>

