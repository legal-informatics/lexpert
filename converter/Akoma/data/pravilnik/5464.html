


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 110. став 6. Закона о заштити природе („Службени гласник РС” бр. 36/09, 88/10 и 91/10 – исправка), </p>
				<p>Mинистар пољопривреде и заштите животне средине доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о полагању стручног испита за чувара заштићеног подручја</p>
				<p class="naslov"><span style="font-weight: 400">"Службени 
				гласник РС", број 117 од 29. октобра 2014.</span></p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником ближе се прописују услови, програм и начин полагања стручног испита за чувара заштићеног подручја (у даљем тексту: стручни испит).</p>
				<p class="clan">Члан 2.</p>
				<p>Стручни испит полаже лице запослено код управљача заштићеног подручјa (у даљем тексту: управљач), на радном месту чувара заштићеног подручја (у даљем тексту: чувар) са најмање средњом стручном спремом.</p>
				<p>Лице из става 1. овог члана које тек заснива радни однос, полаже стручни испит најкасније у року од 12 месеци од дана потписивања одговарајућег уговора о раду или распоређивања на радно место чувара. </p>
				<p class="clan">Члан 3.</p>
				<p>Стручни испит полаже се по Програму стручног испита за чувара заштићеног подручја (у даљем тексту: Програм) датом у Прилогу 1 – Програм стручног испита чувара заштићеног подручја, који је одштампан уз овај правилник и чини његов саставни део.</p>
				<p>Програм из става 1. овог члана састоји се из општег и посебног дела стручног испита. </p>
				<p>Списак основне литературе за припрему стручног испита за чувара заштићеног подручја дат је у Прилогу 2 – Списак основне литературе за припрему стручног испита за чувара заштићеног подручја, који је одштампан уз овај правилник и чини његов саставни део.</p>
				<p class="clan">Члан 4. </p>
				<p>Стручни испит полаже се пред Комисијом за полагање стручног испита (у даљем тексту: Комисија) коју образује министар надлежан за послове заштите животне средине.</p>
				<p>Комисија има председника, два члана и секретара.</p>
				<p>Председник и два члана су испитивачи из општег и посебног дела стручног испита.</p>
				<p class="clan">Члан 5.</p>
				<p>Пријаву за полагање стручног испита подноси управљач код кога је кандидат/чувар запослен. </p>
				<p>Пријава из става 1. овог члана садржи: </p>
				<p>1) име и презиме кандидата; </p>
				<p>2) јединствени матични број грађана; </p>
				<p>3) пребивалиште односно боравиште кандидата;</p>
				<p>4) назив управљача код кога је кандидат запослен;</p>
				<p>5) назив заштићеног подручја у коме чувар врши службу;</p>
				<p>6) назив радног места и податке о радном искуству кандидата.</p>
				<p>Уз пријаву из става 1. овог члана прилажу се следећа документа: </p>
				<p>1) диплома о стеченом најмање средњем образовању (оверена фотокопија);</p>
				<p>2) фотокопија личне карте, односно извод из електричног читача биометријске личне карате; </p>
				<p>3) доказ о запослењу код управљача; </p>
				<p>4) доказ о уплати републичке административне таксе. </p>
				<p class="clan">Члан 6.</p>
				<p>Комисија одређује дан, време и место полагања стручног испита и о томе обавештава подносиоца захтева најмање 15 дана пре дана одређеног за полагање стручног испита.</p>
				<p>Обавештењем из става 1. овог члана сматра се и обавештење дато електронском поштом и интернетом.</p>
				<p class="clan">Члан 7.</p>
				<p>Стручни испит полаже се одвојено за општи и посебни део.</p>
				<p>Општи део стручног испита полаже се писмено у облику теста. </p>
				<p>Посебни део стручног испита полаже се усмено пред председником или замеником председника и два члана Комисије. </p>
				<p class="clan">Члан 8.</p>
				<p>О полагању стручног испита воде се одвојени записници за општи и посебни део. </p>
				<p>У записнике из става 1. овог члана уносе се сви подаци који су од значаја за ток испита, као и оцене кандидата.</p>
				<p>Записник о полагању општег дела стручног испита потписују чланови Комисије.</p>
				<p>Записнику се прилаже писмени рад кандидата.</p>
				<p>Записници из става 1. овог члана саставни су део коначног записника.</p>
				<p class="clan">Члан 9.</p>
				<p>Сматра се да је кандидат положио општи део стручног испита уколико је тачно одговорио на више од 65% постављених питања. </p>
				<p>Успех кандидата на општем делу стручног испита оцењује се описном оценом „положио” и „није положио”.</p>
				<p>Право да полаже посебни део стручног испита има кандидат који је положио општи део стручног испита.</p>
				<p>Сматра се да је кандидат положио стручни испит када на посебном делу стручног испита тачно одговори на већину постављених питања којих може бити највише пет. </p>
				<p>Успех кандидата на посебном делу стручног испита и коначан успех стручног испита оцењује се описном оценом „положио” и „није положио”. </p>
				<p>Сматра се да кандидат који се не појави у заказано време или који одустане од започетог полагања стручног испита, није положио стручни испит.</p>
				<p class="clan">Члан 10.</p>
				<p>Кандидат који није положио општи део стручног испита, не може поново да полаже испит пре рока од 30 дана рачунајући од дана полагања испита.</p>
				<p class="clan">Члан 11.</p>
				<p>Кандидат који није положио посебни део стручног испита има право на поправни испит који полаже у року који не може бити дужи од 30 дана рачунајући од дана полагања испита.</p>
				<p class="clan">Члан 12.</p>
				<p>На основу коначног записника о полагању стручног испита издаје се уверење о положеном стручном испиту. </p>
				<p>Уверење из става 1. овог члана садржи:</p>
				<p>1) назив министарства које издаје уверење;</p>
				<p>2) пропис на основу кога се издаје уверење;</p>
				<p>3) име, презиме, датум и место рођења кандидата и</p>
				<p>4) број, датум и место издавања уверења.</p>
				<p class="clan">Члан 13.</p>
				<p>Трошкове полагања стручног испита, као и трошкове полагања поправног испита, сноси кандидат или предузеће, односно друго правно лице у коме је кандидат запослен.</p>
				<p class="clan">Члан 14.</p>
				<p>Лице из члана 2. став 1. овог правилника које је већ у радном односу полаже стручни испит у року од шест месеци од дана ступања на снагу овог правилника.</p>
				<p class="clan">Члан 15.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-24/2014-19</p>
				<p class="potpis">У Београду, 15. октобра 2014. године</p>
				<p class="potpis">Министар,</p>
				<p class="potpis">проф. др <span class="bold">Снежана Богосављевић Бошковић,</span> с.р.</p>
				<p align="right">&nbsp;</p>
				<p align="right"><b>Прилог 1</b></p>
				<p class="clan">ПРОГРАМ СТРУЧНОГ ИСПИТА ЧУВАРА ЗАШТИЋЕНОГ ПОДРУЧЈА</p>
				<p>Општи део стручног испита</p>
				<p>1. Сврха, циљ и корист очувања и унапређења природе;</p>
				<p>2. Биолошка разноврсност, геонаслеђе и предео;</p>
				<p>3. Заштита биолошке разноврсности;</p>
				<p>4. Заштита геолошке разноврсности, спелеолошких објеката и предела;</p>
				<p>5. Еколошки значајна подручја и Натура 2000;</p>
				<p>6. Главни учесници у заштити природе;</p>
				<p>7. Учешће и улога органа власти (Република Србија, аутономна покрајина, локална самоуправа);</p>
				<p>8. Учешће и улога стручних организација, посебно завода за заштиту природе; </p>
				<p>9. Главне активности и мере у спровођењу заштите природе;</p>
				<p>10. Услови заштите природе;</p>
				<p>11. Јавност рада, знак и дан заштите природе;</p>
				<p>12. Главни природни ресурси, њихова заштита и одрживо коришћење (шуме, воде, земљиште, дивљач, рибе, минералне сировине);</p>
				<p>13. Заштићена природна добра – појам и подела;</p>
				<p>14. Заштита дивљих врста (строго заштићене и заштићене врсте, истраживање, коришћење, реинтродукција, узгој и држање дивљих животиња, прихватилишта и др.);</p>
				<p>15. Заштићена подручја – појам и подела;</p>
				<p>16. Категорије заштићених подручја;</p>
				<p>17. Проглашење заштићених подручја;</p>
				<p>18. Управљач заштићеног подручја – појам и услови које мора испуњавати;</p>
				<p>19. Дужности и овлашћења управљача;</p>
				<p>20. Управљачка документа – план и програм управљања, извештај, правилник о унутрашњем реду;</p>
				<p>21. Режими заштите у заштићеним подручјима;</p>
				<p>22. Корисник заштићеног подручја – права и обавезе (накнада штете за строго заштићене и заштићене дивље врсте, накнада за ускраћивање и ограничавање права коришћења, слобода приступа, преча куповина, право на обавештење од стране управљача и др);</p>
				<p>23. Извори финансирања заштићених подручја, буџетске субвенције и накнаде за коришћење заштићених подручја;</p>
				<p>24. Непосредни надзор, чуварска служба и чувар заштићеног подручја;</p>
				<p>25. Задаци чувара;</p>
				<p>26. Овлашћења чувара;</p>
				<p>27. Обележја чувара, униформа, опрема и средства рада;</p>
				<p>28. Инспекцијски надзор и подела надлежности;</p>
				<p>29. Права, дужности и овлашћења инспектора;</p>
				<p>30. Кривична дела против животне средине и природе;</p>
				<p>31. Привредни преступ;</p>
				<p>32. Прекршај;</p>
				<p>33. Број и површина заштићених подручја у Републици Србији.</p>
				<p>Посебни део стручног испита</p>
				<p>1. Врста, категорија, површина и година проглашења заштићеног подручја у коме чувар врши службу;</p>
				<p>2. Историја заштите подручја;</p>
				<p>3. Главне вредности због којих је заштита успостављена и њихово стање;</p>
				<p>4. Границе заштићеног подручја;</p>
				<p>5. Режими заштите, забрањене и ограничене активности у заштићеном подручју;</p>
				<p>6. Управљачка документа, време доношења, садржина и сагласности;</p>
				<p>7. Успостављене или могуће накнаде за коришћење заштићеног подручја;</p>
				<p>8. Слобода приступа заштићеном подручју и делу подручја у коме чувар врши надзор;</p>
				<p>9. Вођење посетилаца, обавештавање и пружање помоћи;</p>
				<p>10. Управљање отпадом;</p>
				<p>11. Просторни и урбанистички планови и изградња објеката;</p>
				<p>12. Организација шумарства, ловства и риболова ако те делатности и активности постоје;</p>
				<p>13. Коришћење заштићених врста и споредних шумских производа;</p>
				<p>14. Заштита од пожара;</p>
				<p>15. Садржина опреме, обележја, препоручиви изглед и манири чувара;</p>
				<p>16. Поступање са лицима затеченим у вршењу радње која је забрањена, односно са лицима за која се основано претпоставља да су такву радњу раније извршила или намеравају да је изврше;</p>
				<p>17. Одузимање предмета, средстава, алата и примерака природних вредности;</p>
				<p>18. Састављање записника, извештаја и вођење евиденција; </p>
				<p>19. Сарадња са другим чуварима и осталим службама управљача;</p>
				<p>20. Сарадња са органима унутрашњих послова и инспекцијом;</p>
				<p>21. Сарадња са становништвом, чуварима шума, ловочуварима и рибочуварима.</p>
				<p align="right">&nbsp;</p>
				<p align="right"><b>Прилог 2</b></p>
				<p class="clan">СПИСАК ОСНОВНЕ ЛИТЕРАТУРЕ ЗА ПРИПРЕМУ СТРУЧНОГ ИСПИТА ЗА ЧУВАРА ЗАШТИЋЕНОГ ПОДРУЧЈА</p>
				<p>1. Закон о заштити природе („Службени гласник РС”, бр. 36/09, 88/10 и 91/10 исправка);</p>
				<p>2. Закон о заштити животне средине, пречишћен текст („Службени гласник РС”, бр. 135/04, 36/09, 36/09 – др. закон, 72/09 – др. закон и 43/11 – УС);</p>
				<p>3. Закон о шумама („Службени гласник РС”, бр. 30/10 и 93/12);</p>
				<p>4. Закон о дивљачи и ловству, пречишћен текст („Службени гласник РС”,&nbsp;брoj 18/10);</p>
				<p>5. Закон о заштити и одрживом коришћењу рибљег фонда („Службени гласник РС”,&nbsp;бр. 36/09 и 32/13 – УС);</p>
				<p>6. Закон о водама („Службени гласник РС”, бр. 30/10 и 93/12);</p>
				<p>7. Закон о заштити од пожара („Службени гласник РС”, брoj 111/09);</p>
				<p>8. Уредба о еколошкој мрежи („Службени гласник РС”, брoj 102/10);</p>
				<p>9. Уредба о режимима заштите („Службени гласник РС”, брoj 31/12);</p>
				<p>10. Правилник о обрасцу службене легитимације чувара заштићеног подручја („Службени гласник РС”,&nbsp;брoj 84/09);</p>
				<p>11. Правилник о садржају и начину вођења регистра заштићених природних добара („Службени гласник РС”,&nbsp;брoj 81/10);</p>
				<p>12. Правилник о начину обележавања заштићених природних добара („Службени гласник РС”, бр. 30/92, 24/94 и 17/96);</p>
				<p>13. Правилник о условима које мора да испуњава управљач заштићеног подручја („Службени гласник РС”,&nbsp;брoj 85/09);</p>
				<p>14. Правилник о изгледу знака заштите природе, поступку и условима за његово коришћење („Службени гласник РС”,&nbsp;брoj 84/09);</p>
				<p>15. Правилник о унутрашњем реду и чуварској служби (за подручје у коме је кандидат запослен);</p>
				<p>16. Посебни акт о проглашењу заштићеног подручја (за подручје у коме је кандидат запослен); </p>
				<p>17. Студија заштите (за подручје у коме је кандидат запослен);</p>
				<p>18. Програм управљања (за подручје у коме је кандидат запослен);</p>
				<p>19. План управљања (за подручје у коме је кандидат запослен);</p>
				<p>20. Правилник о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11).</p>
	</div>

