


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 51. став 7. Закона о рударству и геолошким истраживањима („Службени гласник РС”, број 101/15), </p>
				<p>Министар рударства и енергетике доноси</p>
				<p class="odluka-zakon">ПРАВИЛНИК </p>
				<p class="odluka-zakon">о условима, критеријумима, садржају и начину разврставања петрогеотермалних ресурса и начину приказивања у елаборату </p>
				<p class="auto-style1">"Службени гласник РС", број 7 од 26. 
				јануара 2018.</p>
				<p class="clan">Члан 1.</p>
				<p>Овим правилником прописују се услови, критеријуми, садржај и начин разврставања петрогеотермалних ресурса као врсте геотермалних ресурса и начин приказивања у елаборату.</p>
				<p class="clan">Члан 2.</p>
				<p>Петрогеотермални ресурси у смислу овог правилника обухватају геотермалне ресурсе, односно унутрашњу топлоту земљине коре акумулирану у компактним и/или порозним стенским масама, из којих је могуће издвајање топлотне (геотермалне) енергије, путем геосонди, геотермалних колектора или енергетских шипова. </p>
				<p class="clan">Члан 3.</p>
				<p>Разврставање петрогеотермалних ресурса врши се после изведених геолошких истраживања стручним разматрањем резултата и утврђивањем степена геолошке истражености стенских маса, на основу којих се врши стручна анализа и оцена квалитативних и квантитативних својстава степенских маса.</p>
				<p>Утврђивање степена геолошке истражености из става 1. овог члана и утврђивање/процена петрогеотермалних ресурса врши се на основу геолошко-хидрогеолошких, хидрометеоролошких, петрофизичких, геотермалних и конструктивно-техничких критеријума.</p>
				<p class="clan">Члан 4.</p>
				<p>На основу анализе и оцене из члана 3. став 1. овог правилника истражени петрогеотермални ресурси утврђују/процењују се и разврставају у класе.</p>
				<p>Утврђивање петрогеотермалних ресурса из става 1. овог члана врши се на основу стручног разматрања и системске обраде добијених резултата истраживања применом следећих одговарајућих метода:</p>
				<p>1) теста геотермалног одговора;</p>
				<p>2) лабораторијско петро-физичких испитивања стенских маса;</p>
				<p>3) геофизичких каротажних мерења у истражним бушотинама. </p>
				<p class="clan">Члан 5.</p>
				<p>Према геолошкој истражености и степену истражености петрогеотермални ресурси разврставају се на претпостављене и сагледане.</p>
				<p>Претпостављени петрогеотермални ресурси имају квалитативна својстава стенских маса, утврђена (процењена) на нижем нивоу геолошке проучености и поузданости. Претпостављени петрогеотермални ресурси процењују се на основу геолошких података добијених са изданака и из неадекватно изведених и/или недовољно испитаних истражних радова (сонди и др.), као и путем аналогија, при чему посебно важни параметри (претпостављени геотермални градијент, претпостављени коефицијент топлотне проводљивости и др.), нису једнозначно, односно неспорно утврђени, тако да се на основу посебно важних параметара могу претпоставити геолошке, геотермалне и друге карактеристике стенских маса, односно њихова квантитативна и квалитативна својства.</p>
				<p>Сагледани петрогеотермални ресурси имају геолошке, петрофизичке, хидрогеолошке, геотермалне и друге карактеристике утврђене са задовољавајућом тачношћу, односно поузданошћу, превасходно на бази параметара добијених лабораторијским испитивањима и мерењима вршеним „in sitу”, (нпр. температура стенских маса, геотермални градијент, коефицијент топлотне проводљивости, коефицијент термичке отпорности уграђених инсталација и др.), као и изведених каротажних мерења и изведеног теста геотермалног одговора на уграђеним инсталацијама. Сагледани петрогеотермални ресурси разврставају се после свеобухватних геолошких, геотермалних и других испитивања, на основу којих је релативно поуздано доказана (сагледана) њихова геолошка грађа и континуитет простирања у свим или у скоро свим правцима правцима, тако да се квалитативна својства и исказане количине испитиваних стенских маса, могу сматрати поуздано утврђеним.</p>
				<p class="clan">Члан 6.</p>
				<p>Садржај разврстаних петрогеотермалних ресурса истражених стенских маса изражава се у мерним јединицама њихове еквивалентне топлотне енергије (kWh).</p>
				<p>Садржај разврстаних претпостављених петрогеотермалних ресурса користи се за потребе снабдевања топлотном енергијом објеката површине до 400 m², у складу са посебним прописима којима се прописује класификација објеката.</p>
				<p>Садржај разврстаних сагледаних петрогеотермалних ресурса користи се за потребе снабдевања топлотном енергијом објеката површине преко 400 m², у складу са посебним прописима којима се прописује класификација објеката.</p>
				<p class="clan">Члан 7.</p>
				<p>У елаборату о петрогеотермалним ресурсима (у даљем тексту: елаборат), подаци се приказују кроз:</p>
				<p>1) опште податке;</p>
				<p>2) текстуални део:</p>
				<p>3) графичку документацију;</p>
				<p>4) документациони материјал.</p>
				<p class="clan">Члан 8.</p>
				<p>Општи подаци о елаборату обухватају:</p>
				<p>1) назив елабората, назив привредног друштва, односно другог правног лица, или предузетника које је елаборат урадило; потпис одговорног аутора елабората са леве и овлашћеног лица за заступање привредног друштва, односно другог правног лица, са десне стране насловне странице елабората, заводни деловодни број, место и датум израде елабората; </p>
				<p>2) списак стручних сарадника на изради елабората;</p>
				<p>3) доказ да привредно друштво, односно друго правно лице или предузетник, које је урадило елаборат, испуњава услове прописане законом;</p>
				<p>4) доказе да аутор елабората, у погледу стручне спреме и радног искуства, испуњава услове прописане законом.</p>
				<p class="clan">Члан 9.</p>
				<p>Текстуални део елабората обухвата:</p>
				<p>1) увод;</p>
				<p>2) циљ и начин истраживања;</p>
				<p>3) геолошке и друге карактеристике испитиваних стенских маса; </p>
				<p>4) истражне радове;</p>
				<p>5) испитивање квалитативних својстава стенских маса; </p>
				<p>6) предлог утврђених (процењених) петрогеотермалних ресурса;</p>
				<p>7) геолошко-економску оцену;</p>
				<p>8) закључак;</p>
				<p>9) списак литературе.</p>
				<p class="clan">Члан 10.</p>
				<p>Увод елабората обухвата основне податке о: истражном простору (број одобрења за истраживање, број катастарске парцеле и координате истражног простора, назив локалитета и сл.); носиоцу истраживања и извођачу радова; културно-историјским споменицима и заштићеним подручјима природе (ако постоје); временском периоду у коме су истраживања изведена и по потреби друге информације од значаја за предмет истраживања.</p>
				<p class="clan">Члан 11.</p>
				<p>Циљ и начин истраживања, обухвата:</p>
				<p>1) проблематику која је решавана пројектом истраживања;</p>
				<p>2) сврху и намену истраживања;</p>
				<p>3) начин (методику) истраживања.</p>
				<p class="clan">Члан 12.</p>
				<p>Геолошке и друге карактеристике испитиваних стенских маса, обухватају податке о:</p>
				<p>1) геолошкој грађи и структурно-тектонском склопу истражног простора, хидрогеолошке карактеристике и његове непосредне околине;</p>
				<p>2) геотермалним карактеристикама истражног простора. </p>
				<p class="clan">Члан 13.</p>
				<p>Истражни радови обухватају:</p>
				<p>1) преглед и опис изведених метода истраживања и/или истражних поступака (истражне сонде и др.);</p>
				<p>2) опис изведених геотермалних мерења (тестова) у циљу одређивања параметара топлотне проводљивости стена („in sitу” и/или у лабораторијским условима), изведених каротажних мерења, изведеног теста геотермалног одговора на уграђеним инсталацијама, као и других мерења и осматрања, уколико су вршена. </p>
				<p class="clan">Члан 14.</p>
				<p>Испитивање квалитативних својстава стенских маса обухвата преглед свих резултата теренских и лабораторијских испитивања, као и критичку анализу и оцену тачности добијених параметара. </p>
				<p class="clan">Члан 15.</p>
				<p>Предлог разврстаних петрогеотермалних ресурса обухвата:</p>
				<p>1) анализу степена поузданости геотермалних и других података (параметера) који се користе у процени ресурса, као и анализу изведених закључака о геолошкој грађи и просторном залегању испитиваних стенских маса;</p>
				<p>2) методу/е процене петрогеотермалних ресурса са приказом тока процене (или прорачуна) и описом поступака одређивања граничних геотермалних вредности коефицијента топлотне проводљивости (λ), неометане (равнотежне) температуре стенских маса, топлотне отпорности бушотине (Rb) и геотермалног градијента (Γ) или других геолошких (природних) баријера до којих се распростиру масе испитиваног петрогеотермалног ресурса; </p>
				<p>3) класификацију и предлог претпостављених или сагледаних петрогеотермалних ресурса; </p>
				<p>4) табеларни преглед утврђених петрогеотермалних ресурса, исказаних и/или у мерној јединици њихове еквивалентне топлотне енергије (kWh).</p>
				<p class="clan">Члан 16.</p>
				<p>Геолошко-економска оцена обухвата:</p>
				<p>1) разматрање фактора геолошко-економске оцене, и то:</p>
				<p>(1) геолошких (петролошко-минералошки састав, морфолошке карактеристике испитиваних стенских маса, распрострањење, дубина залегања и сл.); </p>
				<p>(2) техничко-експлоатационих (услови и начин коришћења, односно превођења ресурса у енергију);</p>
				<p>(3) тржишних фактора (прогноза цена);</p>
				<p>(4) економских фактора;</p>
				<p>(5) еколошких фактора;</p>
				<p>2) показетеље геолошко-економске оцене, као што су: </p>
				<p>(1) количина утврђених петрогеотермалних ресурса и параметри њиховог квалитета; </p>
				<p>(2) вредносни показатељи (трошкови производње, набавке инсталација за експлоатацију петрогеотермалних ресурса, одржавања система и инсталација);</p>
				<p>(3) синтетске оцене (вредносна оцена утврђених петрогеотермалних ресурса са аспекта њиховог превођења у потенцијалну топлотну енергију и период повратка инвестиције).</p>
				<p class="clan">Члан 17.</p>
				<p>Закључак обухвата сажет преглед добијених резултата и предлог за верификацију разврстаних петрогеотермалних ресурса. </p>
				<p class="clan">Члан 18.</p>
				<p>Литература обухвата списак коришћених радова (публикованих или јавно саопштених), закона и других прописа и стандарда, као и елаборате, извештаје и др., који су коришћени при изради елабората. </p>
				<p class="clan">Члан 19.</p>
				<p>Графичка документација обухвата:</p>
				<p>1) прегледну топографску карту 1:25.000 (или у другој погодној размери), са уцртаном границом и координатама преломних тачака истражног простора;</p>
				<p>2) прегледну ситуациону карту 1:1.000 (или у другој погодној размери), са геодетски утврђеном позицијом изведених истражних сонди и др. радова;</p>
				<p>3) геолошки план (или геолошку карту) у размери 1:1.000 (или другој погодној размери) и карактеристичне геолошке (или хидрогеолошке и/или геотермалне профиле у размери 1:1.000 (или другој погодној размери), са графичким приказом изведених истражних радова (истражних сонди и др.), као и објеката (геосонди, геотермалних колектора и/или енергетских шипова) за превођење (конверзију) петрогеотермалних ресурса у геотермалну енергију.</p>
				<p>4) литолошке профиле и конструкције уграђених инсталација за експлоатацију петрогеотермалних ресурса.</p>
				<p class="clan">Члан 20.</p>
				<p>Документациони материјал обухвата:</p>
				<p>1) стручне извештаје (оригиналне резултате) свих геотермалних снимања, каротажних мерења и изведеног теста геотермалног одговора на уграђеним инсталацијама;</p>
				<p>2) технички извештај о изради инсталација за коришћење петрогеотермалних ресурса;</p>
				<p>3) друге податке и документа (сагласности, сертификате, атесте и сл.), ако су значајни за доношење закључака о току истраживања или карактеристикама разврстаног петрогеотермалног ресурса и др.</p>
				<p class="clan">Члан 21.</p>
				<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
				<p class="potpis">Број 110-00-00007/2018-02</p>
				<p class="potpis">У Београду, 25. јануара 2018. године</p>
				<p class="potpis">Министар,</p>
				<p class="potpis"><span class="bold">Александар Антић, </span>с.р.</p>
	</div>

