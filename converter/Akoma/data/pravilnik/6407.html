


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	.auto-style2 {
	color: #008000;
}
	</style>


	<div class="story">
			<p class="Basic-Paragraph">На основу члана 8. став 1. тачка 1), члана 23. став 1, члана 37. став 3. и члана 38. став 3. Закона о електронским комуникацијама („Службени гласник РС”, бр. 44/10, 60/13 – УС и 62/14), члана 12. став 1. тачка 1) и члана 16. став 1. тачка 4) Статута Регулаторне агенције за електронске комуникације и поштанске услуге („Службени гласник РС”, бр. 125/14 и 30/16),</p>
			<p class="Basic-Paragraph">Управни одбор Регулаторне агенције за електронске комуникације и поштанске услуге, 18. јула 2018. године, доноси</p>
			<p class="odluka-zakon">ПРАВИЛНИК</p>
			<p class="odluka-zakon">о општим условима за обављање делатности електронских комуникација по режиму општег овлашћења</p>
			<p class="auto-style1">"Службени гласник РС", број 58 од 27. јула 
			2018.</p>
			<p class="bold">Уводне одредбе</p>
			<p class="clan">Члан 1.</p>
			<p class="Basic-Paragraph">Овим правилником ближе се прописују општи услови за обављање делатности електронских комуникација и одређују услови који важе за обављање свих или појединих делатности електронских комуникација по режиму општег овлашћења, и прописује облик обрасца обавештења о обављању делатности електронских комуникација (у даљем тексту: образац ОБ). </p>
			<p class="Basic-Paragraph">Општи услови из става 1. овог члана односе се на услове прописане одредбом члана 37. став 2. Закона о електронским комуникацијама („Службени гласник РС”, бр. 44/10, 60/13 – УС и 62/14, у даљем тексту: Закон). </p>
			<p class="Basic-Paragraph">Образац из става 1. овог члана одштампан је уз овај правилник и чини његов саставни део.</p>
			<p class="clan">Члан 2.</p>
			<p class="Basic-Paragraph">Поједини појмови употребљени у овом правилнику имају следеће значење: </p>
			<p class="Basic-Paragraph"><span class="italik">– Мрежа за приступ</span> је јавна комуникациона мрежа која обезбеђује пренос електронских комуникационих сигнала између утврђених локација са којих се пружају електронске комуникационе услуге крајњим корисницима и терминалних тачака мреже на локацијама крајњих корисникa.</p>
			<p class="Basic-Paragraph"><span class="italik">– Мрежа за транспорт</span> је јавна комуникациона мрежа која обезбеђује пренос електронских комуникационих сигнала између утврђених локација са којих се пружају електронске комуникационе услуге крајњим корисницима.</p>
			<p class="Basic-Paragraph"><span class="italik">– Јавна фиксна комуникациона мрежа</span> је јавна комуникациона мрежа која се користи за пружање јавно доступних електронских комуникационих услуга на фиксним локацијама. </p>
			<p class="Basic-Paragraph"><span class="italik">– Јавна фиксна телефонска мрежа</span> је јавна телефонска мрежа код које се јавно доступне телефонске услуге пружају на фиксним локацијама.</p>
			<p class="Basic-Paragraph"><span class="italik">– Фиксна бежична мрежа за приступ</span> је фиксна електронска комуникациона мрежа код које су локације крајњих корисника и тачке приступа мрежи фиксне и повезане бежично. </p>
			<p class="Basic-Paragraph"><span class="italik">– Радио-релејна мрежа за транспорт</span> је мрежа за транспорт чији су чворови повезани микроталасним везама. </p>
			<p class="Basic-Paragraph"><span class="italik">– Оптичка мрежа за транспорт</span> је мрежа за транспорт чији су чворови повезани оптичким системима преноса. </p>
			<p class="Basic-Paragraph"><span class="italik">– Слободна оптичка влакна</span> (dark fibers) су сва влакна у оптичком каблу која нису у експлоатацији.</p>
			<p class="Basic-Paragraph"><span class="italik">– Изнајмљена линија</span> је ресурс електронске комуникационе мреже који омогућава транспарентни пренос комуникационих сигнала између терминалних тачака јавне комуникационе мреже, при чему корисници услуге не могу учествовати у контролисању функција комутације.</p>
			<p class="Basic-Paragraph"><span class="italik">– Кабловска мрежа за приступ</span> је фиксна мрежа за приступ која је реализована кабловским системима преноса.</p>
			<p class="Basic-Paragraph"><span class="italik">– WAS (Wireless Access System)/RLAN (Radio Local Area Network) мрежа,</span> је широкопојасна бежична LAN мрежа за чију се реализацију користе радио-фреквенције по режиму општег овлашћења.</p>
			<p class="Basic-Paragraph"><span class="italik">– BFWA (Broadband Fixed Wireless Access) мрежа</span> је широкопојасна фиксна бежична мрежа за приступ за чију се реализацију користе радио-фреквенције по режиму општег овлашћења.</p>
			<p class="Basic-Paragraph"><span class="italik">– PAMR (Public Access Mobile Radio)</span> је јавна мобилна комуникациона мрежа намењена појединим јавним службама, а која својим крајњим корисницима омогућава различите видове комуникација са или без посредства базних станица.</p>
			<p class="Basic-Paragraph"><span class="italik">– МFCN (Моbile/Fixed Communications Network)</span> је мобилнo/фиксна комуникациона мрежа која подржава трансфер података великих протока и која је предвиђена да ради у опсезима радио-фреквенција утврђених у ЕСС одлукама (ECC Decisions). Она укључује и IMT (International Mobile Telecommunications) услуге.</p>
			<p class="Basic-Paragraph"><span class="italik">– Сателитска мрежа</span> је јавна комуникациона мрежа коју чини сателитски систем или део сателитског система само једног сателита и придружених земаљских радио станица.</p>
			<p class="Basic-Paragraph"><span class="italik">– Виртуелни мобилни оператор (Mobile Virtual Network Operator – MVNO)</span> је оператор који корисницима пружа услуге преко мобилне мреже и притом не поседује властиту радио мрежу за приступ, већ користи радио мрежу за приступ и, зависно од модела пословања, остале ресурсе мреже другог оператора мобилне мреже <span class="italik">(MNO)</span> са којим је склопио одговарајући међуоператорски уговор.</p>
			<p class="Basic-Paragraph"><span class="italik">– Потпуни виртуелни мобилни оператор</span> (<span class="italik">Full Mobile Virtual Network Operator – FMVNO</span>) је оператор који корисницима пружа услуге преко мобилне мреже и за пружање својих услуга, осим радио мреже за приступ (базне станице и контролoре радио мреже), не користи друге ресурсе оператора мобилне мреже, што је регулисано одговарајућим међуоператорским уговором. Потпуни виртуелни мобилни оператор управља елементима језгра<span class="italik"> </span>мреже (<span class="italik">Core Network</span>), као што су HLR (<span class="italik">Home Location Register</span>), MSC (<span class="italik">Mobile Switching Center</span>), SMSC (<span class="italik">Short Message Service Centre</span>), GGSN (<span class="italik">Gateway GPRS Support Node</span>) и др., и под његовом контролом су системи за бригу о корисницима, обрачун и наплату, администрацију и техничку подршку.</p>
			<p class="Basic-Paragraph"><span class="italik">– Делимични виртуелни мобилни оператор</span> (<span class="italik">Light Mobile Virtual Network Operator – LMVNO</span>) је оператор који корисницима пружа услуге преко мобилне мреже, а за пружање својих услуга осим радио мреже за приступ користи и друге услуге, системе и активне ресурсе оператора мобилне мреже, што је регулисано одговарајућим међуоператорским уговором.</p>
			<p class="Basic-Paragraph"><span class="italik">– Изнајмљивање ресурса електронске комуникационе мреже </span>обухвата давање у закуп њених саставних делова (електронских комуникационих система и средстава, инфраструктуре и др.) и функција (пренос, мултиплексирање, транзитирање, транспорт, проспајање, комутирање и рутирање електронских комуникационих сигнала, размењивање информација о сигнализацији, дистрибуција информације о синхронизацији и др.).</p>
			<p class="Basic-Paragraph"><span class="italik">– Јавна говорна услуга</span> је јавно доступна телефонска услуга којом се у реалном времену реализује пренос говорних сигнала преко јавне комуникационе мреже.</p>
			<p class="Basic-Paragraph"><span class="italik">– Услуга преноса говора коришћењем Интернета</span> је јавна електронска комуникациона услуга преноса говора у реалном времену која се пружа на комерцијалној основи преко Интернет мреже. </p>
			<p class="Basic-Paragraph"><span class="italik">– Интернет услуге</span> су јавне електронске комуникационе услуге које се реализују у складу са Интернет стандардима (RFC документи), при чему је неопходна употреба јавних IP адреса. У смислу овог правилника Интернет услуге не укључују комерцијалне услуге преноса говора.</p>
			<p class="Basic-Paragraph"><span class="italik">– Услуга приступа Интернету</span> је јавна електронска комуникациона услуга која подразумева прикључивање терминалне опреме и LAN мрежа на Интернет, омогућавајући корисницима приступање Интернет услугама, односно повезивање са готово свим крајњим тачкама Интернета, без обзира на мрежну технологију и терминалну опрему која се користи.</p>
			<p class="Basic-Paragraph"><span class="italik">– Услуге преноса података</span> су јавне електронске комуникационе услуге које се реализују помоћу уређаја за пренос података који су прикључени на јавну комуникациону мрежу, без коришћења јавних IP адреса. </p>
			<p class="Basic-Paragraph"><span class="italik">– Услуга дистрибуције медијских садржаја</span> обухвата дистрибуцију радијских и телевизијских програма, односно аудио-визуелних медијских садржаја и са њима повезаних услуга преко кабловске, широкопојасне бежичне, сателитске и других мрежа, а која се наплаћује, на основу уговора закљученог између оператора и корисника или на неки други начин (кроз рачун за услуге мобилне мреже, куповином посебних картица и сл.).</p>
			<p class="Basic-Paragraph"><span class="italik">– Коришћење радио фреквенција по режиму општег овлашћења</span> у смислу овог правилника значи њихово коришћење у фреквенцијским опсезима за које се не издају појединачне дозволе, а за које је потребно евидентирање у складу са општим актом Агенције који регулише начин коришћења радио-фреквенција по режиму општег овлашћења.</p>
			<p class="Basic-Paragraph"><span class="italik">– Додатне комуникационе услуге за претплатнике јавне говорне услуге на фиксној локацији, </span>су услуге које оператор јавне говорне услуге на фиксној локацији пружа својим претплатницима, а реализују се преко Интернета коришћењем апликација за комуникационе услуге инсталираних на терминалним уређајима.</p>
			<p class="bold">1. Обавештавање о отпочињању, промени и окончању делатности електронских комуникација, као и достављање других података и информација</p>
			<p class="italik">1.1. Отпочињање делатности</p>
			<p class="clan">Члан 3.</p>
			<p class="Basic-Paragraph">Лице које намерава да обавља делатност електронских комуникација по режиму општег овлашћења је дужно, да најмање 15 дана пре отпочињања обављања делатности електронских комуникација, о томе обавести Регулаторну агенцију за електронске комуникације и поштанске услуге (у даљем тексту: Агенција) у писаном облику на обрасцу обавештења (образац ОБ). </p>
			<p class="Basic-Paragraph">Лице које намерава да обавља делатност електронских комуникација преко сопствене електронске комуникационе мреже за коју је потребно коришћење радио-фреквенција за које се појединачне дозволе издају јавним надметањем, дужно је да претходно добије такву појединачну дозволу. </p>
			<p class="Basic-Paragraph">Лице које намерава да обавља делатност електронских комуникација за коју је неопходно коришћење радио-фреквенција за које се појединачне дозволе издају на захтев, дужно је да поднесе попуњен образац ОБ из става 1. овог члана, пре подношења захтева за издавање појединачне дозволе за коришћење радио-фреквенција. Услов за отпочињање те делатности је добијање појединачне дозволе за коришћење радио-фреквенција. </p>
			<p class="Basic-Paragraph">Лице које намерава да обавља делатност електронских комуникација за коју је неопходно коришћење радио-фреквенција по режиму општег овлашћења, а које се евидентира, дужно је да поднесе пријаву у складу са одговарајућим општим актом Агенције. Агенција евидентира коришћење радио-фреквенција по режиму општег овлашћења уписом у одговарајући регистар уколико су испуњени услови прописани општим актом Агенције. </p>
			<p class="Basic-Paragraph">Лице које намерава да обавља делатност електронских комуникација за коју је неопходно коришћење нумерације, пре подношења захтева за добијање дозволе за коришћење нумерације мора бити уписано од стране Агенције у евиденцију оператора јавних комуникационих мрежа и услуга. </p>
			<p class="italik">1.2. Пријављивање и садржај обавештења</p>
			<p class="clan">Члан 4.</p>
			<p class="Basic-Paragraph">Обавештење садржи све податке, који су потребни за идентификацију оператора који обавља делатност електронских комуникација, кратак опис сопствене електронске комуникационе мреже и/или услуге на које се обавештење односи, предвиђени датум почетка промене или окончања делатности и мора бити оверено и потписано од стране лица овлашћеног за заступање.</p>
			<p class="Basic-Paragraph">Уз обавештење из става 1. овог члана оператор је дужан да достави:</p>
			<p class="Basic-Paragraph">1) извод из регистра привредних друштава или другог одговарајућег регистра, уколико није уписан у евиденцију оператора као оператор који поседује јавну комуникациону мрежу и/или пружа јавну комуникациону услугу;</p>
			<p class="Basic-Paragraph">2) модел уговора за услуге које се пружају корисницима, и/или</p>
			<p class="Basic-Paragraph">3) текст општих услова за пружање услуга.</p>
			<p class="Basic-Paragraph">Кратак опис електронске комуникационе мреже из става 1. овог члана доставља се уз пријаву и садржи: </p>
			<p class="Basic-Paragraph">1) опис и намену електронске комуникационе мреже у складу са захтевом унетим у Oбразац  ОБ;</p>
			<p class="Basic-Paragraph">2) шематски приказ електронске комуникационе мреже са назнаком локација њених чворова; </p>
			<p class="Basic-Paragraph">3) основне карактеристике примењених система преноса (технологија реализације, капацитети, употребљени ресурси и инфраструктура); </p>
			<p class="Basic-Paragraph">4) податке о броју корисника које електронска комуникациона мрежа треба да опслужује; </p>
			<p class="Basic-Paragraph">5) опис предвиђених тачака приступа за повезивања са другим мрежама; </p>
			<p class="Basic-Paragraph">6) податке о подручју које електронска комуникациона мрежа опслужује (општина/град/регион/територија Републике Србије); </p>
			<p class="Basic-Paragraph">7) податке о систему за управљање и надгледање мреже; </p>
			<p class="Basic-Paragraph">8) приказ система напајања појединих сегмената електронске комуникационе мреже; </p>
			<p class="Basic-Paragraph">9) податке о усаглашености са препорукама, стандардима и техничким прописима. </p>
			<p class="Basic-Paragraph">Кратак опис електронских комуникационих услуга из става 1. овог члана доставља се уз пријаву и да садржи: </p>
			<p class="Basic-Paragraph">1) податке о подручју пружања услуге; </p>
			<p class="Basic-Paragraph">2) опис услуге која се пружа и начин на који се услуга пружа, и то тако да се прецизира врста мреже преко које се пружа наведена услуга;</p>
			<p class="Basic-Paragraph">3) техничко решење за евидентирање корисника и тарифирање пружених услуга; </p>
			<p class="Basic-Paragraph">4) податке о контроли квалитета пружених услуга; </p>
			<p class="Basic-Paragraph">5) податке о заштити корисника и безбедности и приватности комуникација.</p>
			<p class="Basic-Paragraph">Оператор је дужан да о свакој промени података из обавештења обавести Агенцију у писаном облику у року од 15 дана, од дана настанка промене.</p>
			<p class="italik">1.3. Промена и окончање делатности</p>
			<p class="clan">Члан 5.</p>
			<p class="Basic-Paragraph">Оператор је дужан да о свакој промени или престанку обављања делатности електронских комуникација, Агенцији достави обавештење у писаном облику, оверено и потписано од стране лица овлашћеног за заступање, најкасније у року од 15 дана од дана настанка промене или престанка обављања делатности електронских комуникација, као и одговарајућу документацију којом то потврђује.</p>
			<p class="italik">1.4. Издавање потврде о упису података у евиденцију оператора</p>
			<p class="clan">Члан 6.</p>
			<p class="Basic-Paragraph">Агенција по службеној дужности, као и на захтев оператора, издаје потврду о упису података у евиденцију оператора јавних комуникационих мрежа и услуга у року од седам дана од дана пријема обавештења са потпуном документацијом. </p>
			<p class="Basic-Paragraph">Потврда из става 1. овог члана дата је у прилогу овог правилника и чини његов саставни део. </p>
			<p class="italik">1.5. Услови брисања оператора из евиденције</p>
			<p class="clan">Члан 7.</p>
			<p class="Basic-Paragraph">Агенција брише оператора из евиденције оператора јавних комуникационих мрежа и услуга у следећим случајевима: </p>
			<p class="Basic-Paragraph">1) када оператор у писаном облику обавести Агенцију о престанку обављања делатности, даном престанка обављања делатности у складу са чланом 5. овог правилника; </p>
			<p class="Basic-Paragraph">Изузетно уколико оператор обавести Агенцију о престанку обављања делатности електронских комуникација након истека рока из члана 5. овог правилника, Агенција брише оператора из евиденције са даном достављања обавештења у писаном облику; </p>
			<p class="Basic-Paragraph">2) ако оператор не обавља делатност електронских комуникација дуже од шест месеци непрекидно, односно не испуњава обавезе прописане Законом и важећим подзаконским актима, даном утврђеним решењем Агенције; </p>
			<p class="Basic-Paragraph">3) ако се оператору правноснажном судском пресудом забрани обављање делатности електронских комуникација, даном утврђеним том пресудом;</p>
			<p class="Basic-Paragraph">4) када је оператор брисан из регистра привредних друштава или другог одговарајућег регистра, даном брисања из наведеног регистра. </p>
			<p class="italik">1.6. Вођење евиденције</p>
			<p class="clan">Члан 8.</p>
			<p class="Basic-Paragraph">Агенција води и ажурира евиденцију оператора јавних комуникационих мрежа и услуга у електронској форми, која је доступна на Интернет страници Агенције.</p>
			<p class="Basic-Paragraph">Евиденција оператора јавних комуникационих мрежа и услуга води се у форми регистра. </p>
			<p class="Basic-Paragraph">Регистар из става 2. овог члана  садржи следеће податке: </p>
			<p class="Basic-Paragraph">1) редни број уписа; </p>
			<p class="Basic-Paragraph">2) име, односно назив оператора, адресу, односно седиште, матични број и порески идентификациони број (ПИБ), као и име и презиме лица овлашћеног за заступање; </p>
			<p class="Basic-Paragraph">3) о повезаном правном лицу или огранку за операторе из члана 40. Закона; </p>
			<p class="Basic-Paragraph">4) кратак опис јавних комуникационих мрежа, односно комуникационих услуга; </p>
			<p class="Basic-Paragraph">5) датум почетка, односно престанка обављања делатности оператора, и </p>
			<p class="Basic-Paragraph">6) друге потребне податке од значаја за упис у регистар. </p>
			<p class="Basic-Paragraph">Регистар из ст. 2. и 3. овог члана води се на основу података из обавештења прописаних одредбом чл. 3, 4. и 5. овог правилника.</p>
			<p class="bold">2. Плаћање накнаде</p>
			<p class="clan">Члан 9.</p>
			<p class="Basic-Paragraph">Накнада се плаћа у складу са Законом и општим актима Агенције, и то за:</p>
			<p class="Basic-Paragraph">1. коришћење нумерације, од дана издавања дозволе за коришћење нумерације; </p>
			<p class="Basic-Paragraph">2. коришћење радио-фреквенција, од дана почетка коришћења утврђеног решењем из појединачне дозволе за коришћење радио-фреквенције; </p>
			<p class="Basic-Paragraph">3. обављање делатности електронских комуникација, од дана отпочињања делатности електронских комуникација по режиму општег овлашћења; </p>
			<p class="Basic-Paragraph">4. пружање услуга из надлежности Агенције. </p>
			<p class="italik">2.1. Одређивање висине накнаде</p>
			<p class="clan">Члан 10.</p>
			<p class="Basic-Paragraph">Накнаду за коришћење нумерације, радио-фреквенција и обављање делатности електронских комуникација, плаћа оператор, у износу који се одређује на годишњем нивоу, решењем које доноси Агенција у складу са општим актом којим се утврђује висина и начин плаћања те накнаде.</p>
			<p class="Basic-Paragraph">Висина накнаде за обављање делатности електронских комуникација утврђује се у складу са Законом и општим актом Агенције, а на основу података о оствареном приходу оператора од обављања делатности електронских комуникација, према врсти електронске комуникационе мреже или услуге.</p>
			<p class="Basic-Paragraph">Остварени приход од обављања делатности електронских комуникација, према врсти електронске комуникационе мреже или услуге, је приход исказан у годишњем финансијском извештају достављеном за јавно објављивање у складу са прописима који уређују рачуноводство за пословну годину за коју се плаћа накнада.</p>
			<p class="Basic-Paragraph">Оператори који немају обавезу састављања годишњих финансијских извештаја у складу са прописима који уређују рачуноводство, податке о оствареном приходу од обављања делатности електронских комуникација, према врсти електронске комуникационе мреже или услуге, исказују на начин како то чине према надлежним организационим јединицама Пореске управе Републике Србије.</p>
			<p class="Basic-Paragraph">Податке о оствареном приходу од обављања делатности електронских комуникација, према врсти електронске комуникационе мреже или услуге, оператори исказују у Обрасцу ИФН – Подаци од значаја за утврђивање висине годишње накнаде за обављање делатности електронских комуникација, који је одштампан уз овај правилник и чини његов саставни део (у даљем тексту: Образац ИФН).</p>
			<p class="Basic-Paragraph">Оператори су дужни да Образац ИФН доставе Агенцији најкасније у року од осам дана од дана који је прописима који уређују рачуноводство прописан као дан за достављање финансијских извештаја Агенцији за привредне регистре за јавно објављивање.</p>
			<p class="Basic-Paragraph">Оператор који у току пословне године отпочне са обављањем делатности електронских комуникација, у обавези је да, истовремено са подношењем обавештења из члана 3. правилника, Агенцији достави Образац ИФН у коме исказује податке о процењеном приходу од обављања делатности електронских комуникација, према врсти електронске комуникационе мреже или услуге, за ту пословну годину, а у циљу утврђивања аконтације накнаде за обављање делатности електронских комуникација. </p>
			<p class="Basic-Paragraph">Оператор који у току пословне године отпочне са обављањем делатности електронских комуникација након донете одлуке о испуњености услова за издавање појединачних дозвола по спроведеном поступку јавног надметања, дужан је да Агенцији достави Образац ИФН у коме исказује податке о процењеном приходу од обављања делатности електронских комуникација, према врсти електронске комуникационе мреже или услуге, за ту пословну годину, у року од 15 дана од дана пријема наведене одлуке, а у циљу утврђивања аконтације накнаде за обављање делатности електронских комуникација.</p>
			<p class="Basic-Paragraph">Oператор који има обавезу састављања годишњег финансијског извештаја, у складу са прописима који уређују рачуноводство, а који у току пословне године престане са обављањем делатности електронских комуникација, дужан је да Агенцији достави податке из става 5. овог члана, најкасније у року од осам дана од дана, који је прописима који уређују рачуноводство прописан као дан за достављање истих Агенцији за привредне регистре за јавно објављивање.</p>
			<p class="Basic-Paragraph">Oператор који нема обавезу састављања годишњег финансијског извештаја, у складу са прописима који уређују рачуноводство, а који у току пословне године престане са обављањем делатности електронских комуникација, дужан је да Агенцији достави податке из става 5. овог члана на начин и у року који је прописан за достављање финансијског резултата пословања, надлежним организационим јединицама Пореске управе Републике Србије. </p>
			<p class="Basic-Paragraph">Утврђени износ годишње накнаде оператор је дужан да плати у року од 15 дана од дана достављања решења из става 1. овог члана.</p>
			<p class="clan">Члан 11.</p>
			<p class="Basic-Paragraph">Оператору, који по основу плаћања накнаде за обављање делатности електронских комуникација, за нумерацију и за коришћење радио-фреквенција има доспеле, а неизмирене обавезе у износу до 500.000,00 динара може се одобрити одлагање плаћања тих обавеза, и то најкасније до 1. децембра текуће године.</p>
			<p class="Basic-Paragraph">Оператору, који по основу плаћања накнаде за обављање делатности електронских комуникација, за нумерацију и за коришћење радио-фреквенција има доспеле, а неизмирене обавезе у износу преко 500.000,00 динара, може се одобрити плаћање накнаде у више рата, и то најкасније до 1. децембра текуће године.</p>
			<p class="Basic-Paragraph">О одлагању плаћања накнаде, односно плаћању накнаде у више рата, Агенција доноси решење на основу појединачног захтева оператора.</p>
			<p class="Basic-Paragraph">Ако је коначним решењем утврђен мањи износ накнаде од аконтационо наплаћеног износа накнаде, оператор може захтевати повраћај више уплаћених средстава. </p>
			<p class="Basic-Paragraph">Неблаговремено плаћање утврђеног износа накнаде за обављање делатности електронских комуникација, за нумерацију и за коришћење радио-фреквенција има за последицу обрачунавање и наплату камате у складу са законом којим се уређује висина стопе законске затезне камате.</p>
			<p class="bold">3. Пројектовање, изградња или постављање, коришћење и одржавање електронске комуникационе мреже и припадајућих средстава</p>
			<p class="clan">Члан 12.</p>
			<p class="Basic-Paragraph">Оператор је дужан да електронске комуникационе мреже и припадајућа средства пројектује, гради или поставља, користи и одржава у складу са: </p>
			<p class="Basic-Paragraph">1) прописаним техничким и другим захтевима; </p>
			<p class="Basic-Paragraph">2) прописима којима се уређује просторно планирање и изградња, област заштите животне средине, као и област заштите културних добара; </p>
			<p class="Basic-Paragraph">3) законом и прописима тако да се не изазивају сметње у раду других електронских комуникационих мрежа, припадајућих средстава и електронске комуникационе опреме. </p>
			<p class="Basic-Paragraph">Електронска комуникациона мрежа, припадајућа средства, електронска комуникациона опрема и терминална опрема не смеју проузроковати недозвољене електромагнетске сметње, које могу штетно утицати на рад других електронских и осталих уређаја и постројења у њиховој близини. </p>
			<p class="Basic-Paragraph">Електронска комуникациона мрежа, припадајућа средства, електронска комуникациона опрема и терминална опрема морају имати одговарајућу имуност на електромагнетске сметње. </p>
			<p class="Basic-Paragraph">Оператори који обезбеђују пасивну инфраструктуру другим операторима (нпр. кабловска канализација, оптички каблови, неосветљена оптичка влакна, стубови и др.) имају обавезу да доставе Агенцији одговарајуће податке у складу са Законом и општим актом Агенције који регулише начин прикупљања и објављивања података о капацитетима електронских комуникационих мрежа.</p>
			<p class="bold">4. Контрола изложености становништва електромагнетским пољима</p>
			<p class="clan">Члан 13.</p>
			<p class="Basic-Paragraph">Агенција мери ниво електромагнетског поља за електронске комуникационе мреже, припадајућа средства, електронску комуникациону опрему и терминалну опрему у складу са законом и одговарајућим општим актом Агенције и дужна је да прекорачења утврђена приликом мерења пријави надлежној инспекцији. </p>
			<p class="bold">5. Обезбеђивање испуњености прописаних техничких и других захтева</p>
			<p class="clan">Члан 14.</p>
			<p class="Basic-Paragraph">Обезбеђивање испуњености прописаних техничких и других захтева односи се на: </p>
			<p class="Basic-Paragraph">1) комуникациону инфраструктуру; </p>
			<p class="Basic-Paragraph">2) целину и сегменте електронских комуникационих мрежа, и </p>
			<p class="Basic-Paragraph">3) припадајућа електронска комуникациона средства. </p>
			<p class="Basic-Paragraph">Обавезни минимум техничких захтева који мора бити испуњен односи се на суштинске захтеве: </p>
			<p class="Basic-Paragraph">1) заштиту здравља; </p>
			<p class="Basic-Paragraph">2) безбедност и сигурност; </p>
			<p class="Basic-Paragraph">3) заштиту животне средине, и </p>
			<p class="Basic-Paragraph">4) заштиту потрошача. </p>
			<p class="Basic-Paragraph">Контрола изградње или постављања, коришћења и одржавања, као и заједничког коришћења електронских комуникационих мрежа и припадајућих средстава, врши се у складу са Законом, посебним законима којима се уређује просторно планирање и изградња, област заштите животне средине, као и област заштите културних добара.</p>
			<p class="clan">Члан 15.</p>
			<p class="Basic-Paragraph">Оператор јавну говорну услугу на фиксној локацији, пружа у потпуности преко сопствене јавне комуникационе мреже, или преко сопствене јавне комуникационе мреже уз коришћење одговарајућих ресурса изнајмљених од оператора регистрованих за изнајмљивање ресурса електронске комуникационе мреже, при чему се сопствена мрежа састоји из једне или више фиксних кабловских мрежа и/или бежичних мрежа за приступ, реализованих у фреквенцијским опсезима за које се појединачна дозвола издаје по спроведеном поступку јавног надметања. </p>
			<p class="Basic-Paragraph">Оператор из става 1. овог члана је дужан да:</p>
			<p class="Basic-Paragraph">– услугу пружа у сагласности са одговарајућим препорукама Међународне уније за телекомуникације, Законом и општим актима Агенције, којима су прописане вредности параметара квалитета јавне говорне услуге на фиксној локацији; </p>
			<p class="Basic-Paragraph">– обезбеди доступност бројева из националног и међународног плана нумерације;</p>
			<p class="Basic-Paragraph">– изврши међуповезивање са осталим домаћим и иностраним операторима и својим корисницима обезбеди да упућују и примају позиве према и од бројева из националног и међународног плана нумерације;</p>
			<p class="Basic-Paragraph">– обезбеди приступ хитним службама;</p>
			<p class="Basic-Paragraph">– обезбеди безбедност и интегритет јавних комуникационих мрежа и услуга;</p>
			<p class="Basic-Paragraph">– обезбеди квалитет услуга прописан актима Агенције и уговором потписаним са корисником;</p>
			<p class="Basic-Paragraph">– обезбеди заштиту сопствених претплатника;</p>
			<p class="Basic-Paragraph">– обезбеди посебне техничке и организационе услове (уређаје и програмску подршку), за тајност електронских комуникацијa, законито пресретање и задржавање података.</p>
			<p class="clan">Члан 16.</p>
			<p class="Basic-Paragraph">Oператор јавно доступних телефонских услуга је сагласно члану 80. Закона дужан да обезбеди систем који омогућава географско лоцирање терминалног уређаја у реалном времену за све кориснике јавне електронске комуникационе мреже.</p>
			<p class="Basic-Paragraph">Систем из става 1. овог члана мора да обезбеди податке о локацији мобилног терминалног уређаја са минималном прецизношћу, и то:</p>
			<p class="Basic-Paragraph">– у насељеном месту 200 метара у случају када је захтев инициран са мрежне стране, односно 100 метара у случају када је захтев инициран са стране терминалног уређаја;</p>
			<p class="Basic-Paragraph">– ван насељеног места 1500 метара у случају када је захтев инициран са мрежне стране, односно 100 метара у случају када је захтев инициран са стране терминалног уређаја.</p>
			<p class="Basic-Paragraph">Оператор из става 1. овог члана је у обавези да обезбеди ажурне и тачне податке о базним станицама, идентитету позивајућег претплатника, локацији са које је позив упућен и позивајућем броју.</p>
			<p class="bold">6. Међуповезивање, приступ и обезбеђивање интероперабилности мрежа и услуга</p>
			<p class="clan">Члан 17.</p>
			<p class="Basic-Paragraph">Оператор има право да, у складу са одредбама Закона и општим актом Агенције, оствари међуповезивање са другим оператором, као и приступ елементима мреже и припадајућим средствима другог оператора, ради пружања електронских комуникационих услуга крајњим корисницима. </p>
			<p class="Basic-Paragraph">Оператор који прими захтев за међуповезивање, односно приступ, дужан је да ступи у преговоре о условима међуповезивања, односно приступа, са оператором који је поднео захтев. </p>
			<p class="Basic-Paragraph">Технички и комерцијални услови међуповезивања, односно приступа, на националном и међународном нивоу, уређују се уговором између оператора. </p>
			<p class="Basic-Paragraph">Оператор је дужан да чува поверљивост информација прибављених пре, током или након преговора или закључења уговора о међуповезивању, односно приступу, као и да их користи само за сврхе ради којих су дате. </p>
			<p class="Basic-Paragraph">Ако оператори електронских комуникација не постигну договор у вези са међуповезивањем, односно приступом, у року од 60 дана од дана почетка преговора, и када је то неопходно ради заштите интереса крајњих корисника или обезбеђивања интероперабилности, Агенција, на захтев заинтересоване стране или по службеној дужности, доноси решење којим се утврђује међуповезивање, односно приступ, укључујући техничке и комерцијалне услове. </p>
			<p class="bold">7. Обезбеђивање комуникације између служби за хитне интервенције и надлежних органа и организација, као и обавештавање јавности у случају природних катастрофа и хаварија</p>
			<p class="clan">Члан 18.</p>
			<p class="Basic-Paragraph">Оператор је у обавези да обезбеди међуповезивање са електронском комуникационом мрежом за посебне намене у случајевима и на начин предвиђен одредбом члана 54. Закона.</p>
			<p class="Basic-Paragraph">Технички услови и накнаде за међуповезивање из става 1. овог члана утврђују се решењем које доноси Агенција. </p>
			<p class="Basic-Paragraph">За време ванредних ситуација оператор је дужан да, на захтев надлежног органа, прилагоди коришћење своје електронске комуникационе мреже и опреме насталој ситуацији и/или да их стави на располагање и употребу надлежним органима. </p>
			<p class="bold">8. Учешће у финансирању универзалног сервиса</p>
			<p class="clan">Члан 19.</p>
			<p class="Basic-Paragraph">Оператор има обавезу финансирања универзалног сервиса, у складу са Законом и одговарајућим општим актом Агенције. </p>
			<p class="Basic-Paragraph">Агенција посебним решењем утврђује висину средстава која оператори плаћају на име финансирања универзалног сервиса у претходном обрачунском периоду, на начин којим се најмање нарушавају односи на тржишту и сразмерно уделу оператора на њему при чему укупан износ уплата свих оператора одговара укупном утврђеном износу прекомерних трошкова. </p>
			<p class="bold">9. Обезбеђивање доступности нумерације крајњим корисницима</p>
			<p class="clan">Члан 20.</p>
			<p class="Basic-Paragraph">Уколико је за пружање услуге потребно коришћење бројева или адреса из Плана нумерације, оператор је у обавези да, у складу са Законом и Планом нумерације, поднесе Агенцији захтев за издавање дозволе за коришћење нумерације. </p>
			<p class="Basic-Paragraph">Географски бројеви из Плана нумерације додељују се искључиво операторима који пружају јавну говорну услугу на фиксној локацији у складу са одредбом члана 15. овог правилника или у сврху обезбеђивања универзалног сервиса.</p>
			<p class="bold">10. Пружање услуга коришћењем радио-фреквенција по режиму општег овлашћења</p>
			<p class="clan">Члан 21.</p>
			<p class="Basic-Paragraph">Уколико је за пружање услуге потребно коришћење радио-фреквенција по режиму општег овлашћења, оператор је у обавези да се евидентира као ималац права коришћења радио-фреквенција по режиму општег овлашћења и да наведене радио-фреквенције користи на начин и под условима који су прописани општим актом Агенције који ближе уређује начин коришћења радио-фреквенција по режиму општег овлашћења.</p>
			<p class="bold">11. Обавеза преноса медијских садржаја</p>
			<p class="clan">Члан 22.</p>
			<p class="Basic-Paragraph">На захтев органа надлежног за радиодифузију, Агенција поступа у складу са чланом 101. Закона и одређује оператора који је дужан да преноси један или више радијских или телевизијских програма на националном, покрајинском, регионалном или локалном нивоу, када су испуњени услови прописани Законом.</p>
			<p class="bold">12. Заштита права потрошача у области електронских комуникација</p>
			<p class="italik">12.1. Општа правила пружања услуга</p>
			<p class="clan">Члан 23.</p>
			<p class="Basic-Paragraph">Услуге се морају пружати у складу са законом и професионалном етиком у циљу заштите потрошача. </p>
			<p class="Basic-Paragraph">Услуге се не смеју пружати, нити нудити, на начин којим се вређају или злоупотребљавају положај и/или особине појединаца или група људи. </p>
			<p class="Basic-Paragraph">Оператор је дужан да, у складу са својим техничким могућностима, осигура једнаку доступност својих услуга особама са инвалидитетом. </p>
			<p class="italik">12.2. Општа правила за промовисање услуга</p>
			<p class="clan">Члан 24.</p>
			<p class="Basic-Paragraph">У свим промотивним активностима услуга мора бити детаљно описана и мора садржати цену, на такав начин да опис услуге кориснику буде јасан, разумљив, лако уочљив и читљив. </p>
			<p class="Basic-Paragraph">Забрањено је обмањивање корисника услуга пружањем погрешних, непотпуних или других информација које могу довести у заблуду у погледу услова пружања услуге, као и прикривање информација које су потребне кориснику да донесе одлуку о коришћењу услуге. </p>
			<p class="Basic-Paragraph">Ако је потребно додатно плаћање, изнад цене, за услуге са додатом вредношћу, ради постизања веће промотивне користи, тада такво додатно плаћање треба навести у промотивним активностима из става 1. овог члана на јасан, лако разумљив и читљив начин. </p>
			<p class="Basic-Paragraph">Услуге не смеју бити означене као „бесплатне”, осим ако су као такве одређене Планом нумерације. Посебне користи које се остварују употребом услуга не смеју бити означене као „бесплатне”, него као поклон који се добија за коришћење услуге. </p>
			<p class="Basic-Paragraph">Промотивне активности морају садржати име и детаље контакта оператора услуга с додатом вредношћу, контакт телефонски број који не сме бити из категорије бројева с додатом вредношћу, или информацију о једноставном и бесплатном начину проналажења тих података. </p>
			<p class="Basic-Paragraph">Цене услуга морају садржати износ пореза на додату вредност. Ако се цене приступа услугама из мобилних и фиксних електронских комуникационих мрежа разликују, све цене треба засебно приказати. </p>
			<p class="Basic-Paragraph">Визуелни промотивни материјал мора да садржи информацију о ценама која се једноставно проналази и чита, и која је јасна, лако разумљива и читљива просечном кориснику. Цена услуге мора бити написана на исти начин (фонт, величина, боја, подлога, облик итд.) као и телефонски број или адреса услуге. </p>
			<p class="Basic-Paragraph">Промотивни материјал који се само слуша, без визуелне интерпретације (нпр. радио реклама), мора садржати информацију о цени, прочитану јасно и полагано. </p>
			<p class="Basic-Paragraph">Код промотивних активности које се преносе путем телевизије или неких других аудио-визуелних медија, информација о цени се мора приказати, било визуелно, било гласом, на исти начин на који се приказује број услуге, и треба је понављати када се понавља број који треба назвати. Визуелне презентације морају бити довољно видљиве и довољно полагане да се могу прочитати и разумети код уобичајене удаљености од екрана. Звучне презентације морају бити изговорене полагано и јасно. </p>
			<p class="Basic-Paragraph">Услуге које пружају садржај намењен искључиво одраслим особама, пре почетка пружања услуга, уз информацију о цени позива и почетку наплате, морају садржати поруку упозорења (нпр. „Ако имате мање од 18 година и немате дозволу родитеља/старатеља, одмах прекините позив”). </p>
			<p class="italik">12.3. Садржај огласа за услугу</p>
			<p class="clan">Члан 25.</p>
			<p class="Basic-Paragraph">Сваки оглас за услугу мора садржати опис услуге или информацију на који начин се може добити потпун опис услуге. </p>
			<p class="Basic-Paragraph">Услуга мора бити описана на начин да опис услуге буде јасан, лако разумљив и читљив кориснику. </p>
			<p class="Basic-Paragraph">Сваки оглас који се односи на услуге са додатом вредношћу, мора садржати цене, које ће се налазити поред телефонског броја или адресе, написане на исти начин (фонт, величина, облик, боја, подлоге, итд.) као број. </p>
			<p class="Basic-Paragraph">Оглас за услугу, чији је садржај пружање професионалне помоћи и информација, мора садржати идентитет и одговарајуће професионалне квалификације лица, или професионалне организације која је одговорна за пружање конкретних информација. </p>
			<p class="Basic-Paragraph">Уз сваки објављени оглас за услугу у јавним гласилима, потребно је објавити назив, пуну адресу седишта и матични број оператора услуга с додатом вредности, те контакт телефонски број, који не сме бити из категорије бројева с додатом вредношћу.</p>
			<p class="italik">12.4. Уговор између оператора и корисника</p>
			<p class="clan">Члан 26.</p>
			<p class="Basic-Paragraph">Међусобна права и обавезе оператора и корисника уређују се уговором који се закључује у писаној форми, на начин уређен Законом. </p>
			<p class="Basic-Paragraph">На међусобна права и обавезе оператора и корисника које се не уређују уговором, примењују се општи услови оператора за пружање услуга. </p>
			<p class="Basic-Paragraph">Општи услови из става 2. овог члана треба да садрже све елементе уговора из става 1. овог члана, осим рока важења уговора и услова под којим се продужава или раскида уговор. </p>
			<p class="Basic-Paragraph">Уговор из става 1. овог члана сматра се закљученим и за додатне услуге које су доступне претплатнику под општим условима, које утврђује оператор. Оператор је у обавези да у том случају пошаље претплатнику писану потврду о активирању додатне услуге заједно са условима за почетак и престанак коришћења исте или електронску потврду ако је уговором предвиђено. </p>
			<p class="Basic-Paragraph">Претплатник је у обавези да обезбеди исправну кућну инсталацију и да је о свом трошку одржава. Терминална опрема претплатника мора да задовољава прописане техничке услове и стандарде у складу са позитивним прописима. </p>
			<p class="Basic-Paragraph">Оператор не сме да одбије повезивање терминалне опреме претплатника која задовољава прописане техничке услове и стандарде у складу са позитивним прописима. У случају да терминална опрема претплатника не задовољава прописане техничке услове и стандарде оператор може одбити да исту повеже на своју комуникациону мрежу. Уколико се утврди да је терминална опрема претплатника већ повезана на комуникациону мрежу оператора, на захтев надлежног органа, оператор је у обавези да је искључи са своје комуникационе мреже ако је претходно утврђено да ова опрема не задовољава прописане техничке услове и стандарде. </p>
			<p class="Basic-Paragraph">У случају закључења уговора у коме је одређен пробни период коришћења услуге, а у оквиру кога претплатник може исту отказати без накнаде, оператор мора обавестити претплатника услуге писаним путем, и то слањем писмена на адресу за пријем поште за коју се определио претплатник приликом закључења уговора (кућна адреса или електронска адреса), најкасније осам дана пре истека пробног периода, да се од одређеног датума уговор не може раскинути без накнаде.</p>
			<p class="Basic-Paragraph">Уговор из става 1. овог члана не може садржати могућност привремене обуставе пружања услуге или раскида претплатничког уговора, ако је претплатник повредио одредбе неког другог уговора закљученог са истим оператором, нити могућност избегавања или ограничавања испуњења уговорних обавеза, на штету претплатника. </p>
			<p class="italik">12.5. Обавештавање о условима уговора и ценама услуга</p>
			<p class="clan">Члан 27.</p>
			<p class="Basic-Paragraph">Оператор је дужан да своју услугу понуди на начин који претплатника, односно корисника јасно и недвосмислено обавештава о условима закључења уговора и ценовнику услуга.</p>
			<p class="Basic-Paragraph">Ценовник услуга, у зависности од понуђених врста услуга, садржи: цене појединачних услуга, пакета услуга и других додатних услуга које оператори пружају, висину једнократне накнаде за прикључење, висину месечне накнаде за приступ електронској комуникационој мрежи или услузи, обрачунску јединицу (минут разговора, количина пренетих података и сл.), обрачунско раздобље за услуге и тарифни интервал, опис посебних услова за приступ заштићеним садржајима или услугама са додатом вредношћу, обавештење о трошковима одржавања и доступним пакетима услуга, обавештење о попустима и промотивним пакетима, накнадама за превремени раскид претплатничког уговора и повраћају трошкова у односу на терминалну опрему, начину плаћања услуга и трошковима у вези са различитим начинима плаћања, трошкове у вези са преносом броја, као и друге одредбе специфичне за одређену услугу. </p>
			<p class="Basic-Paragraph">Оператор је дужан да благовремено објављује транспарентне, упоредиве, адекватне и ажурне податке о важећим ценама и тарифама, накнадама услед раскида уговора, као и о стандардним условима у погледу приступа услугама и њиховог коришћења услуга у јасној, свеобухватној и лако доступној форми.</p>
			<p class="Basic-Paragraph">Оператор је дужан да опште услове уговора и ценовник услуга учини јавно доступним на начин прописан овим правилником.</p>
			<p class="Basic-Paragraph">Услови посебних облика плаћања услуга с додатом вредношћу морају бити саопштени кориснику на разумљив начин. </p>
			<p class="Basic-Paragraph">Оператор услуга с додатом вредношћу, који је дужан да исте пружа на начин прописан актом Агенције који регулише пружање ових услуга, је у обавези да кориснику који плаћа услугу омогући прекид употребе услуге у било ком тренутку, тако да се одмах обустави пружање услуге и уговорена наплата услуге. </p>
			<p class="Basic-Paragraph">Ако се услуга с додатом вредношћу користи за прикупљање донације свако оглашавање те услуге мора јасно назначити колики део цене услуге је намењен донацији за одређену сврху. Ако се донација прикупља у добротворне или хуманитарне сврхе, свако оглашавање мора јасно назначити и део који се односи на покривање трошкова оператора услуга. </p>
			<p class="Basic-Paragraph">Оператор је дужан да о условима уговора и ценовнику, као и свим њиховим изменама, без одлагања обавести претплатнике на погодан начин и достави их Агенцији најкасније на дан њиховог ступања на снагу. </p>
			<p class="Basic-Paragraph">За поједине услуге Агенција може да пропише и додатне услове.</p>
			<p class="italik">12.6. Измена услова пружања услуге</p>
			<p class="clan">Члан 28.</p>
			<p class="Basic-Paragraph">Оператор је дужан да на погодан начин (штампани прилог месечном рачуну, СМС порука, штампана брошура на продајном месту, на самом месечном рачуну, односно његовој полеђини, на својој Интернет страници, инфо каналу, путем средстава јавног информисања и сл.) обавести претплатника, најмање месец дана унапред, о намери једностране измене услова пружања услуге, као и о праву претплатника на раскид уговора пре истека периода на који је закључен, а нарочито у погледу спецификације услуга (садржај пакета). </p>
			<p class="Basic-Paragraph">Ако се најављеном једностраном изменом мењају битни услови уговора (промена цене, начина тарифирања, спецификација пакета и др.) на начин који није у корист претплатника, претплатник има право да, по пријему обавештења из става 1. овог члана, раскине уговор без обавезе плаћања трошкова у вези са раскидом, у складу са прописима који регулишу заштиту потрошача и Законом.</p>
			<p class="Basic-Paragraph">Обавештење из става 1. овог члана мора садржати јасну, детаљну и недвосмислену информацију о опису планиране промене и поуку претплатнику да има право на једнострани раскид уговора пре истека периода на који је закључен, без обавезе плаћања трошкова у вези са раскидом, ако се најављеним једностраним изменама битно мењају услови под којима је уговор закључен, на начин који није на корист претплатника, а нарочито у погледу спецификације услуга (садржај пакета) и услова за коришћење услуга у вези са понуђеним промотивним погодностима.</p>
			<p class="Basic-Paragraph">Обавештење из става 1. овог члана мора садржати опис услова под којим је уговор закључен, као и податке о томе на који начин се мењају ти услови, тако да поменуте информације буду међусобно упоредиве (табеларни приказ и сл.).</p>
			<p class="italik">12.7. Квалитет услуга</p>
			<p class="clan">Члан 29.</p>
			<p class="Basic-Paragraph">Оператор је одговоран да обезбеди квалитетан рад електронских комуникационих мрежа и квалитет услуга које пружа, у складу са прописима који уређују област електронских комуникација, актима Агенције, уговором закљученим са корисником, односно општим условима за пружање услуга оператора. </p>
			<p class="Basic-Paragraph">Оператор је одговоран за отклањање кварова и сметњи на електронској комуникационој мрежи и елементима мреже који се користи за пружање услуге, а који су у његовој надлежности. </p>
			<p class="Basic-Paragraph">Оператор обавља послове утврђивања места и узрока сметњи и кварова за њихово отклањање, при чему морају водити рачуна о благовременом и квалитетном отклањању сметњи и кварова. </p>
			<p class="Basic-Paragraph">Кварове и сметње из става 3. овог члана, оператор је дужан да отклони најкасније у року од 48 сати од тренутка њиховог настанка, без обзира да ли су настали на делу система или целом систему. </p>
			<p class="Basic-Paragraph">Уколико оператор није у могућности да отклони квар или сметњу у року из става 4. овог члана, дужан је да о томе на одговарајући начин обавести претплатнике и Агенцију и наведе разлоге за немогућност отклањања квара или сметње. </p>
			<p class="Basic-Paragraph">У случају да прекид траје дуже од 48 сати од тренутка његовог настанка, оператор је у обавези да износ месечне претплате умањи сразмерно периоду у коме није пружао услугу, за услуге за које се плаћа фиксна месечна претплата. </p>
			<p class="Basic-Paragraph">Оператор треба посебно да води рачуна о благовременом отклањању кварова и сметњи код посебних категорија претплатника као што су: домови за старије и немоћне особе, старије и/или инвалидне особе које живе у кући или стану и сл. </p>
			<p class="Basic-Paragraph">Агенција има право да провери веродостојност свих достављених података из овог члана у року од годину дана од дана њиховог пријема. </p>
			<p class="Basic-Paragraph">Оператор је у обавези да на прописан начин Агенцији достави податке о квалитету рада електронских комуникационих мрежа и квалитету пружених услуга у склопу годишњег извештаја, као и на захтев Агенције. </p>
			<p class="Basic-Paragraph">Агенција доноси акт којим се дефинишу параметри квалитета које је потребно мерити. </p>
			<p class="italik">12.8. Рачун са детаљном спецификацијом</p>
			<p class="clan">Члан 30.</p>
			<p class="Basic-Paragraph">Када се услуга наплаћује зависно од количине или квалитета, оператор је дужан да претплатнику, на његов захтев, изда рачун који садржи детаљну спецификацију пружених услуга са обрачуном задужења за сваку појединачну услугу, ради једноставне провере и контроле трошкова пружених услуга. </p>
			<p class="Basic-Paragraph">Подаци из претходног става не обухватају податке о позивима који су бесплатни, позивима службама за хитне интервенције, као ни податке неспојиве са одредбама закона којим се регулише заштита података о личности.</p>
			<p class="Basic-Paragraph">Рачун са детаљном спецификацијом пружених услуга, као и начин достављања рачуна претплатнику који је физичко лице, регулисани су прописима који уређују заштиту потрошача. </p>
			<p class="Basic-Paragraph">Оператор јавно доступних телефонских услуга је дужан да, у складу са својим техничким могућностима, претплатнику омогући на једноставан начин и без накнаде контролу трошкова, и то кроз забрану одлазних позива и слања електронских порука, када месечни трошкови тих услуга пређу унапред одређени износ, и забрану одређених врста одлазних позива, као и позива или слања електронских порука на одређене врсте бројева.</p>
			<p class="Basic-Paragraph">Унапред одређени износ из става 4. овог члана мора бити прецизиран у уговору закљученом између оператора и претплатника или у документу који је саставни део тог уговора.</p>
			<p class="Basic-Paragraph">Оператор из става 4. овог члана је дужан да у уговору или документу који је саставни део тог уговора, наведе врсте услуга за које постоје техничке могућности да се обезбеди контрола трошкова, како би претплатник унапред био упознат са истим.</p>
			<p class="italik">12.9. Приговор претплатника оператору</p>
			<p class="clan">Члан 31.</p>
			<p class="Basic-Paragraph">Претплатник може, у складу са чланом 113. Закона, у писаном облику да поднесе оператору приговор на износ којим је задужен за пружену услугу, односно на квалитет пружене услуге, као и да тражи накнаду штете, сагласно одредбама уговора о пружању услуге са нижим квалитетом од уговореног, у складу са Законом.</p>
			<p class="bold">13. Обезбеђивање доступности јасних и потпуних информација о ценама, условима приступа и коришћења и квалитету јавних комуникационих мрежа и услуга</p>
			<p class="clan">Члан 32.</p>
			<p class="Basic-Paragraph">Оператори су дужни да Агенцији редовно и благовремено достављају ажурне податке о ценама, условима за приступ и коришћење (укључујући ограничења) и квалитету јавних комуникационих мрежа и услуга у складу са захтевом, општим актима Агенције и одговарајућим појединачним актом. </p>
			<p class="Basic-Paragraph">Агенција има право и обавезу да на својој Интернет страници објави и ажурира податке из става 1. овог члана.</p>
			<p class="Basic-Paragraph">Оператори јавних мобилних комуникационих мрежа су дужни да на својој Интернет страници објављују мапе покривености територије Републике Србије сигналом својих мобилних мрежа, за сваку од постојећих технологија појединачно у складу законом, општим актима и одговарајућим појединачним актом.</p>
			<p class="bold">14. Заштита приватности и података о личности</p>
			<p class="clan">Члан 33.</p>
			<p class="Basic-Paragraph">Пресретање електронских комуникација којим се открива садржај комуникације није допуштено без пристанка корисника, осим на одређено време и на основу одлуке суда, ако је то неопходно ради вођења кривичног поступка или заштите безбедности Републике Србије, на начин предвиђен законом. </p>
			<p class="Basic-Paragraph">Одредба из става 1. овог члана не спречава снимање комуникација и са њима повезаних података о саобраћају, које се обавља ради доказивања комерцијалних трансакција или других пословних односа, у којима су обе стране свесне или би морале бити свесне или су изричито упозорене на то да обављена комуникација може да буде снимљена. </p>
			<p class="Basic-Paragraph">Коришћење електронских комуникационих мрежа и услуга ради чувања или приступања подацима похрањеним у терминалној опреми претплатника или корисника, дозвољено је под условом да је претплатнику или кориснику дато јасно и потпуно обавештење о сврси прикупљања и обраде података, у складу са законом којим се уређује заштита података о личности, као и да му је пружена прилика да такву обраду одбије. </p>
			<p class="Basic-Paragraph">Одредба става 3. овог члана не спречава техничко чување или приступ подацима у сврху обезбеђивања комуникације у оквиру електронских комуникационих мрежа или пружања услуга које је претплатник или корисник изричито затражио. </p>
			<p class="bold">15. Примена мера за спречавање и сузбијање злоупотреба и превара </p>
			<p class="clan">Члан 34.</p>
			<p class="Basic-Paragraph">Оператор је дужан да, у складу са прописима, примени одговарајуће техничке и друге мере, у циљу спречавања злоупотреба и превара у вези са коришћењем електронских комуникационих мрежа и услуга и да о томе унапред обавести корисника. </p>
			<p class="Basic-Paragraph">Оператор је дужан да, у складу са својим техничким могућностима, претплатнику омогући на једноставан начин и без накнаде забрану одлазних позива и слања електронских порука, када трошкови тих услуга пређу унапред утврђени износ и забрану одређених врста одлазних позива, као и позива или слања електронских порука на одређене врсте бројева. </p>
			<p class="bold">16. Примена мера за очување безбедности и интегритета јавних комуникационих мрежа</p>
			<p class="clan">Члан 35.</p>
			<p class="Basic-Paragraph">Оператор је дужан да, у складу са прописима, примени одговарајуће техничке и друге мере, ради обезбеђивања безбедности и интегритета јавних комуникационих мрежа и пружања услуга. </p>
			<p class="Basic-Paragraph">У циљу спречавања електромагнетских сметњи између електронских комуникационих мрежа, оператор је дужан да, у складу са прописима, примени одговарајуће техничке и друге мере. </p>
			<p class="Basic-Paragraph">Оператор је дужан да обавести Агенцију о свакој повреди безбедности и интегритета јавних комуникационих мрежа и услуга, која је значајно утицала на њихов рад, а нарочито о повредама које су имале за последицу нарушавање заштите података о личности или нарушавање приватности претплатника или корисника. </p>
			<p class="Basic-Paragraph">Агенција је овлашћена да обавести јавност о повреди безбедности и интегритета из става 3. овог члана, или да тражи од оператора да то сам уради, када процени да је објављивање такве информације у јавном интересу. </p>
			<p class="bold">17. Омогућавање вршења законитог пресретања електронских комуникација и приступа задржаним подацима</p>
			<p class="clan">Члан 36.</p>
			<p class="Basic-Paragraph">Оператор је дужан да омогући законито пресретање електронских комуникација и задржи податке о електронским комуникацијама у складу са Законом, општим актима, односно техничким условима сагласно члану 16. овог правилника и техничким захтевима које доноси надлежни орган сагласно члану 127. Закона. </p>
			<p class="bold">18. Прелазне и завршна одредба </p>
			<p class="clan">Члан 37. </p>
			<p class="Basic-Paragraph">Оператор јавно доступних телефонских услуга је у обавези да своје пословање и поступање усклади са одредбама члана 16. овог правилника, у року од шест (6) месеци од дана његовог ступања на снагу. </p>
			<p class="clan">Члан 38. </p>
			<p class="Basic-Paragraph">Даном ступања на снагу овог правилника престаје да важи Правилник о општим условима за обављање делатности електронских комуникација по режиму општег овлашћења („Службени гласник РС”, бр. 38/11, 44/11 – исправка и 13/14).</p>
			<p class="clan">Члан 39.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">Број 1-02-3400-1/17-4</p>
			<p class="potpis">У Београду, 18. јула 2018. године</p>
			<p class="potpis">Председник Управног одбора,</p>
			<p class="potpis"><span class="bold">Драган Ковачевић, </span>с.р.</p>
			<p class="clan" style="text-align: right">Прилози</p>
			<p>
			<a class="auto-style2" href="http://www.pravno-informacioni-sistem.rs/SlGlasnikPortal/prilozi/prilog_1.html&amp;doctype=reg&amp;abc=cba&amp;eli=true&amp;eliActId=426426&amp;regactid=426426" target="_blank">
			Прилог 1 - Обавештење оператора за упис у евиденцију (Образац ОБ)</a></p>
			<p>
			<a class="auto-style2" href="http://www.pravno-informacioni-sistem.rs/SlGlasnikPortal/prilozi/prilog_2.html&amp;doctype=reg&amp;abc=cba&amp;eli=true&amp;eliActId=426426&amp;regactid=426426" target="_blank">
			Прилог 2 - Потврда о упису података у евиденцију оператера јавних 
			комуникационих мрежа и услуга </a></p>
			<p>
			<a class="auto-style2" href="http://www.pravno-informacioni-sistem.rs/SlGlasnikPortal/prilozi/prilog_3.html&amp;doctype=reg&amp;abc=cba&amp;eli=true&amp;eliActId=426426&amp;regactid=426426" target="_blank">
			Прилог 3 - Подаци од значаја за утврђивање висине накнаде за 
			обављање делатности електронских комуникација за 20__. годину 
			(Образац ИФН)</a></p>
	</div>

