


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 13. Закона о запошљавању и осигурању за случај незапослености („Службени гласник РС”, бр. 36/09, 88/10, 38/15, 113/17 и 113/17 – др. закон) и члана 14. Статута Националне службе за запошљавање („Службени гласник РС”, бр. 2/10, 43/11, 16/12 и 90/15),</p>
			<p class="Basic-Paragraph">Управни одбор Националне службе за запошљавање, на 22. седници одржаној 18. јуна 2018. године, донео је</p>
			<p class="odluka-zakon">ПРАВИЛНИК</p>
			<p class="odluka-zakon">о отпису потраживања Националне службе за запошљавање</p>
			<p class="centar">"Службени гласник РС", број 48 од 22. јуна 2018.</p>
			<p class="clan">Члан 1.</p>
			<p class="Basic-Paragraph">Правилником о отпису потраживања Националне службе за запошљавање (у даљем тексту: правилник) ближе се уређују услови, начин и поступак отписa потраживања Националне службе за запошљавање (у даљем тексту: Национална служба) према дужницима. </p>
			<p class="clan">Члан 2.</p>
			<p class="Basic-Paragraph">Отпис потраживања је престанак дужничко-поверилачког односа, којим Национална служба, као поверилац, отписује потраживање према дужнику под условима и на начин прописан овим правилником.</p>
			<p class="Basic-Paragraph">Потраживања Националне службе, у смислу овог правилника, су потраживања настала по основу исплата новчане накнаде за случај незапослености, привремене накнаде и из уговора закључених ради реализације мера активне политике запошљавања, са припадајућом законском затезном каматом и трошковима поступка наплате потраживања.</p>
			<p class="Basic-Paragraph">Дужници из става 1. овог члана могу бити физичка лица корисници новчане накнаде за случај незапослености и привремене накнаде, физичка и правна лица корисници средстава по основу уговора закључених ради реализације мера активне политике запошљавања и њихови правни следбеници, као и физичка и правна лица која у складу са законом обезбеђују потраживања Националне службе из уговора закључених ради реализације мера активне политике запошљавања.</p>
			<p class="clan">Члан 3.</p>
			<p class="Basic-Paragraph">Национална служба може да изврши отпис потраживања према дужнику, из следећих разлога:</p>
			<p class="Basic-Paragraph">1) смрти дужника корисника новчане накнаде и привремене накнаде, </p>
			<p class="Basic-Paragraph">2) смрти дужника корисника средстава Националне службе по мерама активне политике запошљавања који нема законских наследника,</p>
			<p class="Basic-Paragraph">3) теже болести дужника или члана уже породице дужника,</p>
			<p class="Basic-Paragraph">4) када се у поступку извршења утврди да дужник, осим стана или куће за становање, у којима станује са члановима свог домаћинства, не поседује друге непокретности које би у складу са законом могле бити предмет извршења,</p>
			<p class="Basic-Paragraph">5) када се у поступку извршења, извршење спроведе на покретним стварима дужника (намештај, електрични апарати и друге ствари које нису неопходне за нормалан и уобичајен живот дужника), а исте није могуће продати путем усменог јавног надметања или непосредном погодбом, </p>
			<p class="Basic-Paragraph">6) када се у поступку извршења утврди да дужник не поседује имовину која може бити предмет извршења,</p>
			<p class="Basic-Paragraph">7) када се у поступку извршења утврди немогућност наплате потраживања, јер је дужник непознатог пребивалишта, односно боравишта,</p>
			<p class="Basic-Paragraph">8) када суд у стечајном поступку утврди да стечајни дужник не поседује имовину из које би се намирили стечајни повериоци или уколико Национална служба потраживање у стечајном поступку не намири у целости, </p>
			<p class="Basic-Paragraph">9) потраживања мале вредности, и </p>
			<p class="Basic-Paragraph">10) у другим случајевима у складу са законом.</p>
			<p class="Basic-Paragraph">Отпис потраживања из става 1. тачка 2) овог члана може се отписати у случају да је смрт дужника наступила у периоду у коме је уговорено испуњење уговорне обавезе.</p>
			<p class="Basic-Paragraph">Тешким болестима из става 1. тачка 3) овог члана сматрају се: инфаркт миокарда, мождани удар, малигни тумор, лајмска болест, лупус, емболија плућа, вирус ХИВ/сида, енцефалитис, бактеријски менингитис, хепатитис Б, хепатитис Ц, епилепсија, отказивање рада оба бубрега, бенигни тумор мозга, цироза јетре, емфизем плућа, туберкулоза, церебрална парализа, мултиплекс склероза, паркинсонова болест, алцхајмерова болест и дијабетес мелитус. </p>
			<p class="Basic-Paragraph">Отпис потраживања из става 1. тачка 3) овог члана може се отписати само у случају да је тежа болест из става 4. овог члана дијагностикована након окончаног поновног поступка признавања права на новчану накнаду, након пријема обавештења о враћању исплаћене привремене накнаде и након закључења уговора ради реализације мера активне политике запошљавања. </p>
			<p class="Basic-Paragraph">Под члановима уже породице, у смислу става 1. тачка 3) овог члана, сматрају се брачни друг, деца и усвојеници дужника.</p>
			<p class="Basic-Paragraph">Под потраживањем мале вредности из става 1. тачка 9) овог члана подразумева се потраживање чији износ главног дуга са обрачунатом законском затезном каматом, у време подношења предлога за отпис потраживања, не прелази износ минималне зараде у Републици Србији, у складу са законом.</p>
			<p class="clan">Члан 4.</p>
			<p class="Basic-Paragraph">Управни одбор Националне службе образује Комисију за утврђивање основаности молбе или предлога за отпис потраживања (у даљем тексту: Комисија).</p>
			<p class="Basic-Paragraph">Комисију чине три члана, од којих је један члан председник Комисије.</p>
			<p class="Basic-Paragraph">Председник Комисије именује се из реда чланова Управног одбора, а остали чланови Комисије именују се из реда запослених на неодређено време у Дирекцији Националне службе, на предлог директора Националне службе.</p>
			<p class="Basic-Paragraph">О раду Комисије сачињава се записник, који потписују сви чланови.</p>
			<p class="Basic-Paragraph">Седница Комисије заказује се по потреби.</p>
			<p class="Basic-Paragraph">Седници Комисије морају присуствовати сви чланови Комисије.</p>
			<p class="clan">Члан 5.</p>
			<p class="Basic-Paragraph">Поступак за отпис потраживања покреће се на основу молбе дужника или предлогa организационе јединице Националне службе. </p>
			<p class="Basic-Paragraph">Молбу за отпис потраживања дужник подноси организационој јединици Националне службе надлежној по месту остваривања права на новчану накнаду, привремену накнаду или закључења уговора по мери активне политике запошљавања из ког је проистекао дуг, непосредно преко писарнице организационе јединице или поштом.</p>
			<p class="Basic-Paragraph">Предлог за отпис потраживања организациона јединица Националне службе из става 2. овог члана, доставља организационој јединицу у Дирекцији Националне службе надлежној за нормативно-правне послове. </p>
			<p class="Basic-Paragraph">Уколико је против дужника покренут поступак наплате потраживања, поступак за отпис потраживања покреће се на основу предлога организационе јединице у Дирекцији Националне службе или филијале, надлежне за спровођење поступка наплате потраживања.</p>
			<p class="clan">Члан 6.</p>
			<p class="Basic-Paragraph">Уз молбу или предлог за отпис потраживања потребно је приложити следећу документацију:</p>
			<p class="Basic-Paragraph">– извод из матичне књиге умрлих, уколико је наведен разлог за отпис потраживања из члана 3. став 1. тачка 1),</p>
			<p class="Basic-Paragraph">– извод из матичне књиге умрлих и обавештење суда да дужник нема законских наследника, уколико је наведен разлог за отпис потраживања из члана 3. став 1. тачка 2),</p>
			<p class="Basic-Paragraph">– медицинска документација надлежне здравствене установе, уколико је као разлог за отпис потраживања наведен услов из члана 3. став 1. тачка 3),</p>
			<p class="Basic-Paragraph">– закључак или решење надлежног органа извршења о обустави поступка извршења, уверење службе за катастар непокретности да дужник не поседује непокретну имовину, уверење Пореске управе о задужењу дужника порезом на имовину, извод из матичне евиденције Републичког фонда за пензијско и инвалидско осигурање о својству осигураника дужника, уколико је као разлог за отпис потраживања наведен услов из члана 3. став 1. тач. 4), 5) и 6), </p>
			<p class="Basic-Paragraph">– обавештење надлежне полицијске управе о пријављеној адреси пребивалишта/ боравишта дужника и решење надлежног органа извршења о обустави поступка због непознатог пребивалишта/боравишта дужника, уколико је као разлог за отпис потраживања наведен услов из члана 3. став 1. тачка 7),</p>
			<p class="Basic-Paragraph">– правоснажно решење надлежног суда о закључењу стечајног поступка, односно правоснажно решење о главној деоби уколико је као разлог за отпис потраживања наведен услов из члана 3. став 1. тачка 8) и</p>
			<p class="Basic-Paragraph">– други докази од утицаја на одлучивање о молби, односно предлогу за отпис потраживања.</p>
			<p class="Basic-Paragraph">Поред документације из става 1. овог члана, подносилац молбе или предлога за отпис потраживања уз предлог за отпис потраживања доставља Комисији и: </p>
			<p class="Basic-Paragraph">– решење о остваривању права на новчану накнаду, </p>
			<p class="Basic-Paragraph">– обавештење о остваривању привремене накнаде,</p>
			<p class="Basic-Paragraph">– фотокопију одлуке о одобравању средстава по мери активне политике  запошљавања, </p>
			<p class="Basic-Paragraph">– фотокопију уговора на основу кога су исплаћена средства и проистекле уговорне обавезе дужника по мери активне политике запошљавања,</p>
			<p class="Basic-Paragraph">– износ потраживања чији се отпис тражи или предлаже, и</p>
			<p class="Basic-Paragraph">– обавештење организационе јединице надлежне за економске послове о укупном износу потраживања чији се отпис тражи или предлаже. </p>
			<p class="clan">Члан 7.</p>
			<p class="Basic-Paragraph">Организациона јединица надлежна за нормативно-правне послове у Дирекцији Националне службе, по пријему молбе или предлога за отпис потраживања утврђује да ли су достављена молба или предлог и документација у складу са чл. 3. и 6. овог правилника.</p>
			<p class="Basic-Paragraph">Уколико се утврди да молба или предлог за отпис потраживања не садржи све доказе из члана 6. овог правилника, подносилац молбе или предлога за отпис потраживања је дужан да у року од 15 дана, од дана пријема обавештења за доставу документације, изврши допуну молбе или предлога за отпис потраживања.</p>
			<p class="Basic-Paragraph">Надлежна организациона јединица из члана 5. овог правилника дужна је да, уз молбу или предлог за отпис потраживања сачини образложено мишљење о молби или предлогу за отпис потраживања и молбу или предлог за отпис потраживања са документацијом достави организационој јединици надлежној за нормативно-правне послове у Дирекцији Националне службе.</p>
			<p class="clan">Члан 8.</p>
			<p class="Basic-Paragraph">Комисија разматра молбу, односно предлог за отпис потраживања и на основу приложених доказа и мишљења надлежне организационе јединице, припрема предлог за отпис потраживања. </p>
			<p class="Basic-Paragraph">Подносилац молбе или предлога за отпис потраживања је дужан да, на писмени захтев Комисије, достави и друге доказе за које Комисија оцени да су релевантни за одлучивање о молби или предлогу за отпис потраживања.</p>
			<p class="Basic-Paragraph">Молба или предлог за отпис потраживања је усвојен када за њега гласају сви чланови Комисије.</p>
			<p class="Basic-Paragraph">Записник са предлогом за отпис потраживања Комисија доставља Управном одбору Националне службе на одлучивање.</p>
			<p class="clan">Члан 9.</p>
			<p class="Basic-Paragraph">На основу предлога Комисије, Управни одбор Националне службе доноси одлуку о отпису потраживања.</p>
			<p class="Basic-Paragraph">Директор Националне службе, на основу предлога организационе јединице надлежне за економске послове, доноси одлуку о искњижавању малих салда, у износу до 5.000,00 динара.</p>
			<p class="clan">Члан 10.</p>
			<p class="Basic-Paragraph">Спровођење одлуке из члана 9. овог правилника, у пословним књигама Националне службе, врши организациона јединица Националне службе надлежна за економске послове. </p>
			<p class="Basic-Paragraph">Законска затезна камата не обрачунава се на потраживања према дужницима против којих није покренут поступак наплате потраживања.</p>
			<p class="clan">Члан 11.</p>
			<p class="Basic-Paragraph">Молбе и предлози за отпис потраживања поднети пре ступања на снагу овог правилника разматраће се по одредбама правилника важећег на дан пријема молбе, односно предлога за отпис потраживања. </p>
			<p class="clan">Члан 12.</p>
			<p class="Basic-Paragraph">Даном ступања на снагу овог правилника престаје да важи Правилник о отпису потраживања Националне службе за запошљавање („Службени гласник РС”, број 14/14).</p>
			<p class="clan">Члан 13.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије.”</p>
			<p class="potpis">Број 0011-101-28/18</p>
			<p class="potpis">У Београду, 18. јуна 2018. године</p>
			<p class="potpis">Председник,</p>
			<p class="potpis"><span class="bold">Милан Бојовић, </span>с.р.</p>
	</div>

