


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу одредаба члана 46. став 6. Закона о јавним медијским сервисима („Службени гласник РС”, бр. 83/14 и 6/16 – др. закон), </p>
				<p>Савет Регулаторног тела за електронске медије, на седници одржаној 28. априла 2016. године, донeo je </p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о уступању неискоришћених права јавних медијских сервиса на емитовање радијских, телевизијских и других медијских садржаја од изузетног значаја </p>
				<p class="auto-style1">"Службени гласник РС", број 46 од 13. маја 
				2016.</p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником утврђују се правила о уступању неискоришћених права јавних медијских сервиса на емитовање радијских, телевизијских и других медијских садржаја од изузетног значаја, укључујући и преносе спортских догађаја. </p>
				<p class="clan">Члан 2.</p>
				<p>Радијским, телевизијским или другим медијским садржајем од изузетног значаја, укључујући и преносе спортских догађаја (у даљем тексту: програмски садржај од изузетног значаја), сматрају се преноси догађаја који су на листи најважнијих догађаја од посебног значаја за све грађане, у смислу члана 64. ст. 1, 2. и 3. Закона о електронским медијима. </p>
				<p>Сматра се да куповина искључивог права на емитовање програмског садржаја од изузетног значаја постоји када је јавни медијски сервис прибавио то право тако да је једини овлашћен да тај садржај емитује у Републици Србији посредством одређене електронске комуникационе мреже. </p>
				<p>Неискоришћеним правом на емитовање програмског садржаја од изузетног значаја сматра се право за које јавни медијски сервис зна или може знати да га неће остварити, имајући у виду његову планирану програмску концепцију, број и трајање програмских садржаја који су предмет стеченог права и време расположиво за њихово емитовање. </p>
				<p class="clan">Члан 3.</p>
				<p>Неискоришћено право на емитовање програмског садржаја од изузетног значаја уступа се на основу јавног конкурса.</p>
				<p>Одлуку о расписивању и садржају јавног конкурса доноси генерални директор јавног медијског сервиса (у даљем тексту: генерални директор), у складу са Статутом.</p>
				<p>Генерални директор приликом доношења одлуке о расписивању јавног конкурса именује посебну комисију од најмање три члана (у даљем тексту: Комисија).</p>
				<p class="clan">Члан 4.</p>
				<p>Јавни медијски сервис објављује јавни конкурс у „Службеном гласнику Републике Србије” и на својој интернет страници.</p>
				<p>Јавни медијски сервис без одлагања доставља Регулаторном телу за електронске медије (у даљем тексту: Регулатор) јавни конкурс и уговор на основу кога је прибављено неискоришћено право, а оно објављује јавни конкурс на својој интернет страници.</p>
				<p class="clan">Члан 5.</p>
				<p>Јавни конкурс се објављује благовремено пре одржавања догађаја на који се тај садржај односи или пре истека рока у коме се право може остварити, и то тако да постоји могућност спровођења јавног конкурса, закључења уговора о уступању права и остваривања уступљеног права. </p>
				<p class="clan">Члан 6.</p>
				<p>Јавни конкурс садржи следеће податке:</p>
				<p>1) садржај неискоришћеног права на емитовање, а нарочито која овлашћења се стичу његовим уступањем;</p>
				<p>2) назив и опис програмског садржаја од изузетног значаја који је предмет неискоришћеног права на емитовање, укључујући и време емитовања тог садржаја, ако се односи на догађај чије је време одржавања унапред одређено; </p>
				<p>3) износ почетне цене за уступање неискоришћеног права; </p>
				<p>4) начин подношења понуде и рок за њено подношење; </p>
				<p>5) документација која се подноси уз понуду; </p>
				<p>6) место и време јавног отварања понуда;</p>
				<p>7) критеријуми за избор најповољније понуде; </p>
				<p>8) рок за доношење одлуке о избору најповољније понуде;</p>
				<p>9) рок у коме ће бити закључен уговор о уступању права;</p>
				<p>10) други подаци за које јавни медијски сервис оцени да су важни за учешће на јавном конкурсу.</p>
				<p>Јавни медијски сервис може као услов за учешће на јавном конкурсу предвидети подношење доказа о финансијској способности понуђача или доказа о озбиљности понуде, док као услов за закључење уговора о уступању права може предвидети подношење средстава којим се обезбеђује наплата накнаде за уступљено право. </p>
				<p>Почетна цена из става 1. тачка 3) овог члана не може бити већа од цене по којој је јавни медијски сервис прибавио неискоришћено право на емитовање.</p>
				<p class="clan">Члан 7.</p>
				<p>Подносилац понуде (у даљем тексту: понуђач) може бити само ималац дозволе за пружање услуге телевизијског емитовања којој је приступ слободан и чија зона покривања обухвата целокупно подручје Републике Србије.</p>
				<p>Лица која задовољавају услове из става 1. овог члана могу поднети заједничку понуду, с тим да тада они не могу поднети и самосталну понуду.</p>
				<p>Понуђач може поднети само једну понуду.</p>
				<p>Ако подносилац понуде не задовољава услов из става 1. овог члана, његова понуда се не узима у обзир приликом доношења одлуке о избору најповољније понуде.</p>
				<p class="clan">Члан 8.</p>
				<p>Понуда се подноси, непосредно или поштом, у једном примерку, у запечаћеном омоту, са пуним називом и адресом понуђача и напоменом „За јавни конкурс бр. __”.</p>
				<p>Јавни медијски сервис примљену понуду уписује у посебну евиденцију и на њеном омоту означава редни број и датум и време пријема. </p>
				<p class="clan">Члан 9.</p>
				<p>Kомисија отвара понуде, утврђује њихову уредност и садржај, и о томе саставља записник.</p>
				<p>Неблаговремене понуде се неотворене враћају понуђачу. </p>
				<p>Записник о отварању понуда нарочито садржи податке о томе колико је понуда поднето, ко их је поднео, времену њиховог пријема, да ли представници понуђача присуствују јавном отварању понуде, податке о уредности и садржају понуда.</p>
				<p>Записник потписују чланови Комисије и представници понуђача који су присуствовали јавном отварању понуда. </p>
				<p>Комисија саставља Листу понуђача у оквиру које се поднете понуде рангирају према њиховој повољности, имајући у виду критеријуме за избор најповољније понуде, утврђене овим правилником.</p>
				<p>Записник о отварању понуда и Листа понуђача достављају се генералном директору.</p>
				<p class="clan">Члан 10.</p>
				<p>Критеријум за избор најповољније понуде је понуђена цена. </p>
				<p>Ако су два или више понуђача понудили идентичну цену, сматра се да је повољнија понуда понуђача који би програмски садржај од изузетног значаја (предмет неискоришћеног права) учинио доступним већем броју корисника медијских услуга. </p>
				<p>Ако се на основу критеријума из ст. 1. и 2. овог члана не може утврдити која понуда је повољнија, сматра се да је повољнија она која је раније примљена у јавном медијском сервису.</p>
				<p class="clan">Члан 11.</p>
				<p>Генерални директор доноси одлуку о избору најповољније понуде. </p>
				<p>Неуредна понуда и понуда која не задовољава услове конкурса не узимају се у обзир приликом доношења одлуке о избору најповољније понуде.</p>
				<p>Одлука о избору најповољније понуде доставља се свим понуђачима и Регулатору.</p>
				<p>На основу одлуке о избору најповољније понуде јавни медијски сервис закључује уговор са понуђачем најповољније понуде.</p>
				<p>Одлука о избору најповољније понуде на основу које је закључен уговор објављује се на начин на који се објављује јавни конкурс.</p>
				<p class="clan">Члан 12.</p>
				<p>Ако понуђач чија је понуда изабрана као најповољнија одустане од понуде или одбије да закључи уговор или не поднесе средство обезбеђења плаћања, генерални директор поништава одлуку из члана 11. став 1. овог правилника и доноси одлуку о избору следеће најповољније понуде или поништава јавни конкурс ако нема више понуда.</p>
				<p class="clan">Члан 13.</p>
				<p>Генерални директор поништава јавни конкурс, ако није поднета ниједна понуда, ниједна поднета понуда није уредна или не задовољава услове јавног конкурса.</p>
				<p>Одлука о поништају јавног конкурса доставља се Регулатору и објављује на начин на који се објављује јавни конкурс.</p>
				<p class="clan">Члан 14.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="auto-style2">Број 05-2697/15/16-5</p>
				<p class="auto-style2">У Београду, 28. априла 2016. године </p>
				<p class="auto-style2">Заменик председника Савета, </p>
				<p class="auto-style2"><span class="bold">Горан Петровић,</span> с.р.</p>
	</div>

