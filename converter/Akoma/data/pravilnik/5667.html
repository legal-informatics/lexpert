


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="broj">&nbsp;</p>
				<p>На основу члана 201. став 5. тачка 12) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),</p>
				<p>Министар грађевинарства, саобраћаја и инфраструктуре доноси</p>
				<p class="odluka-zakon">ПРАВИЛНИК</p>
				<p class="naslov">o условима осигурања од професионалне одговорности</p>
				<p class="auto-style1">"Службени гласник РС", број 40 од 7. маја 
				2015.</p>
				<p class="clan">Члан 1.</p>
				<p>Овим правилником ближе се уређују услови осигурања од професионалне одговорности привредног друштва, односно другог правног лица или предузетника које обавља послове израде и контроле техничке документације, односно које је извођач радова, вршилац стручног надзора или техничког прегледа, за штету коју може причинити другој страни, односно трећем лицу.</p>
				<p class="clan">Члан 2.</p>
				<p>Привредно друштво, односно друго правно лице или предузетник које обавља послове израде и контроле техничке документације, односно које је извођач радова, вршилац стручног надзора или техничког прегледа, мора бити осигурано од одговорности за штету приликом пружања професионалних услуга коју може имати друга страна, односно треће лице у складу са законом којим се уређује планирање и изградња. </p>
				<p class="clan">Члан 3.</p>
				<p>Лице односно предузетник из члана 2. овог правилника (у даљем тексту Уговарач) осигурање од професионалне одговорности обезбеђује закључењем уговора о осигурању од професионалне одговорности (у даљем тексту: Уговор), са друштвом регистрованим за ову врсту осигурања. </p>
				<p>Уговором се ближе уређују међусобна права и обавезе, као и поступање у случају наплате штете у сваком појединачном осигураном случају.</p>
				<p class="clan">Члан 4.</p>
				<p>Oсигурањем од професионалне одговорности, у смислу овог правилника, сматра се заштита од последица стручне грешке која настане током обављања послова за које је Уговарач регистрован. </p>
				<p class="clan">Члан 5.</p>
				<p>Под стручном грешком, у смислу овог правилника, подразумева се грешка која настане у току реализације уговора које је Уговарач закључио за послове израде и контроле техничке документације, односно извођења радова, вршења стручног надзора или техничког прегледа, која представља кршење или одступање од постојећих правила струке, утврђених професионалним стандардима за сваку професију појединачно, односно неизвршење и непоступање са пажњом доброг стручњака, за коју је Уговарач одговоран, у складу са законом.</p>
				<p class="clan">Члан 6. </p>
				<p>Сума осигурања је највећи износ одштете која се исплаћује уколико наступи осигурани случај.</p>
				<p>Сума осигурања коју Уговарач мора обавезно обезбедити Уговором, износи минимално:</p>
				<p>1) 15.000 Еура у динарској противвредности по средњем курсу Народне банке Србије на дан исплате, за предузетнике; </p>
				<p>2) 50.000 Еура у динарској противвредности по средњем курсу Народне банке Србије на дан исплате, за привредна друштва, односно друга правна лица. </p>
				<p class="clan">Члан 7.</p>
				<p>Поступци за надокнаду штете у случају стручне грешке у смислу овог правилника, а на основу осигурања од професионалне одговорности, започети пре дана ступања на снагу овог правилника, окончаће се по прописима који су важили до дана ступања на снагу овог правилника.</p>
				<p class="clan">Члан 8.</p>
				<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
				<p class="potpis">Број 110-00-00058/2015-07</p>
				<p class="potpis">У Београду, 6. маја 2015. године</p>
				<p class="potpis">Министар,</p>
				<p class="potpis">проф. др <span class="bold">Зорана Михајловић, </span>с.р.</p>
	</div>

