<meta http-equiv="Content-Type" content="text/html; charset=UTF-8"><link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet"><p>На основу члана 242. став 2. Закона о безбедности саобраћаја на путевима („Службени гласник РС”, бр. 41/09 и 53/10),</p>
<p>Министар здрављa доноси</p>
<p class="odluka-zakon">&nbsp;</p>
<p class="odluka-zakon" style="line-height: 100%">ПРАВИЛНИК</p>
<p class="naslov" style="line-height: 100%">о ближим условима које мора да испуњава предавач – испитивач из прве помоћи, начин стицања дозволе (лиценце), изглед и садржај дозволе (лиценце)</p>
<p class="clan" style="line-height: 100%">"Службени гласник РС", број 33 од 17. маја 2011.</p>
<p class="clan">&nbsp;</p>
<p class="clan">Члан 1.</p>
<p>Овим правилником прописују се ближи услови које мора да испуњава предавач – испитивач из прве помоћи, начин стицања дозволе (лиценце), изглед и садржај дозволе (лиценце) предавача – испитивача.</p>
<p class="clan">Члан 2.</p>
<p>Обуку и испит из прве помоћи обавља лице које испуњава следеће услове: </p>
<p>1) има најмање средње образовање здравствене струке и најмање једну годину радног искуства у струци и положен стручни испит;</p>
<p>2) има завршену обуку и положен испит за предавача – испитивача прве помоћи.</p>
<p class="clan">Члан 3. </p>
<p>Обуку за предавача – испитивача из прве помоћи организују и спроводе Црвени крст Србије и здравствене установе.</p>
<p>Црвени крст Србије и здравствене установе организују и спроводе припремну наставу за кандидате за предаваче – испитиваче из прве помоћи према плану и програму обуке.</p>
<p>Планом обуке предвиђа се најмање 20 школских часова који садрже:</p>
<p>1) основне принципе лаичке прве помоћи, обавезу пружања прве помоћи; </p>
<p>2) основне технике пружања прве помоћи и средства за пружање прве помоћи; </p>
<p>3) поступак пружања прве помоћи на месту несреће, укључујући мере безбедности, начин позивања хитних служби и технику за хитно померање повређеног или извлачење из возила;</p>
<p>4) принципе и поступке пружања прве помоћи код различитих врста повреда и нагло насталих болести и стања: мере основне животне потпоре, прва помоћ код крварења рана, прва помоћ код опекотина и повреда и стања насталих дејством екстремних температура, прва помоћ код повреда коштано-зглобног система, прва помоћ код тровања; </p>
<p>5) методику и извођење теоријске и практичне обуке у првој помоћи.</p>
<p>Програм обуке за предавача – испитивача из прве помоћи дат је у Прилогу 1. који је одштампан уз овај правилник и чини његов саставни део.</p>
<p class="clan">Члан 4.</p>
<p>Дозволу (лиценцу) за предавача – испитивача из прве помоћи издаје министарство надлежно за послове здравља, у складу са законом.</p>
<p>Захтев за издавање дозволе (лиценце) за предавача – испитивача из прве помоћи подноси се министарству надлежнoм за послове здравља.</p>
<p>Уз захтев се доставља следећа документација:</p>
<p>– оверена фотокопија дипломе о стеченом образовању;</p>
<p>– оверена фотокопија уверења о положеном стручном испиту;</p>
<p>– потврда о завршеној обуци за предавача прве помоћи, односно положеном испиту за предавача – испитивача прве помоћи.</p>
<p class="clan">Члан 5.</p>
<p>Дозвола (лиценца) за предавача – испитивача из прве помоћи издаје се на период од пет година, у складу са законом.</p>
<p class="clan">Члан 6.</p>
<p>Дозвола ( лиценца) издаје се на обрасцу формата А4.</p>
<p>На обрасцу се налази Мали грб Републике Србије и назив органа који издаје дозволу (лиценцу).</p>
<p>На дозволи (лиценци) уписују се следећи подаци:</p>
<p>– име и презиме;</p>
<p>– број дозволе (лиценце);</p>
<p>– датум и место издавања дозволе (лиценце);</p>
<p>– датума важења дозволе (лиценце);</p>
<p>– печат надлежног органа и потпис овлашћеног лица.</p>
<p class="clan">члан 7.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p class="potpis">Број 110-00-180/2011-02</p>
<p class="potpis">У Београду, 20. априла 2011. године</p>
<p class="potpis">Министар,</p>
<p class="potpis">проф. др <span class="bold">Зоран Станковић, </span>с.р.</p>
<p class="potpis">&nbsp;</p>
<p align="right">ПРИЛОГ 1.</p>
<p class="bold">Програм обуке за предавача – испитивача из прве помоћи</p>
<p>1. <span class="italik">прва помоћ – појам, циљеви и значај:</span></p>
<p>1) одговорности лица која пружа прву помоћ;</p>
<p>2) етичка и законска основа пружања прве помоћи.</p>
<p>2. <span class="italik">поступак на месту несреће: </span></p>
<p>1) процена и мере безбедности спасиоца и повређеног; </p>
<p>2) специфичности поступка на месту саобраћајне незгоде, приликом пожара, у несрећи изазваној електрицитетом и код утапања; </p>
<p>3) начин обавештавања хитних служби.</p>
<p>3. <span class="italik">процена стања повређеног и утврђивање врсте повреде:</span></p>
<p>1) први (примарни) преглед; </p>
<p>2) накнадни (секундарни) преглед; </p>
<p>3) процена симптома и знакова повреда и болести у оквиру прве помоћи; </p>
<p>4) преглед „од главе до пете”; </p>
<p>5) брига о повређеном након пружања помоћи и извештавање о примењеним мерама.</p>
<p>4. <span class="italik">технике које се користе у првој помоћи: </span></p>
<p>1) уклањање одеће; </p>
<p>2) уклањање заштитне (мотоциклистичке) кациге; </p>
<p>3) процена ризика од померања; примери добре праксе приликом хитног померања и премештања повређеног.</p>
<p>5. <span class="italik">средства за пружање прве помоћи: </span></p>
<p>1) средства за збрињавање рана и начин њихове употребе: врсте завојног материјала, основни принципи и технике завијања;</p>
<p>2) примена троугласте мараме у првој помоћи; </p>
<p>3) средства за имобилизацију и могућности њихове импровизације.</p>
<p>6. <span class="italik">прва помоћ у стањима непосредне животне угрожености:</span></p>
<p>1) прва помоћ код наглог срчаног застоја; </p>
<p>2) прва помоћ код бесвесног стања; </p>
<p>3) прва помоћ код нагле запушености горњих дисајних путева страним телом; </p>
<p>4) место прве помоћи у ланцу преживљавања; </p>
<p>5) примена аутоматског спољашњег дефибрилатора.</p>
<p>7. <span class="italik">прва помоћ код крварења:</span></p>
<p>1) подела крварења: према врсти повређеног крвног суда, према месту истицања крви и према количини изгубљене крви; </p>
<p>2) знаци и симптоми крварења; </p>
<p>3) природни механизми за заустављање крварења: </p>
<p>4) заустављање крварења у оквиру прве помоћи (привремене методе); </p>
<p>5) положај особе у стању искрварености. </p>
<p>8. <span class="italik">ране и њихово збрињавање у оквиру прве помоћи:</span></p>
<p>1) врсте рана; </p>
<p>2) збрињавање: рана на горњим и доњим екстремитетима, рана са страним телом, ампутација, отворене ране грудног коша и отворене ране трбуха; </p>
<p>3) принципи збрињавања рана главе; </p>
<p>4) принципи збрињавања повреде ока; </p>
<p>5) „краш” повреда.</p>
<p>9. <span class="italik">опекотине и њихово збрињавање у оквиру прве помоћи:</span></p>
<p>1) врсте опекотина; </p>
<p>2) процена величине опекотина; </p>
<p>3) принципи збрињавања опекотина у оквиру прве помоћи; </p>
<p>4) опекотине дисајних путева и прва помоћ. </p>
<p>10. <span class="italik">стања настала излагањем екстремним температурама: </span></p>
<p>1) исцрпљеност топлотом, топлотни удар, смрзотине, опште смрзавање. </p>
<p>11. <span class="italik">повреде коштано зглобног система и њихово збрињавање у оквиру прве помоћи: </span></p>
<p>1) преломи, ишчашења и уганућа, повреде мишића и тетива; </p>
<p>2) специфичности збрињавања: прелома костију носа и вилице, прелома кључне кости, повреде рамена, прелома надлактице, повреде лакта, прелома подлактице, ручног зглоба и шаке, прелома ребара, прелома карлице, прелома кука, повреда потколенице и повреде скочног зглоба; </p>
<p>3) поступак прве помоћи код повреде кичменог стуба.</p>
<p>12. <span class="italik">прва помоћ код нагло насталих болести и стања:</span></p>
<p>1) поремећаји дисајног система: хипоксија, хипервентилација, напад кашља, астматични напад, алергија, анафилактички напад; </p>
<p>2) поремећаји система за циркулацију: ангина пекторис, срчани удар – инфаркт,</p>
<p>3) шок изазван поремећајем срчане радње; </p>
<p>4) поремећаји система за варење: бол у трбуху, пролив, мука, повраћање; </p>
<p>5) шећерна болест: хипер и хипогликемија;</p>
<p>6) поремећаји функције нервног система: главобоља, несвестица, мождани удар, конвулзије, епи напад, хистерични напад.</p>
<p>13. <span class="italik">прва помоћ код тровања:</span></p>
<p>1) отрови и поступци за елиминацију отрова из организма; </p>
<p>2) неутрализација деловања отрова; </p>
<p>3) специфичности прве помоћи код тровања: пољопривредним отровима, индустријским отровима, надражљивцима, загушљивцима, корозивима лековима метил и етил алкохолом, због злоупотреба наркотика.</p>
<p>14. <span class="italik">методика и извођење обуке у првој помоћи:</span></p>
<p>1) обука као комуникација и интеракција;</p>
<p>2) домени учења и принципи учења одраслих;</p>
<p>3) индивидуални стилови учења;</p>
<p>4) индивидуални стилови подучавања;</p>
<p>5) вођење обуке: успостављање комуникације са полазницима, подстицање полазника да се активно укључе у извођење обуке из прве помоћи; </p>
<p>6) примена принципа учења одраслих на извођење обуке из прве помоћи;</p>
<p>7) организација и извођење обуке;</p>
<p>8) прилагођавање сопственог стила потребама полазника;</p>
<p>9) улога реалистичког приказа – симулације повреда у обуци прве помоћи.</p>