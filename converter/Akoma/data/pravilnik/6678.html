


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 65. став 7. Закона о спорту („Службени гласник РС”, број 10/16),</p>
				<p>Министар омладине и спорта доноси</p>
				<p class="odluka-zakon">ПРАВИЛНИК</p>
				<p class="odluka-zakon">о садржини и начину вођења Јединствене евиденције удружења, организација и предузетника у области спорта</p>
				<p class="centar">"Службени гласник РС", број 108 од 1. децембра 
				2017.</p>
				<p class="clan">Члан 1.</p>
				<p>Овим правилником прописује се садржина, осим података о личности, и начин вођења Јединствене евиденције удружења, организација и предузетника у области спорта (у даљем тексту: Јединствена евиденција).</p>
				<p class="clan">Члан 2.</p>
				<p>Јединствену евиденцију води министарство надлежно за спорт (у даљем тексту: Министарство).</p>
				<p>У Јединствену евиденцију уписују се подаци о спортским удружењима, спортским привредним друштвима, спортским друштвима, гранским спортским савезима, спортским савезима за области спорта, територијалним спортским савезима, стручним спортским удружењима, другим удружењима и савезима у области спорта, предузетницима у области спорта, организацијама за обављање спортских делатности, друштвима и савезима у области спорта, спортским задужбинама и спортским фондацијама (у даљем тексту: организација у области спорта), утврђени Законом о спорту и овим правилником и промене евидентираних података.</p>
				<p>У Јединственој евиденцији воде се само они подаци о личности који се воде у надлежном регистру у којем је уписана организација у области спорта.</p>
				<p>Јединствена евиденција трајно се чува.</p>
				<p>Министарство обезбеђује јавну доступност података из Јединствене евиденције – преко интернета.</p>
				<p class="clan">Члан 3.</p>
				<p>У Јединствену евиденцију уписују се следећи подаци:</p>
				<p>1) број јединствене евиденције, односно број под којим је организација у области спорта уписана у Јединствену евиденцију;</p>
				<p>2) назив (пословно име) и скраћени назив организације у области спорта;</p>
				<p>3) седиште организације у области спорта;</p>
				<p>4) адреса организације у области спорта (место, улица и број);</p>
				<p>5) датум оснивања;</p>
				<p>6) грана–е/област–и спорта и спортска–е дисциплина–е;</p>
				<p>7) правна форма, односно облик организовања организације у области спорта: спортска организација као удружење, спортско привредно друштво, спортско друштво, грански спортски савез; територијални спортски савез; олимпијски комитет; параолимпијски комитет; стручно удружење; друго спортско удружење или савез; предузетник у области спорта; организација за обављање спортских делатности (привредно друштво, предузетник, установа, јавно предузеће); спортска задужбина; спортска фондација;</p>
				<p>8) подаци о заступнику, утврђени чланом 67. став 1. Закона о спорту;</p>
				<p>9) чланство у савезима и асоцијацијама у области спорта, у земљи и иностранству, као и спортском привредном друштву или другом правном лицу којем је организација у области спорта оснивач;</p>
				<p>10) претежна привредна и друге делатности коју организација у области спорта непосредно обавља;</p>
				<p>11) матични број;</p>
				<p>12) порески идентификациони број (ПИБ);</p>
				<p>13) број рачуна у банци;</p>
				<p>14) покретање поступка за забрану рада;</p>
				<p>15) покретање поступка ликвидације или стечаја;</p>
				<p>16) подаци о статусној промени;</p>
				<p>17) измене и допуне статута;</p>
				<p>18) предвиђено време за које је организација у области спорта основана;</p>
				<p>19) број телефона, факс и интернет адреса и имејл адреса;</p>
				<p>20) чланови и оснивачи организације за обављање спортске делатности, спортске задужбине и спортске фондације;</p>
				<p>21) назив регистарског органа и број и датум доношења решења о упису организације у области спорта у надлежни регистар, односно о брисању организације у области спорта из надлежног регистра.</p>
				<p class="clan">Члан 4.</p>
				<p>Упис у Јединствену евиденцију Министарство врши по службеној дужности на основу података које добија од надлежног регистарског органа у складу са Законом о спорту.</p>
				<p>Вођење Јединствене евиденције обухвата прикупљање и обраду података предвиђених Законом о спорту и овим правилником.</p>
				<p>Поступак уписа и брисања из Јединствене евиденције води се по одредбама закона којим је уређен управни поступак.</p>
				<p>Брисање из Јединствене евиденције врши се када је организација у области спорта избрисана из надлежног регистра.</p>
				<p>Регистарски орган који води Регистар установа доставља Министарству, у складу са Законом о спорту, примерак решења о упису у тај регистар установе у области спорта у року од три дана од дана доношења решења ради уписа података у Јединствену евиденцију. </p>
				<p>Агенција за привредне регистре доставља Министарству без одлагања, у складу са Законом о спорту, све регистроване податке о правним лицима и предузетницима у области спорта путем web сервиса ради уписа у Јединствену евиденцију.</p>
				<p class="clan">Члан 5.</p>
				<p>Министарство обавештава спортско удружење о броју под којим је уписано у Јединствену евиденцију (број јединствене евиденције).</p>
				<p class="clan">Члан 6.</p>
				<p>Јединствена евиденција води се као национални спортски информационо-документациони систем, применом електронских средстава за обраду и складиштење података.</p>
				<p>Јединствена евиденција води се као јединствена, централна, електронска база података из члана 3. овог правилника.</p>
				<p class="clan">Члан 7.</p>
				<p>Заштита података из Јединствене евиденције обезбеђује се на начин прописан законом.</p>
				<p class="clan">Члан 8.</p>
				<p>Даном ступања на снагу овог правилника престаје да важи Правилник о садржају и начину вођења Јединствене евиденције удружења, друштава и савеза у области спорта („Службени гласник РС”, број 43/11).</p>
				<p class="clan">Члан 9.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-00125/2017-03</p>
				<p class="potpis">У Београду, 17. новембра 2017. године</p>
				<p class="potpis">Министар,</p>
				<p class="potpis"><span class="bold">Вања Удовичић,</span> с.р. </p>
	</div>

