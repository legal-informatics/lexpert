


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="nevazeciakt">Неважећи акт</p>
				<p>&nbsp;</p>
				<p>&nbsp;</p>
				<p>&nbsp;</p>
				<p>На основу члана 10. став 3, члана 138. став 2. и члана 239. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),</p>
				<p>Директор Директората цивилног ваздухопловства Републике Србије доноси</p>
				<p>&nbsp;</p>
				<p class="odluka-zakon">ПРАВИЛНИК</p>
				<p class="naslov">о беспилотним ваздухопловима</p>
				<p class="auto-style1">"Службени гласник РС", број 108 од 24. 
				децембра 2015.</p>
				<p class="naslov">&nbsp;</p>
				<p class="clan">Члан 1.</p>
				<p>Овим правилником се прописују услови за безбедно коришћење беспилотних ваздухоплова, њихово разврставање, евидентирање, одржавање, као и услови које морају да испуне лица која користе беспилотне ваздухоплове.</p>
				<p>Овај правилник се не примењује на беспилотне ваздухоплове чија је оперативна маса мања од 0,5 kg, ако њихова максимална брзина не прелази 20 m/s и који достижу максимални долет до 15 m и максималну висину до 10 m.</p>
				<p>Одредбе овог правилника се не примењују на беспилотнe ваздухопловe који се пројектују, производе и користе за оперативне потребе органа надлежних за послове одбране, унутрашњих послова и царине, као ни на летење беспилотних ваздухоплова у затвореном простору. </p>
				<p class="clan">Члан 2.</p>
				<p>Поједини изрази који се користе у овом правилнику имају следеће значење:</p>
				<p><span class="italik">1) алоцирани ваздушни простор</span> је део ваздушног простора који је утврдио пружалац услуга контроле летења, у којем се одвија лет беспилотног ваздухоплова;</p>
				<p><span class="italik">2) беспилотни ваздухоплов </span>је ваздухоплов чији је лет контролисан од стране рачунара који се налази у ваздухоплову или чијим летом се даљински управља од стране оператера на земљи;</p>
				<p><span class="italik">3) ваздухопловни модел</span> је беспилотни ваздухоплов оперативне масе до 20 <span class="italik">kg</span>, не рачунајући гориво за лет, који се користи у спортске или рекреативне сврхе, а на који се не примењују одредбе Конвенције о међународном цивилном ваздухопловству, Чикаго 1944. године;</p>
				<p><span class="italik">4) лет у видном пољу </span>је лет беспилотног ваздухоплова при којем је лице које управља беспилотним ваздухопловом непрекидно у визуелном контакту са беспилотним ваздухопловом, без коришћења спољних оптичких или електронских помагала, при чему се средства за корекцију вида (наочаре или контактна сочива) не сматрају спољним помагалом;</p>
				<p><span class="italik">5) лице које управља беспилотним ваздухопловом </span>је оператер на земљи, односно физичко лице које непосредно управља системом беспилотног ваздухоплова, контролише његов лет, програмира систем управљања беспилотним ваздухопловом и којe је одговорнo за његов лет;</p>
				<p><span class="italik">6) оператeр беспилотног ваздухоплова </span>је свако физичко или правно лице које користи или намерава да користи један или више беспилотних ваздухоплова или система беспилотних ваздухоплова; </p>
				<p><span class="italik">7) оперативна маса беспилотног ваздухоплова </span>је укупна маса беспилотног ваздухоплова који је спреман за коришћење;</p>
				<p>8) <span class="italik">рејон лета беспилотног ваздухоплова</span> је део ваздушног простора у коме беспилотни ваздухоплов лети, а који се налази изнад:</p>
				<p>(1) неизграђеног и ненасељеног подручја у коме нема људи, осим лица које управља беспилотним ваздухопловом (рејон I);</p>
				<p>(2) изграђеног, али ненасељеног подручја у коме постоје грађевински објекти који нису намењени за живот људи, у коме је могуће повремено краће задржавање људи (рејон II);</p>
				<p>(3) насељеног подручја, у коме постоје грађевински објекти намењени за стални живот и боравак људи (рејон III);</p>
				<p>(4) густо насељеног подручја, урбане или централне градске зоне, као и свих подручја на којима се окупља велики број људи (рејон IV);</p>
				<p>9) <span class="italik">референтна тачка аеродрома</span> је одређени географски положај аеродрома, изражен у степенима, минутама и секундама географске ширине и дужине, при чему се као референтни геодетски систем користи Светски геодетски систем – 1984 (<span class="italik">WGS-84</span>);</p>
				<p>10) <span class="italik">систем беспилотног ваздухоплова </span>(<span class="italik">Unmanned aerial system</span> – <span class="italik">UAS</span>) је скуп елемената који омогућавају лет беспилотног ваздухоплова, који чине беспилотни ваздухоплов, компоненте неопходне за управљање или програмирање лета и компоненте неопходне за контролисање лета беспилотног ваздухоплова.</p>
				<p class="clan">Члан 3.</p>
				<p>Према намени беспилотни ваздухоплови се разврставају на:</p>
				<p>1) беспилотне ваздухоплове који се користе у привредне сврхе; </p>
				<p>2) беспилотне ваздухоплове који се користе у непривредне сврхе (ваздухопловни модели и беспилотни ваздухоплови који се користе у научне, образовне и друге сврхе).</p>
				<p>Према оперативној маси и перформансама беспилотни ваздухоплови се разврставају на следеће категорије:</p>
				<p>1) категорија 1 – обухвата беспилотне ваздухоплове чија је оперативна маса мања од 0,5 kg, са максималном висином лета до 50 m, максималном брзином лета до 30 m/s и максималним долетом до 100 m;</p>
				<p>2) категорија 2 – обухвата беспилотне ваздухоплове чија је оперативна маса од 0,5 kg до 5 kg, са максималном висином лета до 150 m, максималном брзином лета до 30 m/s и максималним долетом до 2.500 m;</p>
				<p>3) категорија 3 – обухвата беспилотне ваздухоплове чија је оперативна маса од 5 kg до 20 kg, са максималном висином лета до 500 m, максималном брзином лета до 55 m/s и максималним долетом до 2.500 m;</p>
				<p>4) категорија 4 – обухвата беспилотне ваздухоплове чија је оперативна маса од 20 kg до 150 kg, без ограничења висине, брзине лета и долета.</p>
				<p>Ако одређени беспилотни ваздухоплов у погледу оперативне масе или неке од перформанси (висина лета, брзина лета или долет) припада различитим категоријама беспилотних ваздухоплова, сматра се да припада вишој категорији.</p>
				<p class="clan">Члан 4.</p>
				<p>Беспилотни ваздухоплови који се користе у привредне сврхе, као и беспилотни ваздухоплови категорије 2, 3 и 4 који се користе у непривредне сврхе, уписују се у Евиденцију ваздухоплова коју води Директорат цивилног ваздухопловства Републике Србије (у даљем тексту: Директорат) и обележавају се евиденционом ознаком.</p>
				<p>Упис у Евиденцију ваздухоплова врши се на захтев власника или оператера беспилотног ваздухоплова, по овлашћењу власника.</p>
				<p>Уз захтев из става 2. овог члана подноси се упутство произвођача за коришћење и одржавање беспилотних ваздухоплова.</p>
				<p class="clan">Члан 5.</p>
				<p>Оператер беспилотног ваздухоплова је дужан да обезбеди да се беспилотни ваздухоплов одржава у складу са упутствима произвођача. </p>
				<p class="clan">Члан 6.</p>
				<p>Лет беспилотног ваздухоплова може да се одвија само у алоцираном делу ваздушног простора.</p>
				<p>Оператер беспилотног ваздухоплова подноси, за сваки лет, захтев за алокацију ваздушног простора јединици за цивилно-војну кооординацију у оквиру Контроле летења Србије и Црне Горе <span class="italik">SMATSA</span> д.о.о. Београд. </p>
				<p>Захтев из става 2. овог члана подноси се најкасније пет радних дана пре намераваног лета беспилотног ваздухоплова.</p>
				<p>Захтев из става 2. овог члана подноси се писаним путем, поштом, факсом или електронском поштом, на обрасцу из Прилога 1, који је одштампан уз овај правилник и чини његов саставни део.</p>
				<p>Уз захтев из става 2. овог члана подноси се и одобрење Директората из члана 7. став 1, члана 8. ст. 2. и 4. и члана 9. став 3. овог правилника.</p>
				<p>О захтеву из става 2. овог члана, јединица за цивилно-војну координацију одлучује на основу расположивости захтеваног дела ваздушног простора.</p>
				<p>На захтев министарства надлежног за послове одбране или министарства надлежног за унутрашње послове, у случају потребе реализовања летова посебне намене у делу ваздушног простора који је алоциран за летење беспилотног ваздухоплова, јединица за цивилно-војну кооординацију ставља ван снаге одлуку о алокацији ваздушног простора и о томе одмах обавештава оператера беспилотног ваздухоплова и лице које управља беспилотним ваздухопловом.</p>
				<p class="clan">Члан 7.</p>
				<p>Није дозвољено летење беспилотног ваздухоплова<span class="italik"> </span>у делу ваздушног простора који се простире до 5 km од референтне тачке аеродрома који се налази у класи <span class="italik">D</span> ваздушног простора, осим ако је Директорат то одобрио.</p>
				<p>На удаљености већој од 5 km од референтне тачке аеродрома који се налази у класи <span class="italik">D</span> ваздушног простора, па до границе класе <span class="italik">D</span> ваздушног простора, летење беспилотних ваздухоплова је дозвољено на висини до 30 m<span class="italik"> </span>изнад тла.</p>
				<p>Одобрење из става 1. овог члана издаје се на захтев оператера беспилотног ваздухоплова, уз који се достављају подаци из члана 11. овог правилника.</p>
				<p class="clan">Члан 8.</p>
				<p>Беспилотни ваздухоплов може да лети само дању, при чему све време мора да буде у видном пољу лица које њиме управља.</p>
				<p>Максимална дозвољена висина лета беспилотног ваздухоплова је 100 m<span class="italik"> </span>изнад тла, изузев ако Директорат одобри да се лет може обавити на већој висини. </p>
				<p>Максимална дозвољена хоризонтална удаљеност беспилотног ваздухоплова од лица које управља беспилотним ваздухопловом је 500 m. </p>
				<p>Сви беспилотни ваздухоплови могу да се користе у рејону I или рејону II, док беспилотни ваздухоплови који се користе у привредне сврхе могу да се користе и у рејону III и рејону IV уз претходно одобрење Директората.</p>
				<p class="clan">Члан 9.</p>
				<p>Није дозвољено коришћење беспилотног ваздухоплова чија је оперативна маса већа од 150 kg<span class="italik">, </span>као и<span class="italik"> </span>беспилотног ваздухоплова чији је лет у потпуности контролисан од стране рачунара који се налази у ваздухоплову.</p>
				<p>Није дозвољен превоз људи, животиња и опасног терета беспилотним ваздухопловом.</p>
				<p> Избацивање течности и предмета из беспилотног ваздухоплова, као и ношење спољног терета који није елемент структуре и опреме тог беспилотног ваздухоплова није дозвољено без претходног одобрења Директората.</p>
				<p>Није дозвољено управљати беспилотним ваздухопловом са или из објекта у покрету, нити управљати са више беспилотних ваздухоплова истовремено.</p>
				<p>Није дозвољено коришћење беспилотног ваздухоплова на хоризонталној удаљености мањој од 500 m од значајних инфраструктурних и других објеката (електране, електрична високонапонска постројења, државне установе, војни објекти, постројења за пречишћавање воде, аутопутеви, казнено-поправне установе и сл.), осим ако постоји одобрење власника или корисника објекта.</p>
				<p class="clan">Члан 10.</p>
				<p>Лице које управља беспилотним ваздухопловом:</p>
				<p>1) дужно је да обезбеди да лет беспилотног ваздухоплова не угрожава живот, здравље и имовину људи и да не омета јавни ред и мир; </p>
				<p>2) одговорно је да се лет беспилотног ваздухоплова у потпуности извршава у алоцираном делу ваздушног простора;</p>
				<p>3) дужно је да при коришћењу беспилотног ваздухоплова одржава безбедну хоризонталну удаљеност беспилотног ваздухоплова од људи која не сме бити мања од 30 m;</p>
				<p>4) дужно је да се пре лета увери у исправност система беспилотног ваздухоплова;</p>
				<p>5) дужно је да буде доступно јединици контроле летења ради евентуалне неопходне комуникације;</p>
				<p>6) не сме да буде под утицајем алкохола или психоактивних супстанци нити у таквом психофизичком стању које га онемогућава да безбедно управља беспилотним ваздухопловом.</p>
				<p class="clan">Члан 11.</p>
				<p>Оператер беспилотног ваздухоплова може да користи беспилотни ваздухоплов у привредне сврхе ако Директорат прихвати његову изјаву о оспособљености за обављање планираних активности, која садржи:</p>
				<p>1) име/назив и адресу/седиште оператера;</p>
				<p>2) опис планираних активности;</p>
				<p>3) евиденциону ознаку беспилотног ваздухоплова;</p>
				<p>4) податке о лицу које управља беспилотним ваздухопловом;</p>
				<p>5) навод да је упознат са одредбама овог правилника и да ће беспилотни ваздухоплов користити у складу са њима.</p>
				<p>На захтев Директората оператер је дужан да достави и друге податке које Директорат сматра неопходним за прихватање изјаве.</p>
				<p>О свакој промени података који су садржани у изјави из става 1. овог члана оператер беспилотног ваздухоплова је дужан да обавести Директорат.</p>
				<p class="clan">Члан 12.</p>
				<p>Лице које управља беспилотним ваздухопловом који се користи у непривредне сврхе може да буде само пунолетно лице.</p>
				<p>Изузетно од става 1. овог члана, лице које управља беспилотним ваздухопловом категорије 1 може да буде и малолетно лице ако се приликом управљања беспилотним ваздухопловом налази под непосредним надзором пунолетног лица.</p>
				<p>Лице које управља беспилотним ваздухопловом који се користи у привредне сврхе, као и лице које управља беспилотним ваздухопловом категорије 2, 3 и 4 може да буде само пунолетно лице које је здравствено способно и које је положило проверу знања из предмета ваздухопловни прописи.</p>
				<p class="clan">Члан 13.</p>
				<p>Здравствена способност лица које управља беспилотним ваздухопловом се доказује:</p>
				<p>1) лекарским уверењем које је издато у складу са прописом којим се уређују ближи здравствени услови које морају да испуњавају возачи одређених категорија моторних возила или</p>
				<p>2) важећом возачком дозволом, која је издата у складу са законом којим се уређује безбедност саобраћаја на путевима, изузев возачких дозвола категорија М и Ф. </p>
				<p class="clan">Члан 14.</p>
				<p>Кандидат подноси Директорату писани захтев за проверу знања из члана 12. став 3. овог правилника.</p>
				<p>У року од 30 дана од дана пријема захтева за проверу знања Директорат доноси решење којим се одобрава провера знања и одређује датум одржавања провере, с тим да се она мора спровести најкасније два месеца од дана подношења захтева. </p>
				<p>Директорат на својој интернет страници објављује листу питања од којих се може састојати тест за проверу знања.</p>
				<p>Провера знања се састоји од полагања теста објективног типа с вишеструким избором одговора и спроводи се у просторијама Директората.</p>
				<p>Кандидат је положио проверу знања ако тачно одговори на најмање 75% питања.</p>
				<p>Ако кандидат не положи проверу знања, он може поднети захтев за поновну проверу знања у року који не може бити краћи од 30 дана. </p>
				<p>Кандидату који је положио проверу знања Директорат издаје одговарајућу потврду.</p>
				<p>Потврда из става 7. овог члана се издаје на неодређено време. </p>
				<p class="clan">Члан 15.</p>
				<p>Приликом управљања беспилотним ваздухопловом лице које управља тим ваздухопловом мора при себи да има упутство произвођача за коришћење беспилотног ваздухоплова, као и следеће исправе:</p>
				<p>– оригинал или оверену копију одобрења Директората из члана 7. став 1, члана 8. ст. 2. и 4. и члана 9. став 3. овог правилника;</p>
				<p>– акт о прихватању изјаве о оспособљености из члана 11. овог правилника;</p>
				<p>– потврду о положеној провери знања из члана 14. став 7. овог правилника.</p>
				<p class="clan">Члан 16.</p>
				<p>Захтев за издавање одобрења из члана 7. став 1, члана 8. ст. 2. и 4. и члана 9. став 3. овог правилника оператер, односно лице које управља беспилотним ваздухопловом, подноси Директорату најкасније десет дана пре планираног лета.</p>
				<p class="clan">Члан 17.</p>
				<p>Летење страних беспилотних ваздухоплова у ваздушном простору Републике Србије није дозвољено без дозволе министарства надлежног за послове одбране.</p>
				<p>Оператер беспилотног ваздухоплова и лице које управља беспилотним ваздухопловом, а који су страно правно или физичко лице, могу да користе беспилотни ваздухоплов на територији Републике Србије у складу са одредбама овог правилника и под условом да Директорат прихвати одговарајући сертификат о оспособљености за управљање беспилотним ваздухопловом који је том лицу издао надлежни орган стране државе. </p>
				<p class="clan">Члан 18.</p>
				<p>Сваки догађај који је настао приликом коришћења беспилотног ваздухоплова, а који је угрозио или који је могао да угрози безбедност ваздушног саобраћаја, као и безбедност лица и имовине, оператер беспилотног ваздухоплова је дужан да пријави Директорату непосредно по сазнању о догађају, а најкасније 72 сата од његовог настанка. </p>
				<p class="clan">Члан 19.</p>
				<p>Одредбе овог правилника не ослобађају оператера беспилотног ваздухоплова обавезе да прибави дозволе других надлежних органа које су неопходне за обављање делатности којом намерава да се бави.</p>
				<p class="clan">Члан 20.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, осим чл. 11–15, који се примењују од 1. маја 2016. године.</p>
				<p>&nbsp;</p>
				<p class="potpis">Број 6/2-01-0011/2015-0012 </p>
				<p class="auto-style2">У Београду, 11. децембра 2015. године</p>
				<p class="auto-style2">Директор, </p>
				<p class="auto-style2"><span class="bold">Мирјана Чизмаров, </span>с.р.</p>
				<p class="auto-style2">&nbsp;</p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/vazduhoplovi_opt.jpeg&amp;doctype=reg&amp;abc=cba&amp;eli=true&amp;eliActId=413630&amp;regactid=413630" alt="vazduhoplovi.tiff"></p>
				<p class="bold">&nbsp;</p>
				<p class="bold">Упутство за попуњавање обрасца</p>
				<p>Образац се попуњава уношењем текста у одговарајуће рубрике:</p>
				<p>1) унети име и презиме подносиоца захтева (за физичко лице), односно назив подносиоца захтева (за правно лице);</p>
				<p>2) унети податке о ваздушном простору на један од следећих начина:</p>
				<p>– координате простора (географска ширина и географска дужина) – почев од најсеверније позиције, па надаље у смеру кретања казаљке на сату, до почетне позиције коју треба поновити ради потврде да је захтевани ваздушни простор хоризонтално описан географским именима места;</p>
				<p>– координате центра са полупречником круга и географско име места;</p>
				<p>Координате ваздушног простора треба да буду изражене у WGS84, у облику ddmmssN ddmmssE (нпр. 442523N 0212345E), са полупречником круга и географским именом места, улице и објекта;</p>
				<p>3) унети надморску висину у метрима;</p>
				<p>4) унети локално време;</p>
				<p>5) унети сврху и опис лета беспилотног ваздухоплова:</p>
				<p>6) унети техничке карактеристике беспилотног ваздухоплова (категорија, модел, димензије, тежина, боја). Ако је беспилотни ваздухоплов уписан у Евиденцију, унети евиденциону ознаку;</p>
				<p>7) унети податке о лицу задуженом за координацију са контролом летења у време лета беспилотног ваздухоплова у случају да је потребно хитно обуставити активности;</p>
				<p>8) унети датум и време подношења захтева.</p>
	</div>

