

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 17. став 4. Закона о људским ћелијама и ткивима („Службени гласник РС”, број 57/18), </p>
			<p class="Basic-Paragraph">Министар здравља доноси</p>
			<p class="odluka-zakon">ПРАВИЛНИК</p>
			<p class="odluka-zakon">о ближим условима у погледу простора, опреме и кадра за рад регистра давалаца матичних ћелија хематопоезе</p>
			<p class="centar">"Службени гласник РС", број 63 од 4. септембра 
			2019.</p>
			<p class="clan">Члан 1.</p>
			<p class="Basic-Paragraph">Овим правилником прописују се ближи услови о раду Републичког регистра давалаца матичних ћелија хематопоезе (у даљем тексту: Регистар) у погледу простора, опреме и кадра.</p>
			<p class="clan">Члан 2.</p>
			<p class="Basic-Paragraph">Простор Регистра мора бити на  фиксној физичкој локацији.</p>
			<p class="Basic-Paragraph">Простор мора бити одговарајући за смештај потребне опреме и обављање свих активности повезаних са претраживањем и селекцијом давалаца матичних ћелија хематопоезе.</p>
			<p class="Basic-Paragraph">Величина простора мора бити усклађена са обимом активности које Регистар спроводи, а најмање мора имати три радна места.</p>
			<p class="Basic-Paragraph">Простор мора бити организован на начин да поштује логичан след радних операција како би се могућност грешака свела на најмању могућу меру.</p>
			<p class="Basic-Paragraph">Простор мора бити организован  на начин да осигурава поверљивост.</p>
			<p class="Basic-Paragraph">Регистар мора имати одговарајући простор за чување документације и смештај електронске базе података.</p>
			<p class="clan">Члан 3.</p>
			<p class="Basic-Paragraph">Регистар мора имати одговарајући информациони систем (ИТ) за управљање подацима о даваоцима (бележење података, чување, верификација, ревизија, одабир, праћење, поређење, коришћење, међусобно повезивање, комуникација, дељење, отказивање и уништавање), како би се обезбедила тачност и целовитост записа. Информациони систем укључује информатичку опрему (хардвере) и програм (софтвере) и процесе потребне за функционисање.</p>
			<p class="Basic-Paragraph">Информациони систем мора обезбедити одговарајући  ниво безбедности приступа. </p>
			<p class="Basic-Paragraph">Програм за управљање подацима мора бити комерцијалан, од произвођача са релевантним међународним референцама који може обезбедити дугорочно одржавање и надоградњу. </p>
			<p class="Basic-Paragraph"> Информациони систем мора бити компатибилан са постојећим ИТ решењима међународног регистра и ИТ ХЛА лабораторија и лабораторија за тестирање крвљу преносивих болести  у Републици Србији.</p>
			<p class="Basic-Paragraph">Алгоритми претраживања морају омогућити поуздана претраживања која се могу извршити у временском оквиру у складу са препорукама Асоцијацијe давалаца матичних ћелија хематопоезе – The World&nbsp;Marrow Donor Association&nbsp;(WMDA). </p>
			<p class="Basic-Paragraph">Препоруке Асоцијацијe давалаца матичних ћелија хематопоезе ”Тhe World&nbsp;Marrow Donor Association”, (у даљем тексту: WMDA) обухватају следеће:</p>
			<p class="Basic-Paragraph">Где живите: списак земаља које имају успостављену мрежу давалаца</p>
			<p class="Basic-Paragraph">Старост: зависи од локалних прописа</p>
			<p class="Basic-Paragraph">Здравље: ако је дијагностикована хронична болест или крвни поремећај код потенцијалног даваоца, он не може постати давалац. Да би се то утврдило, потребно је да потенцијални давалац попуни упитник о свом здравственом стању.</p>
			<p class="Basic-Paragraph">Телесна тежина: већина земаља има критеријуме за телесну тежину. Сматра се да је БМИ већи од 40 kg/m² неприхватљив.</p>
			<p class="Basic-Paragraph">Програм мора бити провераван, са пратећом документацијом о врсти и учесталости провера.</p>
			<p class="Basic-Paragraph">Све процедуре управљања подацима морају бити валидиране, са пратећом документацијом о извршеној валидацији.</p>
			<p class="Basic-Paragraph">Регистар мора имати опрему за чување базе података Регистра у електронском облику (сервер) одговарајућег нивоа безбедности. Мора постојати резервна опрема за чување електронске базе података – прављење резервних копија (back up сервер).</p>
			<p class="Basic-Paragraph">Регистар мора имати одговарајућу опрему за неометану комуникацију (компјутери, штампачи, телефони са међународном везом, факс, интернет). </p>
			<p class="Basic-Paragraph">Сва критична опрема мора бити дефинисана (картон опреме), документовано контролисана и редовно одржавана према стандардној оперативној процедури (СОП) за поступање са критичном опремом.</p>
			<p class="clan">Члан 4.</p>
			<p class="Basic-Paragraph">Регистар мора имати у радном односу одговарајући број стручних радника оспособљених за обављање послова Регистра и то:</p>
			<p class="Basic-Paragraph">1) руководиоца Регистра – лекар специјалиста трансфузиолог са ужом специјализацијом из хематологије или ужом специјализацијом из трансплантационе медицине са трансфузиологијом,  најмање пет година рада у области испитивања система ХЛА, најмање две године искуства у познавању рада центара за прикупљање и центара за пресађивање матичних ћелија хематопоезе и најмање пет година искуства у области рада Регистра,</p>
			<p class="Basic-Paragraph">2) заменика руководиоца Регистра – да испуњава исте услове као руководилац Регистра,</p>
			<p class="Basic-Paragraph">3) здравственог радника или здравственог сарадника са минимум једном годином искуства у раду на пословима Регистра,</p>
			<p class="Basic-Paragraph">4) ИТ стручњака.</p>
			<p class="Basic-Paragraph">Стручни радници морају бити иницијално обучени за послове које обављају и морају се континуирано едуковати и обучавати у смислу стицања вештина. Едукација стручних радника мора бити планирана, а спровођење едукације мора бити документовано. </p>
			<p class="Basic-Paragraph">Регистар мора имати могућност услужног ангажовања стручњака за област финансија, правника, саветника за даваоце матичних ћелија хематопоезе.</p>
			<p class="Basic-Paragraph">Саветник из става 3. овог члана треба добро да познаје принципе пресађивања матичних ћелија, индикације за лечење и процесе тражења адекватних давалаца.</p>
			<p class="clan">Члан 5.</p>
			<p class="Basic-Paragraph">Регистар мора примењивати и пословати по захтевима актуелног стандарда WMDA, а бити акредитован према актуелном стандарду WMDA, најкасније до приступања Републике Србије Европској Унији.</p>
			<p class="Basic-Paragraph">Регистар мора развити и имплементирати примерени систем обезбеђења квалитета за послове које обавља. Сва документација система квалитета мора бити редовно одржавана. За све критичне активности морају постојати писане и одобрене процедуре за:</p>
			<p class="Basic-Paragraph">1) одабир  давалаца,</p>
			<p class="Basic-Paragraph">2) прибављање пристанка,</p>
			<p class="Basic-Paragraph">3) информације које се дају даваоцу,</p>
			<p class="Basic-Paragraph">4) заштиту идентитета даваоца,</p>
			<p class="Basic-Paragraph">5) процену подобности даваоца,</p>
			<p class="Basic-Paragraph">6) минимум критеријума за одабир даваоца,</p>
			<p class="Basic-Paragraph">7) праћење даваоца и примаоца након обављеног медицинског захвата,</p>
			<p class="Basic-Paragraph">8) накнаду даваоцима у случају оштећења здравља или смрти,</p>
			<p class="Basic-Paragraph">9) редовну комуникацију са тимовима за пресађивање људских ћелија и ткива, у овом случају за пресађивање матичних ћелија хематопоезе.</p>
			<p class="Basic-Paragraph">За све друге субјекте којима Регистар повери извршавање послова описаних у WMDA стандарду, Регистар је одговоран да ти субјекти задовољавају WMDA стандард.</p>
			<p class="Basic-Paragraph">Регистар обавља редовну проверу, односно надзор система квалитета и безбедности, као и проверу примене WMDA стандарда у тим субјектима, такозвана провера или надзор од треће стране.</p>
			<p class="Basic-Paragraph">Регистар мора имати уговоре са свим субјектима који за њега обављају критичне послове и то са:</p>
			<p class="Basic-Paragraph">1) центрима за пресађивање,</p>
			<p class="Basic-Paragraph">2) центрима за добијање матичних ћелија хематопоезе,</p>
			<p class="Basic-Paragraph">3) банкама крви из пупчаника.</p>
			<p class="Basic-Paragraph">Уговори морају садржавати законске, финансијске и етичке аспекте у погледу добијања ћелија, тестирања и транспорта.</p>
			<p class="clan">Члан 6.</p>
			<p class="Basic-Paragraph">Овај правилник ступа на снагу осмог дана од дана објаве у „Службеном гласнику Републике Србије”.</p>
			<p class="potpis">Број 110-00-00369/2019-21</p>
			<p class="potpis">У Београду, 21. августа 2019. године</p>
			<p class="potpis">Министар,</p>
			<p class="potpis">др <span class="bold">Златибор Лончар, </span>с.р.</p>
	</div>

