


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 11. Закона о привредним коморама („Службени гласник РС”, број 112/15) и чл. 13. и 48. Статута Привредне коморе Србије („Службени гласник РС”, број 39/16), </p>
				<p>Управни одбор Привредне коморе Србије, на седници одржаноj 8. децембра 2016. године, доноси</p>
				<p class="odluka-zakon">ПРАВИЛНИК</p>
				<p class="odluka-zakon">о вођењу евиденције чланова Привредне коморе Србије и привредних комора аутономних покрајина</p>
				<p class="centar">"Службени гласник РС", број 101 од 16. 
				децембра 2016.</p>
				<p class="centar">&nbsp; &nbsp;</p>
				<p class="clan">I. ОПШТЕ ОДРЕДБЕ</p>
				<p class="clan">Члан 1.</p>
				<p>Правилником о вођењу евиденције чланова Привредне коморе Србије и привредних комора аутономних покрајина (у даљем тексту: Правилник), уређује се упис чланова Привредне коморе Србије и привредних комора аутономних покрајина (у даљем тексту: Комора) у евиденцију чланова коморе (у даљем тексту: евиденција), јединствени садржај и начин вођења евиденције.</p>
				<p class="clan">Члан 2.</p>
				<p>Комора води евиденцију, на основу чега се издају одговарајућа уверења и потврде о чланству, као и информације о члановима Коморе.</p>
				<p class="clan">II. ВРСТЕ ПОДАТАКА </p>
				<p class="clan">Члан 3.</p>
				<p>У евиденцији се о сваком члану Коморе воде следећи подаци:</p>
				<p>– матични број,</p>
				<p>– пиб,</p>
				<p>– пословно име,</p>
				<p>– скраћени назив,</p>
				<p>– правна форма,</p>
				<p>– адреса седишта (матични број насеља + адреса + поштански број),</p>
				<p>– шифра претежне делатности.</p>
				<p class="clan">Члан 4.</p>
				<p>При евиденцији из члана 3. овог правилника, могу се водити посебни подаци, као што су производни капацитети и могућности, референце, сертификати, награде, услуге и инвестиције.</p>
				<p>Члан Kоморе може да достави посебне податке за евиденцију, у циљу ефикаснијег пословног повезивања са партнерима у земљи и иностранству. </p>
				<p class="clan">III. ИЗВОРИ ПОДАТАКА </p>
				<p class="clan">Члан 5.</p>
				<p>Извори података за евиденцију су: регистри Aгенције за привредне регистре и подаци државних органа, организација и агенција, као и подаци којима располажу регионалне привредне коморе, односно привредна комора главног града, као и стручна служба Коморе.</p>
				<p class="clan">IV. НАЧИН ВОЂЕЊА ЕВИДЕНЦИЈЕ</p>
				<p class="clan">Члан 6.</p>
				<p>Евиденција се води у електронском облику, у организационој целини Коморе надлежној за послове информационог система и електронско пословање.</p>
				<p>За вођење регистра одговоран је руководилац организационе целине из става 1. овог члана. </p>
				<p class="clan">Члан 7.</p>
				<p>Удружења Коморе имају увид у евиденцију за чланове удружења.</p>
				<p>У циљу ажурирања посебних података који се воде о члановима Kоморе, сваку промену података коју члан Коморе достави Комори, удружења су дужна да ажурирају у року три дана од дана пријема званичног обавештења члана.</p>
				<p class="clan">Члан 8.</p>
				<p>Запослени Коморе којима је одобрен приступ електронској бази, податке могу користити искључиво за обављање послова интерне анализе и ради реализације послова Коморе, у складу са Законом. </p>
				<p>Лица из става 1. овог члана, податке из евиденције не смеју умножавати и дистрибуирати, нити уступати трећим лицима, осим лицима посебно овлашћеним за издавање уверења и потврда.</p>
				<p class="clan">Члан 9.</p>
				<p>Брисање из евиденције чланова Коморе врши се у случају престанка рада члана Коморе.</p>
				<p class="clan">V. ИЗДАВАЊЕ ПОТВРДА И УВЕРЕЊА </p>
				<p class="clan">Члан 10.</p>
				<p>Потврде и уверења садрже податке из члана 3. овог правилника.</p>
				<p>Потврде и уверења о чланству издају се на писани захтев корисника.</p>
				<p>Корисник, у смислу става 2. овога члана, је домаће или страно правно или физичко лице, државни органи и институције, банке, осигуравајуће организације, агенције и друге заинтересоване стране.</p>
				<p class="clan">Члан 11.</p>
				<p>Потврде и уверења обавезно садрже податке о датуму издавања и датуму ажурирања евиденције.</p>
				<p class="clan">Члан 12.</p>
				<p>Потврде и уверења се издају у писаној форми, на српском или енглеском језику, а могу се издавати и на другим светским језицима, по посебном захтеву.</p>
				<p>Уверења и потврде издате на основу евиденције имају својство јавних исправа.</p>
				<p class="clan">Члан 13.</p>
				<p>Комора је одговорна за истоветност података које даје у потврди и уверењу, са подацима добијеним из извора података.</p>
				<p>Комора не одговара за штету која евентуално може да настане за корисника, због активности које је предузео на основу добијених података.</p>
				<p class="clan">Члан 14.</p>
				<p>Издавање потврда и уверења наплаћује се према ценовнику.</p>
				<p>Ценовник доноси надлежни орган Коморе.</p>
				<p class="clan">Члан 15.</p>
				<p>Комора води евиденцију о издатим потврдама и уверењима.</p>
				<p>Евиденција о издатим потврдама и уверењима чува се пет година.</p>
				<p class="clan">VI. ДАВАЊЕ ИНФОРМАЦИЈА</p>
				<p class="clan">Члан 16.</p>
				<p>Информације садрже посебне податке из члана 4. овог правилника.</p>
				<p>Информација се дају на писани захтев корисника.</p>
				<p>Корисник, у смислу става 2. овога члана, је домаће или страно правно или физичко лице, државни органи и институције, банке, осигуравајуће организације, агенције и друге заинтересоване стране.</p>
				<p class="clan">Члан 17.</p>
				<p>Информације се дају у писаној форми, на српском или енглеском језику, а могу се давати и на другим светским језицима, по посебном захтеву.</p>
				<p>Акти у којима су садржане информације немају својство јавних исправа.</p>
				<p class="clan">Члан 18.</p>
				<p>Комора води посебну евиденцију о издатим информацијама.</p>
				<p>Евиденција из става 1. овог члана чува се три године.</p>
				<p class="clan">Члан 19.</p>
				<p>Комора не одговара за штету која евентуално може да настане за корисника, због активности које је предузео на основу добијених информација.</p>
				<p class="clan">Члан 20.</p>
				<p>Давање информација наплаћује се према ценовнику.</p>
				<p>Ценовник доноси надлежни орган Коморе.</p>
				<p class="clan">VII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 21.</p>
				<p>Ступањем на снагу овог правилника престаје да важи Правилник о начину уписа и вођењу регистра чланова привредних комора у Србији („Службени гласник РС”, број 45/02).</p>
				<p class="clan">Члан 22.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">02.01 број 19/7</p>
				<p class="potpis">У Београду, 8. децембра 2016. године</p>
				<p class="potpis"><span class="bold">Привредна комора Србије </span></p>
				<p class="potpis">Председник,</p>
				<p class="potpis"><span class="bold">Марко Чадеж,</span> с.р.</p>
	</div>

