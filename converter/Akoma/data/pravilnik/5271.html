


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 122. став 6. Закона о водама („Службени гласник РС”, бр. 30/10, 93/12 и 101/16),</p>
				<p>Министар пољопривреде и заштите животне средине доноси</p>
				<p class="odluka-zakon">ПРАВИЛНИК</p>
				<p class="odluka-zakon">о одређивању случајева у којима је потребно прибавити водну дозволу</p>
				<p class="centar">"Службени гласник РС", број 30 од 31. марта 
				2017.</p>
				<p class="centar">&nbsp;</p>
				<p class="clan">Члан 1.</p>
				<p>Овим правилником ближе се прописују случајеви у којима је у поступку издавања водних аката потребно прибавити водну дозволу.</p>
				<p class="clan">Члан 2.</p>
				<p>Ради утврђивања начина, услова и обима коришћења вода, начина, услова и обима испуштања отпадних вода, складиштења и испуштања хазардних и других супстанци које могу загадити воду и услова за друге радове којима се утиче на водни режим водну дозволу је потребно прибавити за следеће објекте и радове:</p>
				<p>1) брану са акумулацијом;</p>
				<p>2) водне објекте из члана 18. став 1. тачка 1) Закона о водама у саставу јавног водовода за насеља већа од 20.000 становника;</p>
				<p>3) вишенаменски хидросистем;</p>
				<p>4) хидроелектрану снаге преко 10 MW, термоелектрану, нуклеарни објекат;</p>
				<p>5) индустријски и производни објекат за који се захвата и доводи вода из површинских или подземних вода и чије се отпадне воде испуштају у површинске воде или јавну канализацију, за које грађевинску дозволу издаје министарствo или орган аутономне покрајине надлежан за послове грађевинарства;</p>
				<p>6) водне објекте у саставу јавне канализације из члана 19. Закона о водама (главни колектор, постројење за пречишћавање отпадних вода и објекат за одвођење и испуштање пречишћених отпадних вода);</p>
				<p>7) државни пут I и II реда, категорије железничких пруга и мостове на њима, метро, аеродром;</p>
				<p>8) преводницу, водни пут, луку, марину и пристаниште;</p>
				<p>9) индустријску и комуналну депонију;</p>
				<p>10) магистрални нафтовод, гасовод и далековод и трафостаница када је то предвиђено планским документом или сепаратом;</p>
				<p>11) хидромелиорациони систем за одводњавање преко 100 ha;</p>
				<p>12) хидромелиорациони систем за наводњавање преко 50 ha;</p>
				<p>13) систем за одвођење атмосферских вода насеља већих од 20.000 становника;</p>
				<p>14) подземно и надземно складиште за нафту и њене деривате и друге хазардне и приоритетне супстанце капацитета преко 500 тона;</p>
				<p>15) рударске радове и објекте;</p>
				<p>16) уређење водотока и изградњу заштитних водних објеката на водама I реда;</p>
				<p>17) хидроелектрану снаге до 10 MW;</p>
				<p>18) производни и други објекат за који се захвата и доводи вода из површинских или подземних вода и чије се отпадне воде испуштају у површинске воде или јавну канализацију, за које грађевинску дозволу издаје надлежни орган јединице локалне самоуправе;</p>
				<p>19) рибњак;</p>
				<p>20) изградњу или затрпавање бушених бунара и објеката са хоризонталним водозахватним грађевинама испод нивоа тла;</p>
				<p>21) јавна скијалишта;</p>
				<p>22) објекте јавног водовода и канализације, изузев водних објеката јавног водовода за насеља већа од 20.000 становника и водних објеката у саставу јавне канализације и за систем за одвођење атмосферских вода насеља мањих од 20.000 становника;</p>
				<p>23) подземно и надземно складиште за нафту и њене деривате и друге хазардне и приоритетне супстанце, капацитета мањег од 500 тона;</p>
				<p>24) општински пут и мостове на њему када се налази у зони водотока;</p>
				<p>25) продуктовод, ТТ, оптички кабл и кабловски вод за пренос електричне енергије, као и други цевовод, односно кабловски вод када се поставља испод корита реке или укршта са реком;</p>
				<p>26) хидромелиорациони систем за одводњавање до 100 ha;</p>
				<p>27) хидромелиорациони систем за наводњавање до 50 ha;</p>
				<p>28) сађење дрвећа и жбунастог биља и њихова сеча у кориту за велику воду и на обали на водама I реда;</p>
				<p>29) уређење водотока и изградњу заштитних водних објеката на водама II реда;</p>
				<p>30) јавни водовод у сеоском насељу;</p>
				<p>31) сађење дрвећа и жбунастог биља и њихова сеча у кориту за велику воду и на обали на водама II реда;</p>
				<p>32) плутајуће објекте;</p>
				<p>33) друге објекте и радове, који могу привремено, повремено или трајно да проузрокују промене у водном режиму или на које може утицати водни режим.</p>
				<p>Издавање водне дозволе за објекте и радове из става 1. овог члана се обавља ван поступка обједињене процедуре, у складу са законом којим се уређују воде.</p>
				<p class="clan">Члан 3.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">Број 110-00-24/2017-07</p>
				<p class="potpis">У Београду, 17. марта 2017. године</p>
				<p class="potpis">Министар,</p>
				<p class="potpis"><span class="bold">Бранислав Недимовић,</span> с.р.</p>
	</div>

