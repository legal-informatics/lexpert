


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 56. став 1. Закона о заштити природе („Службени гласник РС”, бр. 36/09, 88/10 и 91/10 – исправка) и члана 16. Статута Јавног предузећа „Палић – Лудаш”,</p>
				<p>Надзорни одбор на седници одржаној 28. фебруара 2014. године, доноси </p>
				<p class="odluka-zakon">&nbsp; &nbsp;</p>
				<p class="naslov">ПРАВИЛНИК</p>
				<p class="naslov" style="margin-top: 0">о унутрашњем реду и чуварској служби Специјалног резервата природе „Лудашко језеро”</p><p class="clan" style="margin-top: 0">"Службени гласник РС", број 70 од 9. јула 2014.</p>
				<p class="clan" style="margin-top: 0">&nbsp; &nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Правилником о унутрашњем реду и чуварској служби у Специјалном резервату природе „Лудашко језеро” (у даљем тексту: Правилник), уређују се правила за спровођење режима заштите Специјалног резервата природе „Лудашко језеро” (у даљем тексту: Резерват), а нарочито:</p>
				<p>1) начин на који ће се понашати посетиоци, власници и корисници непокретности при кретању, боравку и обављању посла на заштићеном подручју;</p>
				<p>2) места, површине и објекти у којима се ограничава кретање или забрањује и ограничава обављање одређених радњи, као и трајање тих мера;</p>
				<p>3) биљне и животињске врсте које је забрањено уништавати, оштећивати или узнемиравати, као и врсте чије је коришћење, односно брање, сакупљање и излов ограничен;</p>
				<p>4) подручја природних рибљих плодишта, услови рекреативног риболова и дозвољеног излова риба, риболовне воде чије је коришћење забрањено или ограничено, у складу са законом; </p>
				<p>5) начин сарадње са физичким и правним лицима који по различитом основу користе или су заинтересовани за коришћење заштићеног подручја;</p>
				<p>6) услови заштите приликом научних истраживања и образовних активности;</p>
				<p>7) места и услови за одлагање отпада;</p>
				<p>8) начин одржавања уредности и чистоће заштићеног подручја;</p>
				<p>9) начин и организација чувања заштићеног подручја;</p>
				<p>10) опрема и средства неопходна за чување и одржавање;</p>
				<p>11) противпожарна заштита.</p>
				<p class="clan">Члан 2.</p>
				<p>Одредбе овог правилника односе се на лица која пребивају или бораве на подручју Резервата, власнике земљишта и других непокретности и правна и физичка лица која остварују право коришћења непокретности или коришћења природних добара на подручју Резервата кроз регистровану делатност, на посетиоце Резервата, као и на правна и физичка лица која обављају друге дозвољене активности или врше службене радње на подручју Резервата.</p>
				<p>Правна и физичка лица из става 1. овог члана дужна су да поштују режиме заштите на подручју Специјалног резервата „Лудашко језеро” прописане Уредбом о заштити Специјалног резервата природе „Лудашко језеро” („Службени гласник РС”, број 30/06) (у даљем тексту: Уредба).</p>
				<p>Режим заштите I степена на површинама:</p>
				<p>I/1 – Суви рит – североисточни део језера који садржи старе, нетакнуте тршћаке;</p>
				<p>I/2 – Нетакнути стари тршћак на јужном делу језера уз западну обалу.</p>
				<p>Режим заштите II степена на површинама:</p>
				<p>II/1 – Лудашко језеро са уским појасем остатака природне вегетације уз обалу;</p>
				<p>II/2 – Переш – речица Киреш од пруге до ушћа у Лудашко језеро, као и влажне ливаде плавног подручја узводно од језера;</p>
				<p>II/3 – Переш – речица Киреш и влажне ливаде плавног подручја низводно од језера, од уставе до Буки моста;</p>
				<p>II/4 – Хинга – степски фрагмент на брегу код тригонометријске тачке;</p>
				<p>II/5 – Чурго – повремено плављене влажне ливаде;</p>
				<p>II/6 – Киваго – влажне слатине и ливаде на тресетној подлози.</p>
				<p>Режим заштите III степена на површинама:</p>
				<p>III/1 – Лудашко језеро – четири залива за рекреацију и приобална зона у ширини од 100 m предвиђена за формирање пуфер-појаса;</p>
				<p>III/2 – Переш – северни део плавног подручја између магистралног пута и пруге, као и водоток Киреш од Переша до границе ПИО „Суботичка пешчара”;</p>
				<p>III/3 – Переш – деградиране површине са стаништима природних реткости;</p>
				<p>III/4 – Буки – ливаде и обрадиве површине предвиђене за рестаурацију станишта/за формирање пуфер-појаса уз долину Киреша;</p>
				<p>III/5 – Чурго – обрадиве површине предвиђене за рестаурацију станишта/за формирање пуфер-појаса око влажних ливада;</p>
				<p>III/6 – Киваго – ливаде и обрадиве површине предвиђене за формирање пуфер појаса око природних станишта;</p>
				<p>III/7 – Слано језеро, слатински пашњак на јужном делу корита и канал Палић – Лудаш од Палићког језера до границе подручја Чурго.</p>
				<p class="clan">Члан 3.</p>
				<p>Правна или физичка лица из члана 2. овог правилника дужна су да се придржавају Закона о заштити природе (у даљем тексту Закон), Уредбе и одредаба овог правилника, упутстава са информативних табли и других ознака, као и упутстава или налога чувара и других овлашћених лица Јавног предузећа „Палић – Лудаш” (у даљем тексту: Управљач).</p>
				<p class="clan">Члан 4.</p>
				<p>За коришћење природних вредности Резервата и услуга Управљача плаћа се накнада.</p>
				<p>Обвезнике накнаде, њену висину и начин наплате прописује Управљач посебним актом, у складу са чланом 70. Закона.</p>
				<p>Обвезнике накнаде, њену висину и начин наплате прописује Управљач посебним актом, у складу са Законом.</p>
				<p class="clan">Члан 5.</p>
				<p>Управљач обезбеђује унутрашњи ред у Резервату, у складу са Законом и овим правилником и то организовањем чуварске службе, сарадњом са локалним становништвом, јавним предузећима и установама и удружењима грађана, као и сарадњом са органима државне управе и локалне самоуправе.</p>
				<p class="clan">II. КРЕТАЊЕ И БОРАВАК ПОСЕТИЛАЦА</p>
				<p class="clan">Члан 6.</p>
				<p>Кретање на подручју Резервата дозвољено је по јавним путевима, пољским путевима, одређеним стазама, површинама намењеним за рекреацију и на посебно уређеним теренима за одмор и камповање (Хајдуково код цркве и код фудбалског игралишта, Хајдуково – комплекс Визиторског центра Лудаш, увала Буџак, Шупљак код Школе и Рока Тања на источној обали).</p>
				<p>Посетиоци и организоване групе посетилаца Резервата могу се изузетно кретати и по деловима подручја Резервата који нису уређени за кретање и боравак посетилаца уз претходно одобрење Управљача и пратњу чувара заштићеног подручја и водича.</p>
				<p class="clan">Члан 7.</p>
				<p>У зони I степена заштите (Суви рит, тршћак на источној обали у јужном делу језера) забрањено је свако кретање. У зону I степена може улазити по потреби чувар природе и истраживачи у пратњи чувара заштићеног подручја уколико имају потребне дозволе и сагласности.</p>
				<p>У зони II степена заштите забрањене је спровођење било каквих активности на води, осим за потребе спровођења мере заштите, научноистраживачких радова и едукације.</p>
				<p class="clan">Члан 8.</p>
				<p>Посетиоци могу боравити у Резервату на свим за то намењеним локалитетима из члана 6. став 1, уз поштовање одредби Правилника и упутстава чувара заштићеног подручја.</p>
				<p class="clan">Члан 9.</p>
				<p>Забрањено је коришћење чамаца на моторни погон, осим за потребе Управљача, забрањено је држање чамаца у води и коришћење истих у периоду од 1. јануара до 30. јуна, осим за потребе управљача.</p>
				<p>За коришћење чамаца и других пловних средстава ради кретања на језеру, власници, односно корисници тих пловила, дужни су да прибаве одобрење Управљача и да се придржавају одредби Правилника.</p>
				<p>Сви чамци морају бити видно обележени таблицама – ознакама које издаје управљач ради евиденције и праћења стања. Број ознака – таблица је ограничен и износи 100 комада. Издавање ознака се годишње наплаћује кроз Одлуку о накнадама о коришћењу Специјалног резервата природе „Лудашко језеро” (у даљем тексту Одлука о накнадама). Чамци без ознака се не могу кретати по језеру.</p>
				<p>Сви чамци са ознакама се привезују на неки од пет званичних молова: Суњог чарда, Буџак, код Пумпе, код Школе, Рока тања или на неком од постојећих појединачних молова. Накнада за коришћење појединачних молова годишње се наплаћује кроз Одлуку о накнадама.</p>
				<p class="clan">Члан 10.</p>
				<p>Кретање моторних возила на подручју Резервата дозвољено је по јавним путевима и означеним пољским путевима.</p>
				<p>Паркирање возила дозвољено је на означеним површинама. </p>
				<p>Власници некретнина на подручју Резервата могу прилазити својим парцелама пољским путевима и паркирати поред истих током вршења пољопривредних радова.</p>
				<p>У случају потребе возила управљача, полиције, хитне помоћи могу да користе све пољске путеве.</p>
				<p class="clan">Члан 11.</p>
				<p>Камповање и логоровање ван грађевинских парцела на подручју Резервата може се организовати једино на местима посебно одређеним и уређеним за те намене сходно члану 6. став 1.</p>
				<p>Изузетно од одредбе става 1. овог члана, камповање или логоровање може се организовати уз пратњу чувара и одобрење Управљача на другом месту, у кратком трајању и за мањи број лица, а за потребе истраживачког рада и екотуризма.</p>
				<p>Ложење ватре на отвореном огњишту, изван места одређених за камповање и логоровање допуштено је само на посебно уређеним ложиштима.</p>
				<p class="clan">Члан 12.</p>
				<p>Власници и корисници земљишта и других непокретности, дужни су да омогуће пролаз чуварима и другим овлашћеним лицима Управљача у вршењу службених радњи, као и лицима која са одобрењем Управљача обављају истраживачке и друге активности у Резервату. </p>
				<p class="clan">III. ЗАШТИТА ПРИРОДНИХ И КУЛТУРНИХ ВРЕДНОСТИ И ЖИВОТНЕ СРЕДИНЕ</p>
				<p class="clan">Члан 13.</p>
				<p>Лица која живе, бораве или обављају посао на подручју Резервата дужна су да примењују мере заштите природних, културних и других вредности и животне средине, у складу са Законом, Уредбом и овим правилником.</p>
				<p class="clan">Члан 14.</p>
				<p>Биљке заштићене Законом, Правилником о проглашењу и заштити заштићених и строго заштићених дивљих врста биљака и животиња и гљива („Службени гласник РС”, бр. 5/10 и 47/11) (у даљем тексту: Правилник о заштићеним врстама) или другим прописом, као строго заштићене и заштићене врсте (природне реткости), није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.</p>
				<p>Животиње заштићене Законом и Правилником о заштићеним врстама ли другим прописом као строго заштићене и заштићене врсте (природне реткости), није дозвољено (допуштено) растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
				<p>Лице које на подручју Резервата примети и нађе примерке биљака и животиња из ст. 1. и 2. овог члана који су оштећени, односно рањени, болесни, немоћни или мртви, или примети појаве оштећења и уништавања станишта биљака и животиња, треба да о томе без одлагања обавести чувара или друго овлашћено лице Управљача, односно да тим лицима преда споменути нађени примерак биљке, односно животиње. Управљач води евиденцију о поднетим обавештењима, односно саставља записник у вези утврђеног стања по поднетом обавештењу или нађеном примерку биљке односно животиње.</p>
				<p>Управљач ће о налазима и обавештењима из става 3. овог члана обавестити Покрајински завод за заштиту природе и надлежног инспектора, односно предузети друге потребне радње у вези тих налаза и обавештења.</p>
				<p class="clan">Члан 15.</p>
				<p>На подручју Резервата забрањено је сакупљање биљних и животињских врста осим у научноистраживачке сврхе у циљу унапређења природних вредности.</p>
				<p class="clan">Члан 16.</p>
				<p>Забрањено је остављати угинуле, заклане и убијене животиње и њихове делове, кланички отпад и месне прерађевине на подручју Резервата осим у склопу посебно организованог и уређеног хранилишта некрофагих врста птица уз претходно прибављене услове заштите природе и сагласност управљача.</p>
				<p class="clan">Члан 17.</p>
				<p>На подручју Резервата није допуштено уношење, односно садња, засејавање и насељавање алохтоних дивљих врста биљака и животиња.</p>
				<p>На подручју Резервата забрањено је уношење или насељавање инвазивних врста биљака и животиња у складу са одговарајућим прописима.</p>
				<p class="clan">Члан 18.</p>
				<p>Управљач ће на погодан начин јавно приказати, и учинити доступним свима који живе или по неком основу бораве на подручју Резервата, спискове врста дивље флоре и фауне из члана 14, са именима на српском и латинском језику и другим неопходним информацијама значајним за њихово препознавање, заштиту и режим коришћења.</p>
				<p class="clan">Члан 19.</p>
				<p>Забрањено је оштећивање, уништавање, изношење и присвајање примерака биљака и животиња, минерала, кристалних творевина и фосилних остатака у складу са чланом 25. Закона.</p>
				<p>Забрањено је обављати геолошке и друге истражне радове, осим ако су неопходни за спровођење мера заштите и унапређења природних и културних вредности добра.</p>
				<p class="clan">Члан 20.</p>
				<p>Забрањено је оштећивати и уништавати предмете и објекте који имају културно-историјску вредност, односно својство или статус културног добра.</p>
				<p>Нису допуштени разградња и други видови оштећивања или уништавања објеката који представљају истакнуте примере народног градитељства.</p>
				<p>Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
				<p>Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Резервата.</p>
				<p class="clan">Члан 21.</p>
				<p>Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет.</p>
				<p>За планиране објекте, радове и активности са могућим значајним утицајем на животну средину неопходно је прибавити сагласност надлежног органа у складу са Законом о стратешкој процени утицаја на животну средину и Законом о процени утицаја на животну средину.</p>
				<p class="clan">IV. ВРШЕЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
				<p class="clan">Члан 22.</p>
				<p>Пољопривредна делатност, односно обрада земљишта и гајење ратарских и воћарских култура, врши се у складу са Законом, Уредбом и овим правилником.</p>
				<p>На подручју Резервата није дозвољено мењање намене површина (претварање ливада и пашњака у обрадиво земљиште, претварање пољопривредног земљиште у воћњаке и винограде, изградња рибњаке и др. осим у циљу заштите и развоја резервата.</p>
				<p>На подручју Резервата на површинама у II степену заштите забрањено је: кошење тешком механизацијом и кошење у генеративном периоду.</p>
				<p>На подручју Резервата, забрањено је паљење вегетације, осим ради усмеравања сукцесије природне вегетације у складу са Законом, Законом о заштити од пожара и уз прибављене услове заштите природе и сагласност Управљача.</p>
				<p class="clan">Члан 23.</p>
				<p>На подручју Резервата забрањено је примењивање хемијских средстава и минералних ђубрива, осим када је то неопходно за спровођење мера активне заштите природних реткости уз прибављене сагласности и услове заштите природе.</p>
				<p class="clan">Члан 24.</p>
				<p>На подручју Резервата у зони II степена заштите забрањено је пошумљавање.</p>
				<p class="clan">Члан 25.</p>
				<p>На подручју Резервата на површинама III степена заштите пошумљавање је дозвољено само фрагментарно, у циљу спровођење планираних мера унапређења предела и уз прибављене услове заштите природе.</p>
				<p class="clan">Члан 26.</p>
				<p>На подручју Резервата забрањено је: коришћење воде из језера и прве фреатске издани, изградња заливних система и упуштање воде испод II класе бонитета (мезасапробна).</p>
				<p>На подручју Резервата на површинама у II степену заштите забрањено је: одвођење или превођење воде Киреша изузев када је констатован проток већи од 7 m<span class="superscript">3</span>/s.</p>
				<p class="clan">Члан 27.</p>
				<p>На подручју Резервата на површинаmа у II степену заштите забрањено је обављање хидромелиорационих радова који би довели до смањења нивоа подземних вода (прокопавање нових канала, продубљивање постојећих и др.); као и мењање рељефа терена (раскопавање и насипање обале, отварање позајмишта песка и сл.), осим ради побољшања хидролошких и еколошких услова станишта; на целом подручју Резервата.</p>
				<p>Јавно водопривредно предузеће „Воде Војводине” дужно је да стави на увид Управљачу податке из катастара загађивача и водопривредних објеката који се односе на подручје Резервата.</p>
				<p class="clan">Члан 28.</p>
				<p>На подручју Резервата није дозвољена експлоатисање нафте, гаса, минералних сировина, тресета и грађевинског материјала.</p>
				<p class="clan">V. ЛОВ И РИБОЛОВ</p>
				<p class="clan">Члан 29.</p>
				<p>Активности лова на подручју Резервата су забрањене, осим кад је то потребно ради очувања бројности популације и заштите од заразних болести уз прибављене услове заштите природе.</p>
				<p class="clan">Члан 30.</p>
				<p>Гајење, заштита, лов и коришћење риба на подручју Резервата врши се у складу са Законом о заштити и одрживом коришћењу рибљег фонда („Службени гласник РС”, бр. 36/09 и 32/13 – одлука УС) и другим прописима који регулишу рибарство и овим правилником.</p>
				<p class="clan">Члан 31.</p>
				<p>На подручју Резервата је забрањено бављење привредним риболовом а дозвољене су активности рекреативног риболова.</p>
				<p>Може се обављати и риболов у научноистраживачке сврхе под условима утврђеним Законом, Програмом управљања рибарским подручјем „Палић – Киреш – Лудаш” и овим правилником.</p>
				<p>На подручју Резервата је забрањено прихрањивање рибе.</p>
				<p class="clan">Члан 32.</p>
				<p>На подручју Резервата који је део риболовних вода Рибарског подручја „Палић – Киреш – Лудаш” утврђују се режими риболова на основу: Закона о заштити и одрживом коришћењу рибљег фонда, подзаконских аката овог закона, Програма управљања рибарским подручјем „Палић – Киреш – Лудаш” и Правилника.</p>
				<p class="clan">Члан 33.</p>
				<p>Управљач годишњим програмом управљања рибарским подручјем и у оквиру прописа донетих на основу Закона о заштити и одрживом коришћењу рибљег фонда, одређује период и време у коме је дозвољен рекреативни риболов а у складу са Уредбом и Правилником.</p>
				<p class="clan">Члан 34.</p>
				<p>На рибарском подручју на одређеним локалитетима могу се организовати такмичења у спортском риболову у складу са Правилником и Програмом управљања рибарским подручјем „Палић – Киреш – Лудаш”, а на основу одобрења Управљача заштићеног подручја.</p>
				<p class="clan">Члан 35.</p>
				<p>Забрањено је ометање риболоваца буком или галамом од стране осталих риболоваца или других лица, осим када се ради о јавном саобраћају и обављању регистрованих или допуштених делатности и активности. </p>
				<p class="clan">Члан 36.</p>
				<p>Управљач ће сваке године, после доношења годишњег програма управљања рибарским подручјем, на подесан начин учинити доступним јавности и заинтересованим организацијама рекреативних риболоваца, тим програмом утврђен годишњи режим рекреативног риболова и друге информације од значаја за заштиту и коришћење риболовних вода.</p>
				<p class="clan">Члан 37.</p>
				<p>Управљач, као корисник Рибарског подручја, издаје и организује дистрибуцију дозвола за рекреативни риболов у складу са прописима.</p>
				<p class="clan">VI. СПОРТ, ТУРИЗАМ И РЕКРЕАЦИЈА</p>
				<p class="clan">Члан 38.</p>
				<p>На подручју Резервата могу се организовати спортска такмичења уколико се тим активностима не оштећују или угрожавају природне вредности и квалитет животне средине.</p>
				<p>За такмичења из става 1. овог члана која се одвијају на подручју Резервата, организатор прибавља сагласност Управљача седам дана уочи догађаја и плаћа накнаду у складу са Одлуком о накнадама коју доноси Управљач.</p>
				<p>За планиране спортске активности код којих се основано претпоставља могућност утицаја на природне вредности Резервата и квалитет животне средине, организатор прибавља и услове Покрајинског завода за заштиту природе.</p>
				<p class="clan">Члан 39.</p>
				<p>На подручју Резервата могу се обављати делатности туризма и рекреације у складу са Законом, Уредбом и овим правилником.</p>
				<p>Услуге туристичког смештаја и угоститељске услуге на подручју Резервата могу пружати правна и физичка лица сходно Закону о туризму („Службени гласник РС”, бр. 36/09, 88/10, 99/11 и 93/12), Уредби и овом правилнику.</p>
				<p class="clan">Члан 40.</p>
				<p>Посету Резервату и разгледање његових вредности од стране туристичких група, организатор туристичког путовања односно давалац туристичких или угоститељских услуга пријављује Управљачу седам дана уочи догађаја.</p>
				<p>Управљач организује вођење туристичких група из става 1. овог члана или издаје одобрење којим овлашћује друго правно или физичко лице да води посетиоце на начин, на места и у време који се наведеним одобрењем утврђују.</p>
				<p>Индивидуални посетиоци дужни су да намеравано разгледање Резервата изван локалитета из члана 6. став 2. пријаве Управљачу, односно физичком или правном лицу које Управљач овласти.</p>
				<p>Управљач ће израдити и донети програм туристичке посете Резервату, којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање и презентацију вредности Резервата, а посебно начин организовања активности екотуризма у сарадњи са мештанима.</p>
				<p class="clan">Члан 41.</p>
				<p>За туристичку посету и разгледање комплекса Визиторског центра Лудаш, обележених посетилачких стаза и делова Резервата плаћа се накнада.</p>
				<p>Обвезнике накнаде из става 1. овог члана, њену висину и начин наплате Управљач прописује Одлуком о накнадама.</p>
				<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
				<p class="clan">Члан 42.</p>
				<p>Изградња објеката и уређење простора на подручју Резервата врши се у складу са Законом о планирању и изградњи („Службени гласник РС”, бр. 72/09, 81/09 – исправка, 64/10 – одлука УС, 24/11, 121/12, 42/13 – одлука УС, 50/13 – одлука УС и 98/13 – одлука УС), Уредбом, Планом управљања и овим правилником.</p>
				<p>За просторне и урбанистичке планове који се односе на подручје Резервата у целости, или на њихове поједине делове, спроводи се поступак стратешке процене утицаја на животну средину у складу са законом, односно проверава потреба спровођења те процене у зависности од врсте и садржаја плана и могућих значајних утицаја на животну средину.</p>
				<p>Поступак стратешке процене из става 2. овог члана спроводи орган надлежан за доношење плана, уз прибављање одговарајућих услова, мишљења и сагласности и учешће јавности, у складу са Законом и Законом о стратешкој процени утицаја на животну средину („Службени гласник РС”, бр. 135/04 и 88/10).</p>
				<p class="clan">Члан 43.</p>
				<p>На подручју Резервата на површинама у II степену заштите забрањена је изградња нових објеката, осим привремених за потребе спровођења мера заштите и унапређења добра, повећавање постојеће спратност и габарита при реконструкцији постојећих објеката и забрањена је изградња молова, осим традиционалних пристана код старих салаша и у научноистраживачке сврхе.</p>
				<p>На подручју Резервата на површинама у III степену заштите забрањена је изградња нових објеката, осим за потребе спровођења мера заштите и унапређења добра а у складу са планским документом, повећавање постојеће спратност и габарита при реконструкцији постојећих објеката у складу са планским документом и забрањена је изградња молова, осим традиционалних пристана код старих салаша и у научноистраживачке сврхе.</p>
				<p>За објекте на подручју Резервата чија изградња, реконструкција и доградња нису забрањени Уредбом и Правилником, врши се процена утицаја на животну средину и утврђују мере заштите у складу са Законом и Законом о стратешкој процени утицаја на животну средину.</p>
				<p>Пре прибављања урбанистичких аката и одобрења за изградњу неопходно је да орган надлежан за послове урбанизма и изградње или инвеститор прибаве услове заштите природе и мишљење Управљача.</p>
				<p class="clan">Члан 44.</p>
				<p>Изградња и реконструкција стамбених, економских и помоћних објеката пољопривредних домаћинстава и привремених објеката изван грађевинских рејона и грађевинског земљишта, нису допуштени на подручју Резервата.</p>
				<p>Грађевински рејони и грађевинско земљиште из става 1. овог члана, врста и намена објеката, односно правила уређења и грађења, утврдиће се одговарајућим урбанистичким плановима и документима. </p>
				<p>До доношења планова и документа из става 2. овог члана, изградња, реконструкција и доградња објеката пољопривредних домаћинстава на подручју Резервата може се вршити само у оквиру постојећих грађевинских парцела, уз обавезно прибављање услова заштите природе од Покрајинског завода за заштиту природе, акта о урбанистичким условима и одобрења за изградњу.</p>
				<p class="clan">Члан 45.</p>
				<p>Планиране радове и активности, односно извођење пројекта, носилац пројекта дужан је да писмено пријави Управљачу. Пријава садржи датум почетка и рок завршетка грађења, односно извођења радова, а ако је грађевинска дозвола издата на основу идејног пројекта, доставља се и копија извештаја о извршеној техничкој контроли главног пројекта. Управљач ће у року од седам дана обавестити носиоца пројекта/инвеститора о могућностима за обављање истих, као и о даљој процедури у складу са Законом.</p>
				<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
				<p class="clan">Члан 46.</p>
				<p>Одржавање чистоће и управљање отпадом на подручју Резервата врши се у складу са Законом, Законом о управљању отпадом („Службени гласник РС”, бр. 36/09 и 88/10), Одлуком о одржавању чистоће града Суботице („Службени лист града Суботице”, бр. 56/12, 2/13 и 7/13 – исправка) и овим правилником.</p>
				<p>На подручју Резервата није допуштено изливање у водотокове и земљиште непречишћених комуналних вода и хемијски отровних и опасних материја и одлагање комуналних и других чврстих отпадака на начин и у количинама да могу загадити земљиште и воде на подручју Резервата.</p>
				<p class="clan">Члан 47.</p>
				<p>На подручју Резервата забрањено је одлагање било које врсте отпада.</p>
				<p>Корисници и посетиоци Резервата дужни су да сакупљају и одлажу отпатке ван Резервата или на местима која су посебно уређена и обележена за те намене сходно члану 6. став 1.</p>
				<p>Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која посећују посетиоци и организовати њихово пражњење и одвожење изван подручја Резервата у складу са Одлуком о одржавању чистоће града Суботице.</p>
				<p>Управљач ће иницирати сарадњу са надлежним комуналним службама у области одржавања чистоће кроз организовано постављање и редовно пражњење контејнера за смеће на местима окупљања већег броја посетилаца.</p>
				<p class="clan">Члан 48.</p>
				<p>Власници и корисници непокретности на подручју Резервата дужни су да их одржавају у чистом и уредном стању.</p>
				<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
				<p class="clan">Члан 49.</p>
				<p>Управљач је дужан да на прописан начин обележи заштићено подручје таблама прописаног изгледа и садржаја које поставља на местима где јавни путеви улазе у Резерват, а границе Резервата обележи прописаним ознакама.</p>
				<p>Управљач у роковима утврђеним Законом и на начин прописан подзаконским актом обележава границу рибарског подручја и границе делова Рибарског подручја на којима је забрањен, или ограничен риболов.</p>
				<p>Управљач одговарајућим таблама обележава места и објекте где је приступ и боравак забрањен или ограничен.</p>
				<p>Управљач поставља табле, односно друге ознаке са информацијама о правилима унутрашњег реда и правилима рекреативног риболова.</p>
				<p>Управљач може постављати и друге табле и ознаке од значаја за спровођење режима заштите и презентацију вредности Резервата, као што су панои, билборди, посетилачке стазе, места за камповање и логоровање, хранилишта, места за отпатке и др.</p>
				<p>Забрањено је оштећивање или уништавање и уклањање табли и натписа на таблама и других ознака из овог члана, као ни њихово заклањање или маскирање другим објектима.</p>
				<p class="clan">Члан 50.</p>
				<p>На подручју Резервата није допуштено постављање информативних табли са називима правних и физичких лица и рекламних и других паноа без одобрења Управљача.</p>
				<p>За постављање службених табли и других ознака које су утврђене прописима у области саобраћаја и јавних путева, шумарства, ловства, водопривреде и енергетике потребно одобрење Управљача.</p>
				<p>За постављање и држање табли и паноа из става 1. овог члана Управљач може наплатити накнаду у складу са Одлуком о накнадама.</p>
				<p class="clan">Члан 51.</p>
				<p>Фотографисање и снимање видеозаписа и филмова на подручју Резервата дозвољено је.</p>
				<p>За радње из става 1. овог члана које се на подручју Резервата врше у комерцијалне сврхе потребно је прибавити одобрење Управљача, који даје своју сагласност у року од седам дана и за њих се плаћа накнада на основу Одлуке о накнадама.</p>
				<p>Фотографије, видеозаписе и филмове који се снимају на подручју Резервата и публикују односно приказују јавности, физичко или правно лице које обавља или за чији рачун се обавља снимање дужно је да један примерак снимљеног материјала достави Управљачу.</p>
				<p>Са обавезом из става 3. овог члана поменута лица биће упозната приликом снимања, а уколико то није могуће сматраће се упозната доношењем овог правилника и његовим јавним објављивањем.</p>
				<p class="clan">X. ИСТРАЖИВАЧКИ И ОБРАЗОВНИ РАД</p>
				<p class="clan">Члан 52.</p>
				<p>На подручју Резервата могу се вршити научна и друга истраживања и образовне активности у природи у складу са Законом, Уредбом и овим правилником.</p>
				<p>Истраживања и образовне активности из става 1. овог члана допуштено је обављати на начин да се не оштете или униште значајне природне вредности као и да се не загади животна средина.</p>
				<p class="clan">Члан 53.</p>
				<p>За истраживања која се врше на подручју Резервата потребно је прибавити одобрење Управљача и услове заштите природе, које издаје Покрајински завод за заштиту природе.</p>
				<p>За истраживања ихтиофауне на подручју Резервата потребно је, поред законом прописане дозволе министарства надлежног за послове рибарства, прибавити и одобрење Управљача.</p>
				<p class="clan">Члан 54.</p>
				<p>За геолошка и биолошка истраживања на подручју Резервата потребно је поред Законом прописане дозволе надлежног министарства прибавити одобрење Управљача и услове заштите природе које издаје Покрајински завод за заштиту природе. </p>
				<p>Истраживања у области шумарства, пољопривреде и педологије, хидрологије, животне средине, туризма, саобраћаја, енергетике, просторног и урбанистичког планирања, демографије и културних добара потребно је благовремено пријавити Управљачу.</p>
				<p>Истраживања из става 2. овог члана не могу започети пре него што Управљач потврђује пријем пријаве истраживања. Пријава истраживања мора садржати релевантне податке о врсти, циљу, садржају, времену трајања, извођачу и броју учесника истраживања. У пријави се могу навести и услуге, односно помоћ која се очекује од Управљача.</p>
				<p>Управљач ће у року не дужем од седам дана обавестити подносиоца пријаве да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда, односно евентуално упутити подносиоца захтева на прибављање услова заштите природе или одобрења Управљача уколико су истраживања планирана на местима утврђеним чланом 7. овог правилника.</p>
				<p class="clan">Члан 55.</p>
				<p>Образовне активности на подручју Резервата, као што су школа у природи, теренска настава и стручне екскурзије потребно је благовремено пријавити Управљачу.</p>
				<p>Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.</p>
				<p class="clan">Члан 56.</p>
				<p>Захтев за издавање одобрења за истраживања из чл. 53. 54. и 55. нарочито садржи: назив и адресу институције, имена руководиоца и учесника истраживања, назив и укупно трајање пројекта, време почетка и завршетка теренских радова за које се издаје одобрење, главне методе и технике истраживања, податке о узорцима и примерцима живе и неживе природе чије је узимање планирано, места и објекте на којима се истраживање врши.</p>
				<p>Одобрење за истраживања поред података из става 1. овог члана садржи и посебне услове и мере заштите природе и животне средине који се при истраживању морају поштовати, односно примењивати.</p>
				<p>У року од 15 дана по завршетку теренских истраживачких радова и образовних активности, подносилац захтева за одобрење односно подносилац пријаве за истраживања и образовне активности из чл. 53. 54. и 55. дужан је да Управљачу достави кратак извештај о току и главним видљивим резултатима спроведених истраживања и образовних активности.</p>
				<p>Ономе ко благовремено не поднесе извештај из става 3. овог члана Управљач може ускратити одобрење за наредна истраживања односно обавештење и услуге за обављање образовних активности.</p>
				<p>По завршетку елабората односно публиковању резултата о извршеним истраживањима носилац истраживања односно подносилац захтева за одобрење или подносилац пријаве дужан ја да обавести Управљача у року од 15 дана као и да тај елаборат или публиковани рад достави Управљачу.</p>
				<p class="clan">XI. ЧУВАРСКА СЛУЖБА</p>
				<p class="clan">Члан 57.</p>
				<p>Ради обезбеђења унутрашњег реда у Резервату, Управљач организује чуварску службу.</p>
				<p>Чуварску службу чине: чувар – водич, чувар, рибочувар са овлашћењима и дужностима утврђеним законом и координатор службе који има овлашћења да организује послове службе, води одговарајуће евиденције и подноси извештаје о раду (месечне, периодичне и годишње) руководиоцу сектора заштите природе, или другом овлашћеном лицу. </p>
				<p>Послове чуварске службе у својству овлашћених лица непосредно обављају чувар и координатор чуварске службе (у даљем тексту: чувар).</p>
				<p>Услове које морају испуњавати лица из става 3. овог члана, број тих лица и друга питања од значаја за њихов радни статус и начин обављања послова утврђује Управљач актом о систематизацији послова и радних места.</p>
				<p>Организовање чуварске службе врши се у складу са одредбама Закона и Закона о заштити и одрживом коришћењу рибљег фонда („Службени гласник РС”, бр. 36/09 и 32/13 – одлука УС). </p>
				<p class="clan">Члан 58.</p>
				<p>Под обезбеђењем унутрашњег реда у Резервату, подразумева се заштита и очување земљишта вегетације, фауне, и вода од свих видова загађивања и оштећења, као и заштита, чување и обнављање ознака и информативних табли, чување посетилачке инфраструктуре објеката Управљача и заштита од пожара.</p>
				<p class="clan">Члан 59.</p>
				<p>Служба чувања је организована по чуварским зонама.</p>
				<p>Чуварске зоне у смислу овог правилника, чине делови Резервата сачињени од логичних просторних целина, по конфигурацији терена, станишним приликама, представља компактну природну целину, у којој се успешно обезбеђује контрола, унутрашњи ред и заштита.</p>
				<p>Организација чувања може се организовати и на други начин у зависности од потреба, ефикасности и економичности рада службе и то патролним радом, стационарним контролама или комбиновањем напред наведених метода, односно другом применом теренског рада.</p>
				<p class="clan">Члан 60.</p>
				<p>Величина чуварске зоне је различита и зависи од конфигурације терена, приступачности, прегледности и нарочито од степена угрожености одређених подручја Резервата.</p>
				<p class="clan">Члан 61.</p>
				<p>Када чувар у вршењу чуварског надзора у Резервату затекне лице које чини радњу супротну одредбама Закона, Уредбе и овог правилника, или кад постоји основана претпоставка да је учињено кривично дело или прекршај, овлашћен је и дужан да:</p>
				<p>1) прати кретање и активности посетилаца и легитимише лица која затекне у заштићеном подручју; </p>
				<p>2) изврши преглед свих врста возила, пловних објеката и товара; </p>
				<p>3) изврши сваки преглед, осим станова и других просторија, за чији преглед је потребан судски налог; </p>
				<p>4) привремено одузме предмете којима је извршен прекршај или кривично дело и предмете који су настали, или прибављени извршењем таквог дела, као и да ове предмете, без одлагања, преда Управљачу ради чувања;</p>
				<p>5) лице без личних исправа, затечено у вршењу недозвољених радњи, приведе надлежном органу унутрашњих послова;</p>
				<p>6) затражи успостављање претходног стања, односно нареди мере за спречавање и уклањање штетних последица;</p>
				<p>7) сарађује са власницима и корисницима права на некретнинама у Резервату ради заштите;</p>
				<p>8) сарађује са корисницима природних ресурса у Резервату и координира заједничке акције у циљу заштите и рационалног коришћења природних ресурса;</p>
				<p>9) прати стање биљних и животињских врста, као и других вредности Резервата; </p>
				<p>10) пружа помоћ посетиоцима Резервата и локалном становништву.</p>
				<p>О свим предузетим радњама, а посебно у случају када уочене радње могу представљати прекршај, кривично дело, привредни преступ, када је причињена штета, када је извршено заузеће имовине, чувар саставља записник.</p>
				<p class="clan">Члан 62.</p>
				<p>Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
				<p>У садржај се обавезно уноси:</p>
				<p>– ближи подаци о извршиоцима разних недозвољених радњи (име и презиме, име оца, адреса, запослење и други подаци за идентификацију),</p>
				<p>– начин извршења радње,</p>
				<p>– подаци о сведоцима и други расположиви докази које је могуће прибавити,</p>
				<p>– подаци о евентуалној штети, а посебно количине, броја комада, пречници, врсте и друго.</p>
				<p>Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
				<p class="clan">Члан 63.</p>
				<p>О привремено одузетим предметима из члана 61. чувар издаје потврду са тачним подацима о врсти и количини.</p>
				<p>Управљач обезбеђује услове за одржавање и чување привремено одузетих предмета, односно за враћање у природу или збрињавање примерака привремено одузетих животињских или биљних врста.</p>
				<p>О привремено одузетим предметима Управљач води регистар са подацима о врсти количини, разлогу привременог одузимања, лицу коме су предмети привремено одузети и чувару односно који је предмете привремено одузео.</p>
				<p class="clan">Члан 64.</p>
				<p>Чувар заштићеног подручја поред овлашћења из члана 61. овог правилника, посебно је дужан да:</p>
				<p>1. Потпуно и детаљно познаје теренске прилике на рејону који чува, а нарочито спољне и унутрашње границе Резервата.</p>
				<p>2. Спречава бесправну пашу, недозвољено обрађивање земљишта, прекомерну употребу хемијских средстава, бесправно подизање објеката, бесправни лов и риболов.</p>
				<p>3. Благовремено обавештава надлежни инспекцијски орган о утврђеним незаконитим радњама на заштићеном подручју, као и у газдовању риболовним подручјем преко надлежног органа предузећа.</p>
				<p>4. Редовно обилази, чува и надгледа површине Резервата у контроли недозвољеног коришћења, као и да надгледа и чува уређаје и објекте Управљача (комплекс Визиторског центра са свим објектима, опрема посетилачких стаза, информативне табле итд.).</p>
				<p>5. Предузима и контролише спровођење превентивних мера за заштиту Резервата од пожара.</p>
				<p>6. Учествује у раду других служби на рејону по потреби и учествује у заједничким прегледима и патролама других овлашћених служби и органа.</p>
				<p>7. Води теренски дневник – свакодневно у њега уноси податке, а за случај инспекцијске контроле ставља дневник на увид.</p>
				<p>8. Чува и обнавља граничне знаке, информативне табле, путоказе и друге ознаке.</p>
				<p>9. Носи службено одело, легитимацију.</p>
				<p class="clan">Члан 65.</p>
				<p>Као службено лице Управљача, на терену, са овлашћењима која су му прописана, чувар стручно, ауторитативно и одговорно поступа у свим радњама за које је овлашћен.</p>
				<p>Поступање чувара у свим случајевима мора бити у складу са јавним овлашћењима која има, водећи при том посебно рачуна о правилном представљању и угледу Управљача.</p>
				<p class="clan">Члан 66.</p>
				<p>У пословима заштите екосистема, чувар је дужан да свакодневно прати и евидентира договорене податке, као што су: температура, влажност, ветрови, цветање одређених биљних врста, појава одређених врста фауне и друге.</p>
				<p>Подаци се уносе у теренски дневник и одговарајућим евиденцијама достављају предузећу.</p>
				<p>Чувар заштите природе у Резервату обавља и друге стручне радње у складу са потребама службе, разним стручним анализама и прикупљањима података.</p>
				<p>Чувар заштите природе у Резервату обавља и послове на реализацији и организацији активних мера заштите (сечење подраста, кошење, уклањање инвазивних врста и др.).</p>
				<p class="clan">Члан 67.</p>
				<p>За све уочене појаве којима се на разне начине угрожава државна имовина, противправним присвајањима, оштећењима или ометањима, чувар је дужан да поступа хитно и без одлагања.</p>
				<p class="clan">Члан 68.</p>
				<p>Као службено лице на терену чувар резервата учествује у пријему посета, при обиласку туристичких група и других посетилаца, даје им информације и потребне податке и по потреби води посете дуж посетилачких стаза.</p>
				<p>У туристичким и информативним пословима чувар је дужан да познаје све битне карактеристике Резервата, ради правилног представљања, значајне природне, културне, историјске вредности, као и друге карактеристике од значаја за правилну презентацију подручја резервата.</p>
				<p class="clan">Члан 69.</p>
				<p>Чувар резервата мора имати легитимацију са којом доказује идентитет, статус службеног лица и овлашћења у складу са Законом.</p>
				<p>Легитимацију чувару издаје Управљач у складу са законом. Изглед службене легитимације чувара прописује надлежни министар.</p>
				<p>О издатим легитимацијама управљач води посебну евиденцију.</p>
				<p class="clan">Члан 70.</p>
				<p>Чувар је дужан да при предузимању радњи из члана 61. овог правилника претходно покаже легитимацију чувара Резервата.</p>
				<p class="clan">Члан 71.</p>
				<p>Лице које је престало да врши службу чувања, дужно је да легитимацију у року од три дана од дана престанка службе, врати Управљачу.</p>
				<p>Враћену легитимацију из става 1. овог члана, Управљач је дужан поништити и тај податак унети у евиденцију из члана 69. став 3.</p>
				<p class="clan">Члан 72.</p>
				<p>У случају губитка или нестанка легитимације чувар је дужан да о овоме одмах обавести Управљача.</p>
				<p>Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама а чувару се издаје нова легитимација.</p>
				<p class="clan">Члан 73.</p>
				<p>Чувар обавља службу у униформи. Униформа је у складу са посебним Правилником надлежног министарства.</p>
				<p>Чуварима поред униформе припадају и друга средства заштите која су предвиђена посебним актом.</p>
				<p class="clan">Члан 74.</p>
				<p>Чувар Резервата може бити опремљен средствима и то:</p>
				<p>– средствима везе,</p>
				<p>– превозним средствима (теренско возило, мотор, чамац),</p>
				<p>– опрема уз превозна средства,</p>
				<p>– батеријске лампе или акумулаторске светиљке,</p>
				<p>– фотоапаратима,</p>
				<p>– другом опремом неопходном за успешно обављање послова.</p>
				<p class="clan">XII. ПРОТИВПОЖАРНА ЗАШТИТА</p>
				<p class="clan">Члан 75.</p>
				<p>Поред деловања у ванредним ситуацијама, управљач континуирано обавља активности у циљу спровођења мера противпожарне заштите у сарадњи са осталим корисницима простора.</p>
				<p>Реализује се: свакодневно праћење климатских услова и стања горивог материјала у циљу процене текуће опасности од појаве пожара, организовано је осматрање и обавештавање о појави пожара током пожарних сезона, на изузетно угроженим деловима Резервата – као што су стари тршћаци или велике површине под травнатом вегетацијом – обавља се појачан сезонски надзор, локалитети излетишта се налазе под контролом употребе и ложења ватре, заштита од пожара реализује се у сарадњи са пољочуварском службом јединице локалне самоуправе град Суботица као и са Ватрогасном службом Министарства унутрашњих послова ПУ Суботица.</p>
				<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 76.</p>
				<p>Надзор над применом овог правилника врши надлежно министарство.</p>
				<p class="clan">Члан 77.</p>
				<p>Ступањем на снагу овог правилника, престаје да важи Правилник о унутрашњем реду од 27. априла 2009. године.</p>
				<p class="clan">Члан 78.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије” уз претходно прибављену сагласност надлежног министарства.</p>
				<p class="potpis">Број 118-XVI-1/2014</p>
				<p class="auto-style1">Председник Надзорног одбора,</p>
				<p class="auto-style1"><span class="bold">Ненад Новаковић, </span><span class="krajzakdela">с.р.</span></p>
	</div>

