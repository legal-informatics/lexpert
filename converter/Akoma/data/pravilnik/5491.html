

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 56. став 1. Закона о заштити природе („Службени гласник РС”, бр. 36/09, 88/10 и 91/10 – исправка), Уредбе о проглашењу Специјалног Резервата природе „Окањ бара” („Службени гласник РС”, број 39/13) и Одлуке Извршног одбора Друштва за заштиту животне средине „Окањ” – Елемир са седницe одржанe 31. октобра 2013. године, броj 04-02-2013/13 и на основу члана 8. Статута Друштва, доноси се</p>
			<p class="odluka-zakon">ПРАВИЛНИК</p>
			<p class="odluka-zakon">о унутрашњем реду и чуварској служби Специјалног резервата природе „Окањ бара”</p>
			<p class="centar">„Службени гласник РС“, број 42 од 14. јуна 2019.</p>
			<p class="clan">I. ОСНОВНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Окањ бара” (у даљем тексту: СРП „Окањ бара”), односно ближе прописују правила из члана 56. став 4. Закона о заштити (у даљем тексту: Закон), по којима се на подручју СРП „Окањ бара” спроводе режими заштите утврђени чланом 35. Закона и чл. 4, 5, 6, 7. и 8. Уредбе о проглашењу СРП „Окањ бара” (у даљем тексту: Уредба).</p>
			<p class="clan">Члан 2.</p>
			<p class="Basic-Paragraph">Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно на лица која имају пребивалиште или боравиште на подручју СРП „Окањ бара”, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју СРП „Окањ бара”, као и на посетиоце СРП „Окањ бара”. </p>
			<p class="Basic-Paragraph">Посетилац СРП „Окањ бара” је лице које из научних, образовних, рекреативних, туристичких, спортских и културних потреба и разлога борави на подручју СРП „Окањ бара” краће од 15 дана, као и лице у транзиту кроз подручје СРП „Окањ бара” (у даљем тексту: Посетилац).</p>
			<p class="clan">Члан 3.</p>
			<p class="Basic-Paragraph">Управљање СРП „Окањ бара” Уредбом је поверено Друштву за заштиту животне средине „Окањ” – Елемир, Жарка Зрењанина 49, Елемир.</p>
			<p class="clan">Члан 4.</p>
			<p class="Basic-Paragraph">Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара СРП „Окањ бара” и других овлашћених лица Управљача. </p>
			<p class="Basic-Paragraph">У планирању и предузимању радова и активности на подручју СРП „Окањ бара”, Корисници и Посетиоци дужни су да поштују Закон, Уредбу и План управљања СРП „Окањ бара”.</p>
			<p class="clan">Члан 5.</p>
			<p class="Basic-Paragraph">За коришћење СРП „Окањ бара” и услуга Управљача, Корисник и Посетилац плаћају накнаду Управљачу, сходно члану 70.  Закона.</p>
			<p class="Basic-Paragraph">Висину, начин обрачуна и наплате накнаде Управљач прописује посебним актом, уз сагласност надлежног министарства (у даљем тексту: Министарство).</p>
			<p class="clan">Члан 6.</p>
			<p class="Basic-Paragraph">Унутрашњи ред СРП „Окањ бара” Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.</p>
			<p class="clan">II. КРЕТАЊЕ И БОРАВАК ПОСЕТИЛАЦА</p>
			<p class="clan">Члан 7.</p>
			<p class="Basic-Paragraph">За туристичке посете и дозвољено коришћење СРП „Окањ бара” наплаћује се накнада према посебном акту који прописује Управљач у складу са законом.</p>
			<p class="Basic-Paragraph">Улазак у СРП „Окањ бара” моторним возилом може се забранити или ограничити, у складу са посебним прописом, ако се ради о транспорту опасних материја.</p>
			<p class="Basic-Paragraph">Управљач може краткотрајно заустављати моторна возила на уласку у СРП „Окањ бара” уколико на јавном путу заснује улазну станицу у складу са чланом 68. ст. 3, 4. и 5. закона.</p>
			<p class="Basic-Paragraph">Начин заснивања и рада улазних станица Управљач ће прописати посебним актом, у складу са законом.</p>
			<p class="clan">Члан 8.</p>
			<p class="Basic-Paragraph">Забрањен је улазак, односно приступ, без одобрења Управљача или пратње чувара СРП „Окањ бара” на површине, односно, места на којима је Уредбом утврђен режим заштите I степена, као и на места и објекте за које је Планом управљања СРП „Окањ бара” одређен такав режим посете због потребе очувања дивље флоре и очувања, прихране и праћења дивљих животиња.</p>
			<p class="Basic-Paragraph">Када се ради о хитној интервенцији у случају пожара, елементарне непогоде или удеса или наменском коришћењу постојећих путева, одобрење или пратња из става 1 овог члана не мора се прибавити односно обезбедити, већ се те активности пријављују Управљачу.</p>
			<p class="clan">Члан 9.</p>
			<p class="Basic-Paragraph">Површине, места и објекти из члана 8. овог правилника су нарочито:</p>
			<p class="Basic-Paragraph">1) површине на којима је Уредбом утврђен режим заштите I степена:</p>
			<p class="Basic-Paragraph">– „Окањ бара” – укупне површине 165,7 ha, град Зрењанин, катастарске општине Меленци и Српски Елемир. Парцеле: 10412 К.О. Меленци и 3427 К.О. Српски Елемир;</p>
			<p class="Basic-Paragraph">2) станишта од приоритетног значаја за заштиту, односно места од посебног значаја за очување строго заштићених врста (баре, водотоци, влажне ливаде);</p>
			<p class="Basic-Paragraph">3) површине, места и објекти за реинтродукцију биљних и животињских врста и прихрану птица, посебно орла белорепана и других животиња;</p>
			<p class="Basic-Paragraph">4) простор око стабала дрвећа на којима се налазе гнезда значајних врста птица полупречника 50 метара, где се забрањује приступ у репродукционом периоду;</p>
			<p class="Basic-Paragraph">Површине, места и објекте из става 1. овог члана Управљач ће означити на видљив и јасан начин.</p>
			<p class="clan">Члан 10.</p>
			<p class="Basic-Paragraph">У режиму заштите II степена радови и активности се ограничавају на коришћење површина искључиво за потребе чуварског надзора, научно-истраживачких радова и приказивања природних вредности Резервата. Овде спадају:</p>
			<p class="Basic-Paragraph">– Централне слатине и баре (Кумански вањ, Бара Црвенка и Жугаљ бара), површине 2642,4 ha, општина Нови Бечеј, катастарска општина Кумане и град Зрењанин, катастарске општине Тараш и Српски Елемир;</p>
			<p class="Basic-Paragraph">– Слатине око Окањ баре, површине 356,4 ha, град Зрењанин, катастарске општине Меленци, Тараш и Српски Елемир;</p>
			<p class="Basic-Paragraph">– Блато, површине 180 ha, град Зрењанин, катастарске општине Тараш и Српски Елемир.</p>
			<p class="Basic-Paragraph">О свим активностима коришћења возила у сврху одржавања објеката у Резервату потребно је писменим путем обавестити Управљача.</p>
			<p class="Basic-Paragraph">Забрањено је кретање возила по мраку и условима слабе дневне видљивости.</p>
			<p class="Basic-Paragraph">Управљач ће посебним актом прописати ближе услове употребе возила, начин вођења њихове евиденције и издатих одобрења.</p>
			<p class="clan">Члан 11.</p>
			<p class="Basic-Paragraph">О условима кретања, заустављања и паркирања моторних возила, односно, возила на моторни погон, учесници у саобраћају обавештавају се на погодан начин, а деонице путева и места у СРП „Окањ бара” на којима није дозвољено кретање, заустављање или паркирање моторних возила видно се обележавају.</p>
			<p class="Basic-Paragraph">Забрањена је употреба возила на путевима супротно обавештењу и ознакама из става 1. овог члана.</p>
			<p class="clan">Члан 12.</p>
			<p class="Basic-Paragraph">Приступ и боравак Посетилаца, без камповања и ложења ватре на отвореном простору дозвољено је у режиму заштите II и III степена.</p>
			<p class="clan">Члан 13.</p>
			<p class="Basic-Paragraph">Власници и корисници земљишта и других непокретности дужни су да допусте приступ и пролаз чуварима и другим овлашћеним лицима Управљача у вршењу службених радњи, као и лицима која са одобрењем Управљача обављају истраживачке и друге активности у СРП „Окањ бара”.</p>
			<p class="Basic-Paragraph">Забрањено је спречавање или ометање чувара и других овлашћених лица у вршењу радњи и активности из става 1. овог члана. </p>
			<p class="clan">III. ЗАШТИТА ПРИРОДНИХ ВРЕДНОСТИ</p>
			<p class="clan">Члан 14.</p>
			<p class="Basic-Paragraph">Биљке и гљиве које живе у слободној природи на подручју СРП „Окањ бара”, а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове или их на други начин оштећивати и уништавати.</p>
			<p class="Basic-Paragraph">Животиње које живе, повремено или сезонски бораве у слободној природи на подручју СРП „Окањ бара”, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.</p>
			<p class="Basic-Paragraph">Лице које на подручју СРП „Окањ бара” нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача. </p>
			<p class="Basic-Paragraph">Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и надлежно Министарство, о чему Управљач саставља записник и води евиденцију. </p>
			<p class="Basic-Paragraph">Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.</p>
			<p class="clan">Члан 15.</p>
			<p class="Basic-Paragraph">Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05, 22/07, 38/08, 9/10 и 69/11) могу се сакупљати на подручју СРП „Окањ бара” на начин и под условима утврђеним претходно споменутим прописом и Уредбом.</p>
			<p class="Basic-Paragraph">Лица која врше сакупљање дивље флоре и фауне из става 1. овог члана на подручју СРП „Окањ бара” дужна су да чувару СРП „Окањ бара” (у даљем тексту: Чувар) или другом овлашћеном лицу Управљача пријаве дневне количине и врсте сакупљене флоре и фауне.</p>
			<p class="Basic-Paragraph">Сакупљање дивље флоре и фауне из става 1. овог члана није дозвољено на површинама на којима је Уредбом утврђен режим заштите I степена. </p>
			<p class="Basic-Paragraph">За сакупљање дивље флоре и фауне на површинама и местима која су утврђена чланом 9. тач. 2, 3. и 4. овог правилника, на земљишту у државној својини, као и на земљишту у јавној и задружној својини на коме је Уредбом утврђен режим заштите II степена потребно је прибавити одобрење Управљача. </p>
			<p class="Basic-Paragraph">У режиму заштите II степена радови и активности ограничавају се на сакупљање гљива, дивље флоре и фауне на земљишту у приватној својини, осим строго заштићених врста.</p>
			<p class="Basic-Paragraph">Одобрење из става 4. овог члана може се привремено ускратити или ограничити због потребе очувања флоре и фауне.</p>
			<p class="Basic-Paragraph">Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.</p>
			<p class="clan">Члан 16.</p>
			<p class="Basic-Paragraph">Врсте дивље флоре и фауне чије је коришћење и заштита регулисано прописима из области шумарства, пољопривреде и ловства могу се на подручју СРП „Окањ бара” користити на начин и под условима из тих прописа.</p>
			<p class="Basic-Paragraph">За приступ и боравак на местима у СРП „Окањ бара” која су утврђена чланом 9. тач. 2, 3. и 4. овог правилника, ради коришћења дивље флоре и фауне у оквиру допуштених активности пољопривреде и лова потребно је прибавити одобрење Управљача.</p>
			<p class="Basic-Paragraph">Лов, односно приступ и боравак ловаца са оружјем и псима на местима из става 2.  овог члана није дозвољен.</p>
			<p class="clan">Члан 17.</p>
			<p class="Basic-Paragraph">Забрањено је без одобрења Управљача остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта некрофагих врста птица.</p>
			<p class="clan">Члан 18.</p>
			<p class="Basic-Paragraph">У режиму заштите II и III степена радови и активности ограничавају се на постављање вештачких дупљи и вештачких острваца за строго заштићене дивље врсте, изградњу пролаза за животиње, одржавање постојећих и формирање нових еколошких коридора.</p>
			<p class="Basic-Paragraph">У режиму заштите II и III степена радови и активности ограничавају се на уклањање водене и приобалне вегетације на каналима у случајевима њиховог пренамножења и на сузбијање инвазивних врста биљака и животиња.</p>
			<p class="Basic-Paragraph">Забрањено је поступање са алохтоним и инвазивним врстама биљака и животиња супротно одредбама ст. 1. и 2. овог члана.</p>
			<p class="clan">Члан 19.</p>
			<p class="Basic-Paragraph">Управљач ће на погодан начин јавно приказати и учинити доступним Корисницима и Посетиоцима спискове врста дивље флоре и фауне из чл. 14, 15. и 16. са информацијама од значаја за њихово препознавање, заштиту и режим коришћења.</p>
			<p class="clan">Члан 20.</p>
			<p class="Basic-Paragraph">Подручје СРП „Окањ бара”, као једно од централних подручја националне еколошке мреже, биће обрађено као Natura подручје у Републици Србији, будући да обухвата приоритетне типове станишта у панонском биогеографском региону (Директива о очувању природних станишта и дивље фауне и флоре – Council Directive 92/43/EEC of 21 May 1992 on the conservation of natural habitats and of wild fauna and flora).</p>
			<p class="clan">Члан 21.</p>
			<p class="Basic-Paragraph">Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.</p>
			<p class="Basic-Paragraph">Нису допуштени разградња и други видови оштећивања или уништавања објеката који представљају истакнуте примере народног градитељства.</p>
			<p class="Basic-Paragraph">Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.</p>
			<p class="Basic-Paragraph">Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3.  овог члана на подручју СРП „Окањ бара”.</p>
			<p class="Basic-Paragraph">Управљач ће на видан и погодан начин обележити објекте и места са културно-историјским вредностима на подручју СРП „Окањ бара”.</p>
			<p class="Basic-Paragraph">Забрањене су активности и радње из ст. 2. и 3. овог члана.</p>
			<p class="clan">Члан 22.</p>
			<p class="Basic-Paragraph">На заштићеном подручју забрањени су радови и активности, односно, извођење пројеката који оштећују, нарушавају и мењају особине и вредности због којих је подручје заштићено. </p>
			<p class="Basic-Paragraph">За радове и активности, односно пројекте са могућим значајним утицајем на животну средину, спроводи се поступак процене утицаја на животну средину, у складу са законом, уз обавезно прибављање акта о условима и мерама заштите природе.</p>
			<p class="Basic-Paragraph">За радове и активности, односно пројекте за које се не спроводи поступак процене утицаја на животну средину, а који могу имати утицај на вредности и обележја заштићеног добра, извођач радова, односно носилац пројекта, дужан је да од Покрајинског Завода за заштиту природе (у даљем тексту: Завод), прибави акт о условима и мерама заштите природе, у складу са законом.</p>
			<p class="Basic-Paragraph">Планиране радове и активности, односно извођење пројекта из овог члана, носилац пројекта дужан је да писмено пријави Управљачу заштићеног подручја, који је у обавези да га упозна о могућностима за обављање истих, као и од даљој процедури.</p>
			<p class="clan">IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА</p>
			<p class="clan">Члан 23.</p>
			<p class="Basic-Paragraph">На подручју Специјалног резервата природе „Окањ бара” није дозвољено обављати радове и активности за које се у складу са Уредбом утврди да могу оштетити изузетно разноврстан и богат дивљи биљни и животињски свет, угрозити повољно стање природних станишта и стање биолошких и предеоних вредности или онемогућити коришћење заштићеног подручја у интересу науке, образовања, културе, рекреације и одрживог развоја туризма и пољопривреде.</p>
			<p class="Basic-Paragraph">На заштићеном подручју није дозвољено обављати радове и активности за које се утврди да могу нарушити природне процесе и еколошку целовитост подручја или значајно неповољно утицати на естетска обележја предела и животну средину.</p>
			<p class="clan">Члан 24.</p>
			<p class="Basic-Paragraph">Очување биолошке и предеоне разноврсности станишта унутар агроекосистема и других неаутономних и полуаутономних екосистема спроводи се првенствено очувањем и заштитом рубних станишта, живица, међа, појединачних стабала, групе стабала, бара и ливадских појасева, као и других екосистема са очуваном или делимично измењеном жбунастом, ливадском или мочварном вегетацијом.</p>
			<p class="Basic-Paragraph">Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.</p>
			<p class="Basic-Paragraph">У режиму заштите III степена активности се ограничавају на кошење уз примену заштитних мера за флору и фауну, испашу укључујући и конролисану испашу на насипима, коришћење трске на традиционалан начин, орање постојећих површина обрадивог земљишта, осим преоравања травних површина, орања у заштитној зони канала и уклањања травног покривача заједно са површинским слојем земљишта.</p>
			<p class="Basic-Paragraph">Уређење објеката и места за привремено одлагање и сакупљање комуналног и пољопривредног отпада дозвољено је у режиму заштите III степена.</p>
			<p class="Basic-Paragraph">Забрањено је обављати пољопривредну делатност супротно одредбама овог члана.</p>
			<p class="clan">Члан 25.</p>
			<p class="Basic-Paragraph">На површинама на којима је утврђен режим заштите III степена, активности се ограничавају на обављање сточарства, ратарства, воћарства, виноградарства и пчеларства уз контролисану и што мању употребу хемијских средстава и развој органске пољопривреде, очување и обнављање старих сорти и раса биљних култура и домаћих животиња и у духу добре пољопривредне праксе.</p>
			<p class="Basic-Paragraph">Управљач ће одговарајућим мерама и активностима подстицати пољопривреднике на што мању употребу хемијских средстава на подручју СРП „Окањ бара” и помагати прелазак на органску пољопривредну производњу.</p>
			<p class="clan">Члан 26.</p>
			<p class="Basic-Paragraph">Контролисано кошење, испаша и паљење вегетације у режиму заштите II степена, односно испаша, укључујући и контролисану испашу на насипима, као и коришћење трске на традиционалан начин у режиму заштите III степена, дозвољене су активности у складу са Уредбом.</p>
			<p class="Basic-Paragraph">Наведене активности врше се искључиво на основу услова Завода и сагласности Управљача.</p>
			<p class="clan">Члан 27.</p>
			<p class="Basic-Paragraph">Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, број 31/10), прописа донетих на основу тог закона, Уредбе и овог правилника.</p>
			<p class="Basic-Paragraph">Очување сталних бара, рестаурација влажних станишта, ревитализацију канала и токова и одржавање њихове проточности дозвољено је у режиму заштите II и III степена. </p>
			<p class="Basic-Paragraph">За потребе уређења вода и водног режима или друге хидротехничке радове на подручју СРП „Окањ бара”, потребно је прибавити акт о условима заштите природе који издаје Завод. </p>
			<p class="clan">Члан 28.</p>
			<p class="Basic-Paragraph">ЈП „Воде Војводине” – ВДП „Средњи Банат”, Зрењанин, дужни су да редовно обавештавају Управљача о планираном режиму рада и очекиваним већим осцилацијама нивоа воде, као и да обезбеде минимални одрживи проток у складу са прописима и издатим водним актима.</p>
			<p class="Basic-Paragraph">Планови управљања водама усклађују се са Уредбом и Планом управљања СРП „Окањ бара”.</p>
			<p class="Basic-Paragraph">Управљач и ЈП „Воде Војводине”, односно ВДП „Средњи Банат”, Зрењанин, сарађују у стварима од заједничког интереса за управљање СРП „Окањ бара” и водним подручјима, посебно на усклађивању докумената из става 1. овог члана.</p>
			<p class="Basic-Paragraph">ЈП „Воде Војводине”, односно ВДП „Средњи Банат”, Зрењанин, ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју СРП „Окањ бара” које води на основу законских овлашћења.</p>
			<p class="clan">Члан 29.</p>
			<p class="Basic-Paragraph">У режиму заштите III степена радови и активности ограничавају се на изградњу, реконструкцију и одржавања објеката електроенергетске, телекомуникационе, хидро-техничке и комуналне инфраструктуре и објеката за потребе очувања, унапређења и приказивања природних вредности, прихват и одмор Посетилаца и реконструкцију и одржавање постојећих објеката намењених пољопривредној производњи.</p>
			<p class="Basic-Paragraph">У режиму заштите III степена радови и активности ограничавају се на реконструкцију, рехабилитацију и одржавање путева, осим асфалтирања постојећих путева са земљаном подлогом.</p>
			<p class="clan">Члан 30.</p>
			<p class="Basic-Paragraph">Радови и активности у режиму заштите III степена ограничавају се на измуљивање природних водотока и одржавања канала, без коришћења шљунка, песка и другог речног наноса.</p>
			<p class="clan">V. ЛОВ</p>
			<p class="clan">Члан 31.</p>
			<p class="Basic-Paragraph">Активности лова на подручју СРП „Окањ бара” обављају се у складу Законом о дивљачи и ловству („Службени гласник РС”, број 18/10), прописима донетим на основу тог закона, Законом, Уредбом и овим правилником. </p>
			<p class="Basic-Paragraph">Газдовање ловиштима на подручју СРП „Окањ бара” врши се на основу програма развоја ловног подручја, ловних основа и годишњих програма газдовања ловиштима.</p>
			<p class="Basic-Paragraph">Управљач, односно, корисници ловишта обавештавају Завод о донетим годишњим плановима газдовања ловиштима и пружају основне податке о планираним ловним активностима. </p>
			<p class="Basic-Paragraph">На површинама на којима је утврђен режим заштите I степена забрањене су све активности лова, а на утврђеним и обележеним стаништима и местима прихране птица и других животиња забрањен је одстрел дивљачи.</p>
			<p class="Basic-Paragraph">На површинама на којима је утврђен режим заштите II степена дозвољене су активности на заштити и гајењу дивљачи, уређивање и одржавање ловишта, постављање наменских објеката и опреме за потребе прихране, чувања и посматрања дивљачи и лов дивљачи на просторној целинама око Куманског вања, Баре Црвенка, Жугаљ баре, слатина око Окањ баре и Блата.</p>
			<p class="Basic-Paragraph">На површинама на којима је утврђен режим заштите III радови и активности се ограничавају на гајење, заштиту и лов дивљачи. Управљач може наплатити накнаду ловачком удружењу за обављање активности лова на подручју СРП „Окањ бара” у складу са посебним актом који доноси.</p>
			<p class="clan">VI. СПОРТ, РЕКРЕАЦИЈА И ТУРИЗАМ</p>
			<p class="clan">Члан 32.</p>
			<p class="Basic-Paragraph">На подручју СРП „Окањ бара” могу се организовати спортска такмичења и активности рекреације у бициклизму, пешачењу и другим областима, уколико се тим активностима не оштећују или угрожавају природне вредности и квалитет животне средине.</p>
			<p class="Basic-Paragraph">На површинама на којима је утврђен режим заштите I степена, као и на утврђеним и обележеним стаништима и местима прихране птица и других животиња, забрањене су све спортске активности. </p>
			<p class="Basic-Paragraph">За такмичења из става 1. овог организатор прибавља одобрење Управљача и плаћа накнаду у складу са посебним актом који доноси Управљач.</p>
			<p class="Basic-Paragraph">Организатор је дужан да такмичење пријави Управљачу најмање 30 дана пре дана планираног за његов почетак.</p>
			<p class="Basic-Paragraph">За планиране спортске активности код којих се основано претпоставља могућност утицаја на природне вредности СРП „Окањ бара” и квалитет животне средине организатор, на основу обавештења Управљача прибавља услове заштите природе које издаје Завод.</p>
			<p class="Basic-Paragraph">Забрањено је организовање такмичења без одобрења Управљача и противно условима датим у одобрењу.</p>
			<p class="clan">Члан 33.</p>
			<p class="Basic-Paragraph">На подручју СРП „Окањ бара” правна и физичка лица могу обављати делатност туризма и угоститељства, односно организовати туристичка путовања и туристичку посету и пружати услуге смештаја, исхране и пића у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, Законом, Уредбом, Планом управљања СРП „Окањ бара” и овим правилником.</p>
			<p class="clan">Члан 34.</p>
			<p class="Basic-Paragraph">Туристичке групе и појединци могу у пратњи чувара природе или другог овлашћеног лица Управљача посећивати и разгледати локалитете и површине на којима је утврђен режим заштите I степена, из образовних, рекреативних и општекултурних разлога и потреба.</p>
			<p class="Basic-Paragraph">Управљач може за заинтересоване туристичке групе организовати обилазак других делова подручја СРП „Окањ бара”. </p>
			<p class="Basic-Paragraph">Намераване посете односно обилазак из ст. 1. и 2. овог члана пријављују се Управљачу најмање 24 часа раније.</p>
			<p class="Basic-Paragraph">Управљач ће израдити и донети програм презентације СРП „Окањ бара” којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање СРП „Окањ бара” и упознавање његових вредности, а посебно начин презентације вредности у оквиру активности екотуризма. </p>
			<p class="clan">Члан 35.</p>
			<p class="Basic-Paragraph">За обављање делатности туризма и угоститељства из члана 37. и за услуге Управљача из члана 38. овог правилника плаћа се накнада у складу са Одлуком о накнади за коришћење заштићеног подручја Специјалног резервата природе „Окањ бара”.</p>
			<p class="clan">VII. ИЗГРАДЊА ОБЈЕКАТА И УРЕЂЕЊЕ ПРОСТОРА</p>
			<p class="clan">Члан 36.</p>
			<p class="Basic-Paragraph">Изградња објеката и уређење простора на подручју СРП „Окањ бара” врши се у складу са Законом о планирању и изградњи („Службени гласник РС”, бр. 72/09, 81/09, 24/11 и 121/12), прописима донетим на основу тог закона, Просторним планом подручја посебне намене подручја СРП „Окањ бара” („Службени гласник РС”, број 115/08), донетим урбанистичким плановима, Законом, Уредбом и овим правилником.</p>
			<p class="Basic-Paragraph">На површинама на којима је утврђен режим заштите III степена заштите радови и активности ограничавају се на: изградњу, реконструкцију и одржавање објеката електроенергетске, телекомуникационе, хидро-техничке и комуналне инфраструктуре и објеката за потребе очувања, унапређења и приказивања природних вредности, прихват и одмор посетилаца и реконструкцију и одржавање постојећих објеката намењених пољопривредној производњи; реконструкцију, рехaбилитацију и одржавање путева, осим асфалтирања постојећих путева са земљаном подлогом; измуљивање природних водотока и одржавања канала, без коришћења шљунка, песка и другог речног наноса.</p>
			<p class="Basic-Paragraph">На површинама на којима је утврђен режим заштите II степена заштите радови и активности ограничавају се на: изградњу објеката и уређење простора за потребе очувања, унапређења и приказивања природних вредности и реконструкцију и одржавање објеката саобраћајне и остале инфраструктуре.</p>
			<p class="Basic-Paragraph">На површинама на којима је утврђен режим заштите I степена забрањени су радови на изградњи објеката и уређењу простора.</p>
			<p class="clan">Члан 37.</p>
			<p class="Basic-Paragraph">Планиране радове на изградњи објеката и уређењу простора, носилац радова односно инвеститор (у даљем тексту: Инвеститор) дужан је да писмено пријави Управљачу, сходну члану 57. став 5. Закона.</p>
			<p class="Basic-Paragraph">Пријава из става 1. овог члана садржи основне податке о инвеститору, врсти и обиму планираних радова, локацији и власништву на непокретностима.</p>
			<p class="Basic-Paragraph">Управљач ће у року не дужем од 15 дана од дана подношења пријаве доставити инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.</p>
			<p class="Basic-Paragraph">Управљач ће од инвеститора тражити допуну пријаве уколико се на основу предочених података не може пружити меродавно и квалификовано обавештење.</p>
			<p class="Basic-Paragraph">Инвеститор је дужан да један примерак пријаве почетка грађења објекта из члана 148. Закона о планирању и изградњи достави и Управљачу. Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.</p>
			<p class="Basic-Paragraph">Забрањено је радове на изградњи објеката и уређењу простора изводити односно обављати без пријаве из става 5. члана 44, а монтажне објекте из става 1. овог члана постављати без сагласности Управљача.</p>
			<p class="clan">Члан 38.</p>
			<p class="Basic-Paragraph">На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. став 11. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, Управљач ће утврдити и на погодан начин објавити списак радова на изградњи објеката и уређењу простора које Инвеститор није дужан да пријави Управљачу.</p>
			<p class="clan">VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ</p>
			<p class="clan">Члан 39.</p>
			<p class="Basic-Paragraph">Одржавање чистоће и управљање отпадом на подручју СРП „Окањ бара” врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. </p>
			<p class="Basic-Paragraph">Одребама Уредбе је дефинисано да се, у смислу управљања отпадом, радови и активности ограничавају на: решавању проблема неконтролисаног одлагања отпада и санацију дивљих депонија, у режиму заштите II степена, као и уређење објеката и места за привремено одлагање и сакупљање комуналног и пољопривредног отпада у режиму заштите III степена.</p>
			<p class="Basic-Paragraph">У оквиру општих мера заштите и унапређења забрањено је:</p>
			<p class="Basic-Paragraph">– упуштање отпадних вода чији квалитет није у складу са законски уређеним параметрима;</p>
			<p class="Basic-Paragraph">– привремено и трајно одлагање пестицида и других опасних материја;</p>
			<p class="Basic-Paragraph">– привремено и трајно одлагање свих врста отпадних материја, као и транспорт опасног отпада.</p>
			<p class="Basic-Paragraph">Регионални и локални планови управљања отпадом усклађују се са Уредбом и Планом управљања СРП „Окањ бара”.</p>
			<p class="clan">Члан 40.</p>
			<p class="Basic-Paragraph">Свако је дужан да сакупља и одлаже отпатке које ствара, на местима која су посебно уређена односно опремљена и, према потреби, обележена за те намене. </p>
			<p class="Basic-Paragraph">Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја СРП „Окањ бара”, осим на површинама поред туристичких, смештајних и угоститељских објеката.</p>
			<p class="Basic-Paragraph">Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја СРП „Окањ бара” и местима окупљања већег броја посетилаца.</p>
			<p class="clan">Члан 41.</p>
			<p class="Basic-Paragraph">Власници и корисници непокретности дужни су да их одржавају у чистом и уредном стању.</p>
			<p class="Basic-Paragraph">Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и водном појасу, око јавних и привредних објекта и културних добара на површинама за рекреацију и у кругу сеоских домаћинстава.</p>
			<p class="Basic-Paragraph">Забрањено је запуштање и закоровљавање обрадивог пољопривредног земљишта.</p>
			<p class="clan">IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА</p>
			<p class="clan">Члан 42.</p>
			<p class="Basic-Paragraph">Управљач у року утврђеном Уредбом и на начин прописан одговарајућим подзаконским актом обележава СРП „Окањ бара” као заштићено подручје таблама прописаног изгледа и садржаја које поставља на местима где јавни путеви улазе у СРП „Окањ бара”, а границе СРП „Окањ бара” обележавају се прописаним ознакама.</p>
			<p class="Basic-Paragraph">Управљач одговарајућим таблама обележава места и објекте где је приступ и боравак забрањен или ограничен.</p>
			<p class="Basic-Paragraph">Управљач поставља и друге табле и ознаке од значаја за спровођење режима заштите и презентацију вредности СРП „Окањ бара”, као што су панои, билборди, информативне табле, места за одмор, хранилишта, места за одлагање отпадака и амбалаже и др.</p>
			<p class="Basic-Paragraph">Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање, односно маскирање другим објектима.</p>
			<p class="clan">Члан 43.</p>
			<p class="Basic-Paragraph">На подручју СРП „Окањ бара” није допуштено постављање информативних табли са називима правних и физичких лица и рекламних и других паноа без одобрења Управљача.</p>
			<p class="Basic-Paragraph">За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење Управљача.</p>
			<p class="Basic-Paragraph">За постављање и држање табли и паноа из става 1. овог члана Управљач може наплатити накнаду у складу са посебним актом.</p>
			<p class="clan">Члан 44.</p>
			<p class="Basic-Paragraph">Фотографисање и снимање тонских и видео записа и филмова на подручју СРП „Окањ бара” је дозвољено.</p>
			<p class="Basic-Paragraph">За радње из става 1. овог члана које се врше у комерцијалне сврхе потребно је прибавити сагласност Управљача и за њих се плаћа накнада на основу посебног акта који доноси Управљач.</p>
			<p class="Basic-Paragraph">Ради прибављања сагласности из става 2. овог члана, организатор снимања односно заинтересовано лице пријављује планиране активности снимања Управљачу који је дужан да сагласност изда у року не дужем од 15 дана.</p>
			<p class="Basic-Paragraph">За активности фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод.</p>
			<p class="Basic-Paragraph">Управљач може привремено или трајно ускратити сагласност уколико је индикован значајан неповољан утицај на природне вредности. </p>
			<p class="Basic-Paragraph">Физичко или правно лице које обавља или за чији рачун се обавља снимање фотографија, тонских и видео-записа и филмова који се публикују, односно приказују јавности, осим играних филмова, дужно је да један примерак снимљеног материјала достави Управљачу.</p>
			<p class="clan">X. ИСТРАЖИВАЧКИ И ОБРАЗОВНИ РАД</p>
			<p class="clan">Члан 45.</p>
			<p class="Basic-Paragraph">На подручју СРП „Окањ бара” могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.</p>
			<p class="Basic-Paragraph">Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.</p>
			<p class="clan">Члан 46.</p>
			<p class="Basic-Paragraph">За истраживања која могу имати утицај на вредности и обележја СРП „Окањ бара” и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Управљача.</p>
			<p class="Basic-Paragraph">Да би прибавио сагласност из став 1. овог члана, носилац истраживања пријављује Управљачу планиране истраживачке радове и активности. </p>
			<p class="Basic-Paragraph">Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге, односно помоћ, која се тражи од Управљача.</p>
			<p class="Basic-Paragraph">Уз пријаву истраживања прилаже се акт о условима заштите природе. </p>
			<p class="Basic-Paragraph">Уз пријаву истраживања, за чије извођење је прописана обавеза прибављања дозволе, прилаже се и дозвола надлежног Министарства у складу са законом.</p>
			<p class="Basic-Paragraph">Сагласност из става 1. овог члана, коју Управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. </p>
			<p class="Basic-Paragraph">Забрањено је истраживања из става 1. овог члана започети или изводити без прибављене сагласности Управљача.</p>
			<p class="clan">Члан 47.</p>
			<p class="Basic-Paragraph">Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.</p>
			<p class="Basic-Paragraph">Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.</p>
			<p class="clan">Члан 48.</p>
			<p class="Basic-Paragraph">О истраживањима у области пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност Управљача, потребно је да носилац истраживања благовремено писмено обавести Управљача. Обавештење садржи исту врсту података као и пријава истраживања. </p>
			<p class="Basic-Paragraph">Управљач ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.</p>
			<p class="Basic-Paragraph">Забрањено је истраживања из става 1. овог члана започети или изводити уколико се о њима не обавести Управљач.</p>
			<p class="clan">Члан 49.</p>
			<p class="Basic-Paragraph">Образовне активности на подручју СРП „Окањ бара”, као што су школа у природи, теренска настава и семинари и стручне екскурзије потребно је благовремено писмено пријавити Управљачу.</p>
			<p class="Basic-Paragraph">Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге, односно помоћ, која се очекује од Управљача.</p>
			<p class="Basic-Paragraph">Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.</p>
			<p class="clan">Члан 50.</p>
			<p class="Basic-Paragraph">У року од 15 дана по завршетку теренских истраживачких радова и образовних активности, носилац истраживања, односно организатор образовних активности, дужан је да Управљачу достави кратак извештај о току и главним резултатима спроведених истраживања и образовних активности.</p>
			<p class="Basic-Paragraph">О завршетку елабората, односно публиковању резултата о извршеним истраживањима, носилац истраживања дужан ја да обавести Управљача у року од 15 дана као и да тај елаборат или публиковани рад достави Управљачу.</p>
			<p class="Basic-Paragraph">Ономе ко благовремено не поднесе извештај из става 1, односно не достави обавештење и елаборат или рад из става 2. овог члана, Управљач може ускратити сагласност за наредна истраживања, односно обавештење и услуге за обављање образовних активности.</p>
			<p class="clan">XI. ЧУВАРСКА СЛУЖБА</p>
			<p class="clan">Члан 51.</p>
			<p class="Basic-Paragraph">Спровођење правила унутрашњег реда обезбеђује и непосредни надзор на подручју СРП „Окањ бара” врши чуварска служба.</p>
			<p class="Basic-Paragraph">Чуварску службу чине, односно, послове чуварске службе у својству лица са законским овлашћењима и обавезама, непосредно обављају чувари природе и надзорник чуварске службе (у даљем тексту: Надзорник). </p>
			<p class="Basic-Paragraph">Чувар природе може истовремено обављати и послове водича, а Надзорник и друге послове у оквиру радног места и стручне спреме којом располаже.</p>
			<p class="Basic-Paragraph">Чувар природе је за свој посао у чуварској служби непосредно одговоран Надзорнику, а Надзорник је за свој посао у чуварској служби непосредно одговоран Руководиоцу. </p>
			<p class="Basic-Paragraph">Број чувара утврђује Друштво за заштиту животне средине „Окањ” – Елемир актом о систематизацији послова и радних места, а врста и обим конкретних послова које чувар природе обавља утврђује се уговором о раду или другим појединачним актом, у складу са законом.</p>
			<p class="clan">Члан 52.</p>
			<p class="Basic-Paragraph">За време службе, чувар природе носи службену одећу на којој је знак СРП „Окањ бара”, знак заштите природе и знак Друштва за заштиту животне средине „Окањ” – Елемир. </p>
			<p class="Basic-Paragraph">До доношења акта из члана 110. став 8. Закона којим надлежни Министар  прописује јединствену униформу чувара националних паркова и заштићених подручја проглашених актом Владе, чувар природе ће носити униформу СРП „Окањ бара”.</p>
			<p class="clan">Члан 53.</p>
			<p class="Basic-Paragraph">Чувар природе поседују службену легитимацију којом доказује идентитет, статус службеног лица и овлашћења у складу са законом.</p>
			<p class="Basic-Paragraph">Чувар природе је дужан да у вршењу одговарајућих службених радњи претходно покаже службену легитимацију. </p>
			<p class="Basic-Paragraph">Службену легитимацију чувару издаје Управљач на обрасцу који прописује надлежни Министар.</p>
			<p class="Basic-Paragraph">О издатим легитимацијама Управљач води евиденцију.</p>
			<p class="Basic-Paragraph">Чувар природе који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.</p>
			<p class="Basic-Paragraph">У случају губитка или нестанка службене легитимације чувар природе је дужан да о овоме одмах обавести Управљача.</p>
			<p class="Basic-Paragraph">Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару природе се издаје нова легитимација.</p>
			<p class="clan">Члан 54.</p>
			<p class="Basic-Paragraph">Рад чуварске службе организује се на терену тако што чувар природе врши непосредни надзор и контролише спровођење правила унутрашњег реда.</p>
			<p class="Basic-Paragraph">Чувар природе свакодневно врши обилазак делова терена или терен у целости. Чувар природе има право и обавезу да изврши потребну службену радњу у било ком чуварском рејону на подручју СРП „Окањ бара”.</p>
			<p class="Basic-Paragraph">Рад чувара природе повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.</p>
			<p class="clan">Члан 55.</p>
			<p class="Basic-Paragraph">У вршењу чуварске службе, дужност чувара природе је да:</p>
			<p class="Basic-Paragraph">1) прати односно надгледа кретање и активности Посетилаца и других Корисника, посебно:</p>
			<p class="Basic-Paragraph">− градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,</p>
			<p class="Basic-Paragraph">− коришћење минералних сировина,</p>
			<p class="Basic-Paragraph">− коришћење, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,</p>
			<p class="Basic-Paragraph">− коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,</p>
			<p class="Basic-Paragraph">− лов, гајење и коришћење дивљачи,</p>
			<p class="Basic-Paragraph">− употребу моторних возила, </p>
			<p class="Basic-Paragraph">− постављање монтажних и привремених објеката, </p>
			<p class="Basic-Paragraph">− улазак у зоне, места и објекте у којима је посета забрањена или ограничена, </p>
			<p class="Basic-Paragraph">− камповање и логоровање, </p>
			<p class="Basic-Paragraph">− ложење ватре на отвореном и примену правила и мера заштите од пожара, </p>
			<p class="Basic-Paragraph">− организацију и одвијање спортских такмичења и других манифестација,</p>
			<p class="Basic-Paragraph">− одлагање отпада;</p>
			<p class="Basic-Paragraph">2) прати стање биљних и животињских врста и других вредности СРП „Окањ бара” и води евиденцију о њима;</p>
			<p class="Basic-Paragraph">3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;</p>
			<p class="Basic-Paragraph">4) пружа податке, помоћ и услуге Посетиоцима при обиласку и разгледању СРП „Окањ бара”;</p>
			<p class="Basic-Paragraph">5) прати и пружа друге потребне услуге организаторима и учесницима научних и других истраживања и образовних активности;</p>
			<p class="Basic-Paragraph">6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;</p>
			<p class="Basic-Paragraph">7) сарађује са надлежним инспектором и обавештава о стварима из његове надлежности;</p>
			<p class="Basic-Paragraph">8) сарађује се органом унутрашњих послова и према указаној потреби тражи његову помоћ;</p>
			<p class="Basic-Paragraph">9) саставља записник, обавештава Надзорника и Руководиоца и обавља друге овде неспоменуте послове, у складу са законом и актом Управљача;</p>
			<p class="Basic-Paragraph">10) обавештава други надлежни орган о извршењу забрањених, односно противправних радњи, које су регулисане прописима из надлежности тог органа и о њиховим извршиоцима уколико су познати.</p>
			<p class="clan">Члан 56.</p>
			<p class="Basic-Paragraph">Када чувар природе утврди или основано предпостави да је Посетилац, односно, Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: </p>
			<p class="Basic-Paragraph">− легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; </p>
			<p class="Basic-Paragraph">− затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника, односно Посетиоца, и неко од права у вези радова и активности које обавља;</p>
			<p class="Basic-Paragraph">− изврши преглед свих врста возила и товара; </p>
			<p class="Basic-Paragraph">− изврши сваки преглед, осим станова и других просторија, за чији је преглед потребан судски налог, а посебно преглед:</p>
			<p class="Basic-Paragraph">− пртљага и личних ствари; и</p>
			<p class="Basic-Paragraph">− алата и средстава за сакупљање биљака и животиња;</p>
			<p class="Basic-Paragraph">– привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда Управљачу заштићеног подручја ради чувања;</p>
			<p class="Basic-Paragraph">– затражи успостављање претходног стања, односно нареди мере за спречавање и уклањање штетних последица, а посебно:</p>
			<p class="Basic-Paragraph">– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,</p>
			<p class="Basic-Paragraph">– забрани на лицу места радове и активности које се обављају противно одредбама овог правилника и правилима противпожарне заштите,</p>
			<p class="Basic-Paragraph">– нареди пуштање на слободу, односно враћање у природу, здравих и неповређених примерака животиња уколико је то за њих безбедно. </p>
			<p class="clan">Члан 57.</p>
			<p class="Basic-Paragraph">Када утврди радњу учињену супротно правилима унутрашњег реда или мерама заштите природе прописаним у складу са законом, чувар природе саставља записник.</p>
			<p class="Basic-Paragraph">Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.</p>
			<p class="Basic-Paragraph">У садржај се обавезно уносе:</p>
			<p class="Basic-Paragraph">− подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;</p>
			<p class="Basic-Paragraph">− начин и време извршења радње, средства и алати којима је радња извршена;</p>
			<p class="Basic-Paragraph">− подаци о сведоцима и другим расположивим доказима ако постоје;</p>
			<p class="Basic-Paragraph">− настала штета, документована што прецизнијим подацима и по могућству фотографијом;</p>
			<p class="Basic-Paragraph">− подаци о привремено одузетим предметима и средствима којима је извршен прекршај или кривично дело и предметима који су настали или прибављени извршењем таквог дела, укључујући делове и примерке живог и неживог света.</p>
			<p class="Basic-Paragraph">Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.</p>
			<p class="Basic-Paragraph">Управљач ће прописати образац записника из овог члана. </p>
			<p class="clan">Члан 58.</p>
			<p class="Basic-Paragraph">О привремено одузетим предметима из члана 56. чувар природе издаје потврду са тачним подацима о врсти и количини.</p>
			<p class="Basic-Paragraph">Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.</p>
			<p class="Basic-Paragraph">О привремено одузетим предметима Управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару природе који је предмете привремено одузео.</p>
			<p class="clan">Члан 59.</p>
			<p class="Basic-Paragraph">Чувар природе у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.</p>
			<p class="Basic-Paragraph">Чувар природе води дневник, односно евиденцију дневних активности, чији садржај прописује Управљач.</p>
			<p class="clan">Члан 60.</p>
			<p class="Basic-Paragraph">Чувар природе полаже стручни испит у складу са програмом који прописује надлежни министар.</p>
			<p class="Basic-Paragraph">Управљач сам организује или на други начин обезбеђује обуку, стручно усавршавање и проверу знања и вештина чувара природе.</p>
			<p class="clan">Члан 61.</p>
			<p class="Basic-Paragraph">Чувар природе је опремљен и радном одећом, средствима везе и превоза, потребним апаратима и инструментима и алатом, у складу са посебним актом Управљача.</p>
			<p class="clan">Члан 62.</p>
			<p class="Basic-Paragraph">На основу записника и обавештења чувара Управљача о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.</p>
			<p class="clan">XII. ПРОТИВПОЖАРНА ЗАШТИТА</p>
			<p class="clan">Члан 63.</p>
			<p class="Basic-Paragraph">На подручју СРП „Окањ бара” планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), Законом о шумама и прописима донетим на основу тих закона, планом управљања СРП „Окањ бара” и плановима заштите од пожара.</p>
			<p class="Basic-Paragraph">Управљач доноси план заштите од пожара за подручје СРП „Окањ бара” сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10). ЈП „Војводинашуме” у складу са Законом о шумама доноси планове заштите шума од пожара за шумско подручје којима припада подручје СРП „Окањ бара”.</p>
			<p class="Basic-Paragraph">Планом и програмом управљања СРП „Окањ бара” утврђују се приоритетни, односно годишњи оперативни задаци противпожарне заштите.</p>
			<p class="Basic-Paragraph">Управљач ће на погодан начин објавити, односно јавно истакнути, изводе из планова заштите од пожара, са основним правилима противпожарне заштите и поставити одговарајуће ознаке на терену. </p>
			<p class="clan">XIII. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 64.</p>
			<p class="Basic-Paragraph">Надзор над применом овог правилника врши надлежно Министарство. </p>
			<p class="clan">Члан 65.</p>
			<p class="Basic-Paragraph">Управљач ће најкасније у року од шест месеци од дана ступања на снагу овог правилника донети акта предвиђена овим правилником.</p>
			<p class="clan">Члан 66.</p>
			<p class="Basic-Paragraph">Управљач ће извод из овог правилника, са основним правилима унутрашњег реда и забрањеним радњама/ активностима истакнути на погодан и видан начин у насељима, туристичким центрима и локалитетима, објектима Друштва за заштиту животне средине „Окањ” – Елемир и на другим местима бројнијег окупљања и чешћег проласка Посетилаца и Корисника. </p>
			<p class="clan">Члан 67.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног министарства.</p>
			<p class="potpis">Председник Извршног одбора,</p>
			<p class="potpis"><span class="bold">Милош Ранисављев, </span>с.р.</p>
	</div>

