

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 88. став 7. и члана 92. став 7. Закона о путевима (,,Службени гласникˮ, бр. 41/18 и 95/18 – др. закон), </p>
			<p class="Basic-Paragraph">Министар грађевинарства, саобраћаја и инфраструктуре доноси</p>
			<p class="odluka-zakon">ПРАВИЛНИК </p>
			<p class="odluka-zakon">о процени утицаја пута на безбедност саобраћаја</p>
			<p class="centar">"Службени гласник РС", број 63 од 4. септембра 
			2019.</p>
			<p class="clan">I. УВОДНА ОДРЕДБА</p>
			<p class="clan">Члан 1.</p>
			<p class="Basic-Paragraph">Овим правилником уређује се начин спровођења процене утицаја изградње новог, односно реконструкције постојећег пута на безбедност саобраћаја (у даљем тексту: Процена), садржина извештаја о процени, састав стручног тима и услови које морају да испуне чланови стручног тима за Процену.</p>
			<p class="clan">II. НАЧИН СПРОВОЂЕЊА ПРОЦЕНЕ</p>
			<p class="clan">Члан 2.</p>
			<p class="Basic-Paragraph">Процена се спроводи у фази израде планске документације и израде генералног пројекта изградње пута, односно у фази израде идејног решења реконструкције пута и представља њихов саставни део.</p>
			<p class="clan">Члан 3.</p>
			<p class="Basic-Paragraph">Наручилац процене је управљач пута или инвеститор пројекта изградње новог пута или пројекта реконструкције постојећег пута.</p>
			<p class="clan">Члан 4.</p>
			<p class="Basic-Paragraph">Наручилац покреће набавку и врши избор стручног тима за процену у складу са законом који уређује јавне набавке.</p>
			<p class="Basic-Paragraph">По извршеном избору стручног тима за Процену наручилац са стручним тимом  утврђује циљеве пројекта, подручје утицаја, улазне односно постојеће податке, рокове за спровођење Процене и израду извештаја о Процени. </p>
			<p class="Basic-Paragraph">Наручилац анализира и доноси одлуку о примени препорука из извештаја о Процени. </p>
			<p class="Basic-Paragraph">На основу извештаја о Процени, наручилац припрема одговор у коме наводи: </p>
			<p class="Basic-Paragraph">1) које препоруке су усвојене и које ће се применити у оквиру пројекта;</p>
			<p class="Basic-Paragraph">2) које препоруке су усвојене и које ће се применити приликом имплементације мера у наредним фазама пројектовања;</p>
			<p class="Basic-Paragraph">3) које препоруке се не прихватају са образложењем о разлозима неприхватања. </p>
			<p class="Basic-Paragraph">Наручилац прати имплементацију предузетих мера.</p>
			<p class="clan">Члан 5.</p>
			<p class="Basic-Paragraph">Стручни тим за Процену врши систематску, стручну и детаљну процену утицаја пута на безбедност саобраћаја. </p>
			<p class="Basic-Paragraph">Стручни тим за Процену анализира постојећа и будућа саобраћајна оптерећења, пешачке и бициклистичке токове, као и учешће јавног превоза путника у подручју утицаја. Посебно анализира површине намењене за кретање појединих категорија учесника, као и за паркирање возила.</p>
			<p class="Basic-Paragraph">Стручни тим за Процену проверава могућности, облике и решења (у даљем тексту: варијанте) дате у планској документацији, генералном пројекту изградње пута, односно идејном решењу реконструкције пута, укључујући и варијанту „не радити ништа” и варијанту „урадити минимум” у циљу проналажења оптималног решења са аспекта безбедности саобраћаја.</p>
			<p class="Basic-Paragraph">Варијанта „не радити ништаˮ подразумева да се стање пута одржава на постојећем нивоу у оквиру редовног одржавања путева.</p>
			<p class="Basic-Paragraph">Варијанта „урадити минимумˮ подразумева да се у разматраном периоду врши само рехабилитација пута.</p>
			<p class="Basic-Paragraph">Стручни тим за Процену, по потреби, врши теренски обилазак ради сагледавања пружања трасе, топографије терена и околине пута.</p>
			<p class="Basic-Paragraph">Стручни тим за Процену припрема извештај о Процени и рангира све варијанте са аспекта безбедности саобраћаја. </p>
			<p class="clan">Члан 6.</p>
			<p class="Basic-Paragraph">Приликом спровођења Процене, стручни тим: </p>
			<p class="Basic-Paragraph">1) анализира саобраћајне незгоде са настрадалим лицима;</p>
			<p class="Basic-Paragraph">2) разматра постојеће стање и варијанту „не радити ништа” и варијанту „урадити минимум”;</p>
			<p class="Basic-Paragraph">3) спроводи све анализе у односу на постојеће стање и анализира период за који се планира инфраструктурни пројекат;</p>
			<p class="Basic-Paragraph">4) анализира утицај пута на безбедност саобраћаја за сваку варијанту у односу на полазно решење и на целокупном подручју утицаја;</p>
			<p class="Basic-Paragraph">5) анализира све типове саобраћајних незгода на свакој варијанти и приказује број саобраћајних незгода на деловима пута;</p>
			<p class="Basic-Paragraph">6) квантитативно оцењује број саобраћајних незгода у садашњем и у будућем стању;</p>
			<p class="Basic-Paragraph">7) користи податке о саобраћајним незгодама из интегрисане базе података о обележјима безбедности саобраћаја у Републици Србији;</p>
			<p class="Basic-Paragraph">8) користи податке о цени коштања саобраћајних незгода из Стратегије безбедности саобраћаја на путевима Републике Србије за период од 2015. до 2020. године;</p>
			<p class="Basic-Paragraph">9) анализира избор руте и коришћења саобраћајних решења;</p>
			<p class="Basic-Paragraph">10) анализира могуће утицаје варијанти на постојећу мрежу;</p>
			<p class="Basic-Paragraph">11) анализира могуће утицаје варијанти на рањиве учеснике у саобраћају;</p>
			<p class="Basic-Paragraph">12) анализира саобраћајно оптерећење по категоријама; </p>
			<p class="Basic-Paragraph">13) анализира утицај захтева за стационарни саобраћај;</p>
			<p class="Basic-Paragraph">14) анализира утицај климатских и сезонских услова у окружењу; </p>
			<p class="Basic-Paragraph">15) анализира утицај сеизмичких активности у окружењу.</p>
			<p class="clan">III. САДРЖАЈ ИЗВЕШТАЈА О ПРОЦЕНИ</p>
			<p class="clan">Члан 7.</p>
			<p class="Basic-Paragraph">Извештај о процени садржи: </p>
			<p class="Basic-Paragraph">1) опис пројекта и дефинисање проблема;</p>
			<p class="Basic-Paragraph">2) анализу подручја утицаја;</p>
			<p class="Basic-Paragraph">3) постојеће проблеме са аспекта безбедности саобраћаја;</p>
			<p class="Basic-Paragraph">4) циљеве за унапређење безбедности саобраћаја;</p>
			<p class="Basic-Paragraph">5) описе сваке варијанте, укључујући варијанте „не радити ништа” и „урадити минимум”;</p>
			<p class="Basic-Paragraph">6) анализу утицаја сваке варијанте на безбедност саобраћаја;</p>
			<p class="Basic-Paragraph">7) упоређивање предности и недостатака варијанти, укључујући и анализу трошкова и користи;</p>
			<p class="Basic-Paragraph">8) рангирање свих варијанти са аспекта безбедности саобраћаја.</p>
			<p class="Basic-Paragraph">Извештај о Процени потписују сви чланови стручног тима за Процену. </p>
			<p class="Basic-Paragraph">Извештаји о Процени се чувају заједно са инфраструктурним пројектом у складу са прописима за чување техничке документације. </p>
			<p class="clan">IV. САСТАВ И УСЛОВИ ЗА ЧЛАНОВЕ СТРУЧНОГ ТИМА ЗА ПРОЦЕНУ</p>
			<p class="clan">Члан 8.</p>
			<p class="Basic-Paragraph">Стручни тим за Процену је независан од наручиоца.</p>
			<p class="Basic-Paragraph">Стручни тим за Процену се састоји од најмање два члана.</p>
			<p class="Basic-Paragraph">Услови које морају да испуне чланови стручног тима су да је најмање један члан ревизор и да је најмање један члан пројектант из области путне инфраструктуре.</p>
			<p class="Basic-Paragraph">Пројектант који је члан стручног тима за Процену је грађевинске струке – смер за путеве и железницу или саобраћајне струке – смер за друмски саобраћај.</p>
			<p class="Basic-Paragraph">Ревизор који је члан стручног тима за Процену поседује искуство у анализама мреже путева, безбедности саобраћаја и саобраћајних незгода на путевима.</p>
			<p class="clan">V. ЗАВРШНА ОДРЕДБА</p>
			<p class="clan">Члан 9.</p>
			<p class="Basic-Paragraph">Овај правилник ступа на снагу осмог дана од дана објављивања у ,,Службеном гласнику Републике Србије”. </p>
			<p class="potpis">Број 110-00-00199/2019-03</p>
			<p class="potpis">У Београду, 28. августа 2019. године </p>
			<p class="potpis">Министар, </p>
			<p class="potpis">проф. др <span class="bold">Зорана З. Михајловић,</span> с.р.</p>
	</div>

