

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>
<style type="text/css">
.auto-style1 {
	text-align: center;
}
.auto-style2 {
	text-align: left;
}
.auto-style3 {
	color: #008000;
}
</style>


	<div class="story">
			<p class="Basic-Paragraph">На основу члана 181. став 2. тач. 6) и 8) Закона о државном премеру и катастру („Службени гласник РС”, бр. 72/09, 18/10, 65/13, 15/15 – УС, 96/15, 47/17 − аутентично тумачење, 113/17 – др. закон, 27/18 – др. закон и 41/18 – др. закон), </p>
			<p class="Basic-Paragraph">Директор Републичког геодетског завода доноси</p>
			<p class="odluka-zakon">ПРАВИЛНИК</p>
			<p class="odluka-zakon">о катастарском премеру, обнови катастра и геодетским радовима у одржавању катастра  непокретности</p>
			<p class="auto-style1">"Службени гласник РС", број 7 од 6. фебруара 
			2019.</p>
			<p class="clan">I. УВОДНЕ ОДРЕДБЕ</p>
			<p class="bold">Предмет уређивања</p>
			<p class="clan">Члан 1.</p>
			<p class="Basic-Paragraph">Овим правилником прописују се технички нормативи, методе и начин рада који се примењују у катастарском премеру, обнови катастра непокретности и код извођења геодетских радова у одржавању катастра непокретности. </p>
			<p class="bold">Обрасци – прилози</p>
			<p class="clan">Члан 2.</p>
			<p class="Basic-Paragraph">У поступку катастарског премера, обнове и одржавања катастра непокретности примењују се одговарајући обрасци, који су као прилози од 1 до 20 одштампани уз овај правилник и чине његов саставни део.</p>
			<p class="bold">Значење израза</p>
			<p class="clan">Члан 3.</p>
			<p class="Basic-Paragraph">Поједини изрази и скраћенице употребљени у овом правилнику имају следеће значење:</p>
			<p class="Basic-Paragraph">1) „база података катастра непокретности” јесте скуп геопросторних и других података о непокретностима, стварним и одређеним облигационим правима на њима;</p>
			<p class="Basic-Paragraph">2) „Геодетски катастарски информациони систем” јесте централизована електронска база података коју води Републички геодетски завод, која садржи просторне и описне податке катастра непокретности и катастра водова, податке о основним геодетским радовима, премеру непокретности, државним границама, геодетским радовима за посебне потребе, вредности непокретности, као и топографске карте, регистар просторних јединица, адресни регистар и регистар цена;</p>
			<p class="Basic-Paragraph">3) „гаража” је објекат или посебан део објекта намењен за смештај возила који чини грађевинску целину и има засебан улаз;</p>
			<p class="Basic-Paragraph">4) „гаражно место” је посебан део објекта намењен за смештај возила који је предвиђен техничком документацијом као посебан део објекта;</p>
			<p class="Basic-Paragraph">5) „глобални навигациони сателитски систем – ГНСС” је просторно оријентисан глобални навигациони систем који обезбеђује непрекидно и поуздано позиционирање, навигацију и одржавање времена корисницима широм света у било које време и на било ком месту на Земљи;</p>
			<p class="Basic-Paragraph">6) „граничне тачке” су обележене или необележене преломне тачке граничне линије парцеле, дела парцеле, односно контурне линије објекта на терену;</p>
			<p class="Basic-Paragraph">7) „етажа” је простор између две узастопне подне површине или између горње површине пода и крова у оквиру које се дефинишу посебни делови објекта;</p>
			<p class="Basic-Paragraph">8) „ималац права” је лице које има својину на катастарској парцели, објекту или посебном делу објекта, или лице које има друго стварно или облигационо право на непокретности;</p>
			<p class="Basic-Paragraph">9) „каталог шифара и назива за катастар непокретности” јесте списак одговарајућих бројева и речи прилагођених информационим технологијама, којима се у базу података катастра непокретности на стандардизовани начин уносе и одржавају подаци о непокретностима и правима на њима;</p>
			<p class="Basic-Paragraph">10) „класа тачности” је класа стандардне девијације настале као резултат оцене (најчешће методом најмањих квадрата), у којој су мерни елементи истовремено израчунате координате и где се, по правилу, дате тачке подразумевају да су без грешака;</p>
			<p class="Basic-Paragraph">11) „одмерање” је утврђивање хоризонталног растојања између две тачке, измерено до на центиметар и може бити попречно, косо и апсцисно, при чему је:</p>
			<p class="Basic-Paragraph">− „попречно одмерање” утврђивање хоризонталног растојања између две несуседне тачке на истој граничној линији или између две граничне тачке различитих парцела, делова парцела, односно објеката,</p>
			<p class="Basic-Paragraph">− „косо одмерање” утврђивање хоризонталног растојања од граничне тачке до апсцисне линије (по правилу до неког целог метра на апсцисној пантљици) постављене између две геодетске референтне или граничне тачке и које са апсцисном линијом, по правилу, заклапа угао што ближи углу од 45°,</p>
			<p class="Basic-Paragraph">− „апсцисно одмерање” утврђивање хоризонталног растојања дуж апцисне линије постављене између две геодетске референтне или граничне тачке;</p>
			<p class="Basic-Paragraph">12) „парцелација” је поступак у коме се на једној катастарској парцели образује већи број грађевинских парцела, на начин и под условима утврђеним у планском документу, на основу пројекта парцелације;</p>
			<p class="Basic-Paragraph">13) „површина под објектом” је површина пресека спољњег габарита зграде са земљиштем укључујући и степенице, терасе у нивоу земљишта, улазе у подруме и део зграде изграђен на стубовима, као и површина испод надстрешнице која формира објекат (бензинска пумпа, наткривена производна постројења, складишта и сл.);</p>
			<p class="Basic-Paragraph">14) „посебан део објекта” је стан, пословни простор, гаража, односно гаражно место и представља део надземног или подземног објекта на етажи или део објекта на више етажа који чини грађевинску целину, као и део објекта на етажи са различитим спратним висинама (велики холови, дворане и сл.);</p>
			<p class="Basic-Paragraph">15) „пословни простор” је посебан део објекта који чини грађевинску целину, који се састоји од једне или више просторија, има засебан улаз и намењен је за обављање пословне делатности;</p>
			<p class="Basic-Paragraph">16) „правни статус објекта, односно посебног дела објекта” јесте чињеница о законитости изградње објекта, односно посебног дела објекта;</p>
			<p class="Basic-Paragraph">17) „препарцелација” је поступак у коме се на већем броју катастарских парцела образује једна или више грађевинских парцела, на начин и под условима утврђеним у планском документу, на основу пројекта препарцелације или плана парцелације за грађевинске парцеле јавне намене, садржаног у планском документу;</p>
			<p class="Basic-Paragraph">18) „стан” је посебан део објекта који чини грађевинску целину, који се састоји од једне или више просторија, има засебан улаз и намењен је за становање;</p>
			<p class="Basic-Paragraph">19) „тематска целина” је скуп међусобно повезаних геопросторних објеката са истим или сличним карактеристикама;</p>
			<p class="Basic-Paragraph">20) „фактичко стање” јесте постојећи положај и облик парцеле коју је на терену, у поступку катастарског премера, прописно обележио ималац права, или се на други начин може једнозначно идентификовати на терену, односно постојеће стање изграђеног објекта на терену и посебног дела објекта, као и постојеће стање у погледу права на непокретности;</p>
			<p class="Basic-Paragraph">21) „формат за размену података” је документ записан у посебном рачунарском формату који је базиран на широко прихваћеним стандардима и користи се за трансфер електронских докумената од једног система за обраду података до другог;</p>
			<p class="Basic-Paragraph">22) „фронт” је хоризонтално растојање између две суседне тачке граничне линије парцеле или контуре објекта измерено до на центиметар.</p>
			<p class="clan">II. ТЕХНИЧКА ДОКУМЕНТАЦИЈА</p>
			<p class="bold">Главни пројекат</p>
			<p class="clan">Члан 4.</p>
			<p class="Basic-Paragraph">Катастарски премер и обнова катастра непокретности вршe се на основу главног пројекта, у складу са Законом о државном премеру и катастру („Службени гласник РС”, бр. 72/09, 18/10, 65/13, 15/15 – УС,  96/15, 47/17 – аутентично тумачење, 113/17 – др. закон, 27/18 – др. закон и 41/18 – др. закон – у даљем тексту: Закон) и подзаконским актом којим се прописује израда техничке документације за извођење геодетских радова.</p>
			<p class="Basic-Paragraph">Пројектно решење геодетских радова, као део главног пројекта катастарског премера и обнове катастра непокретности, условљено је пројектним задатком, Законом и подзаконским актима за одређену врсту радова, којима су прописани главни елементи техничког решења, односно одабраном варијантом решења из идејног пројекта уколико је идејни пројекат израђен. </p>
			<p class="Basic-Paragraph">Пројектно решење нарочито садржи:</p>
			<p class="Basic-Paragraph">1) поступак обавештавања ималаца права о вршењу и значају катастарског премера, њиховом учествовању и обавезама; </p>
			<p class="Basic-Paragraph">2) начин организације и формат размене података;</p>
			<p class="Basic-Paragraph">3) избор класе тачности граничних тачака непокретности; </p>
			<p class="Basic-Paragraph">4) идентификацију и обележавање границе подручја катастарског премера;</p>
			<p class="Basic-Paragraph">5) дефинисање израде подпројеката; </p>
			<p class="Basic-Paragraph">6) поступак геодетског мерења непокретности;</p>
			<p class="Basic-Paragraph">7) поступак прикупљања података о непокретностима; </p>
			<p class="Basic-Paragraph">8) техничке услове које треба испуњавати и пратити током реализације пројекта;</p>
			<p class="Basic-Paragraph">9) поступак контроле квалитета радова и остварење утврђене класе тачности;</p>
			<p class="Basic-Paragraph">10) начин катастарског класирања земљишта;</p>
			<p class="Basic-Paragraph">11) поступак формирања базе података;</p>
			<p class="Basic-Paragraph">12) поступак излагања на јавни увид података о непокретностима и правима на њима;</p>
			<p class="Basic-Paragraph">13) примењене техничке нормативе;</p>
			<p class="Basic-Paragraph">14) план вршења стручног надзора. </p>
			<p class="Basic-Paragraph">Подпројекти из става 3. тачка 5) овог члана, представљају део техничке документације и израђују се у току реализације геодетских радова дефинисаних главним пројектом и не подлежу техничкој контроли прописаној за главни пројекат, већ се њихов преглед и овера врши у оквиру стручног надзора.</p>
			<p class="bold">Технички извештај</p>
			<p class="clan">Члан 5.</p>
			<p class="Basic-Paragraph">О реализацији катастарског премера и обнови катастра непокретности извођач радова сачињава технички извештај, који нарочито садржи: </p>
			<p class="Basic-Paragraph">1) насловну страну; </p>
			<p class="Basic-Paragraph">2) легенду техничког извештаја;</p>
			<p class="Basic-Paragraph">3) податке о извођачу радова (пословно име, седиште, матични број и број лиценце за рад геодетске организације);</p>
			<p class="Basic-Paragraph">4) копије докумената о метролошким својствима геодетских инструмената коришћених у катастарском премеру;</p>
			<p class="Basic-Paragraph">5) списак делова елабората премера;</p>
			<p class="Basic-Paragraph">6) извештај о реализацији  радова према главном пројекту.</p>
			<p class="Basic-Paragraph">Насловна страна извештаја из става 1. овог члана садржи у заглављу назив извођача радова, у средини текст „Технички извештај о извршеним радовима на катастарском премеру и обнови катастра непокретности” и назив реализованог пројекта, а у доњем делу насловне стране место и датум формирања извештаја.</p>
			<p class="Basic-Paragraph">Легенда техничког извештаја је текстуална целина која следи иза насловне стране и садржи: напомене везане за материју изложену у техничком извештају, период реализације главног пројекта, број примерака извештаја, назив подручја обухваћеног пројектом, назив и датум израде главног пројекта који је предмет реализације, квалификовани електронски потпис овлашћеног лица или квалификовани електронски печат извођача радова, име, презиме и број геодетске лиценце лица које руководи радовима на реализацији главног пројекта и које је саставило технички извештај, као и његов квалификовани електронски потпис.</p>
			<p class="Basic-Paragraph">Извештај о реализацији  радова сачињава се по фазама радова према главном пројекту и садржи опис изведених радова и прилоге прописане овим правилником (извештаји, графички прилози, записници и др.). </p>
			<p class="bold">Пројекат геодетског обележавања</p>
			<p class="clan">Члан 6.</p>
			<p class="Basic-Paragraph">Пројекат геодетског обележавања је саставни део пројекта парцелације, односно препарцелације и исправке граница на грађевинском земљишту.</p>
			<p class="Basic-Paragraph">Пројекат геодетског обележавања нарочито садржи:</p>
			<p class="Basic-Paragraph">1) опште податке о предмету пројекта и пратећој документацији;</p>
			<p class="Basic-Paragraph">2) пројектно решење геодетских радова, које садржи: </p>
			<p class="Basic-Paragraph">– захтевану тачност граничних тачака парцела,</p>
			<p class="Basic-Paragraph">– податке о постојећим катастарским парцелама (тачност, ажурност и др.),</p>
			<p class="Basic-Paragraph">– тачке референтне мреже за обележавање граничних тачака,</p>
			<p class="Basic-Paragraph">– избор методе геодетског обележавања и елементе за обележавање,</p>
			<p class="Basic-Paragraph">– контролу обележавања;</p>
			<p class="Basic-Paragraph">3) графичке и друге прилоге (графички приказ катастарских и новопројектованих грађевинских парцела, преузети подаци из геодетско-катастарског информационог система и др.).</p>
			<p class="Basic-Paragraph">Кад је пројекат препарцелације израђен за потребе експропријације, у пројекту геодетског обележавања приказују се елементи за обележавање преломних тачака експропријационе линије и елементи за обележавање тачака на пресеку експропријационе линије и парцела.</p>
			<p class="clan">III. КАТАСТАРСКИ ПРЕМЕР</p>
			<p class="bold">Катастарски премер</p>
			<p class="clan">Члан 7.</p>
			<p class="Basic-Paragraph">Катастарски премер врши се у циљу обнове катастра непокретности, у случајевима прописаним чланом 110. Закона, у складу са средњорочним програмом радова, односно годишњим планом радова Републичког геодетског завода (у даљем тексту: Завод).</p>
			<p class="Basic-Paragraph">Катастарски премер се реализује за територију катастарске општине или дела катастарске општине који представља целину.</p>
			<p class="Basic-Paragraph">Када се катастарски премер врши за део катастарске општине, граница подручја катастарског премера одређује се по граници парцела, према подацима постојећег премера и катастра непокретности.</p>
			<p class="Basic-Paragraph">Изузетно од става 3. овог члана, граница подручја катастарског премера може да сече дугачке парцеле (саобраћајнице, водотокове и слично).</p>
			<p class="Basic-Paragraph">Садржај катастарског премера дефинисан је чланом 45. Закона и детаљно се разрађује главним пројектом из члана 4. овог правилника за подручје катастарског премера.</p>
			<p class="bold">Одлука о катастарском премеру и обнови катастра непокретности</p>
			<p class="clan">Члан 8.</p>
			<p class="Basic-Paragraph">У поступку доношења одлуке о катастарском премеру и обнови катастра непокретности Завод цени разлоге, и то нарочито:</p>
			<p class="Basic-Paragraph">1) aко постоји веће неслагање података постојећег премера са фактичким стањем парцела у катастарској општини, које се не може отклонити у поступку одржавања катастра непокретности;</p>
			<p class="Basic-Paragraph">2) недовољна комплетност и употребљивост постојећих података катастра непокретности (подаци некомплетни, оштећени, уништени и сл.);</p>
			<p class="Basic-Paragraph">3) постојећи премер је у стереографској или Золднеровој пројекцији;</p>
			<p class="Basic-Paragraph">4) потреба унапређења тачности постојећег премера.</p>
			<p class="Basic-Paragraph">Када Завод, сходно ставу 1. овог члана, оцени да су разлози за катастарски премер и обнову катастра непокретности оправдани и ако су обезбеђена финансијска средства, увршћује извођење катастарског премера у годишњи план радова.</p>
			<p class="Basic-Paragraph">Одлуку о катастарском премеру и обнови катастра непокретности Завод може да донесе и на иницијативу јединице локалне самоуправе или органа државне управе.</p>
			<p class="bold">Садржај одлуке о катастарском премеру и обнови катастра непокретности</p>
			<p class="clan">Члан 9.</p>
			<p class="Basic-Paragraph">Одлуку о катастарском премеру и обнови катастра непокретности доноси Завод, сходно члану 110. став 2. Закона, која нарочито садржи:</p>
			<p class="Basic-Paragraph">1) назив општине;</p>
			<p class="Basic-Paragraph">2) назив катастарске општине, односно дела катастарске општине који је обухваћен катастарским премером; </p>
			<p class="Basic-Paragraph">3) површину подручја катастарског премера; </p>
			<p class="Basic-Paragraph">4) прегледну карту подручја катастарског премера;</p>
			<p class="Basic-Paragraph">5) опис граница подручја катастарског премера, ако подручје катастарског премера не обухвата целу катастарску општину;</p>
			<p class="Basic-Paragraph">6) планирано време за реализацију катастарског премера и обнову катастра непокретности;</p>
			<p class="Basic-Paragraph">7) извор и оријентациони обим финансијских средстава;</p>
			<p class="Basic-Paragraph">8) образложење одлуке.</p>
			<p class="Basic-Paragraph">После доношења одлуке из става 1. овог члана израђује се главни пројекат катастарског премера и обнове катастра непокретности.</p>
			<p class="Basic-Paragraph">Идејни пројекат катастарског премера и обнове катастра непокретности израђује се по захтеву инвеститора.</p>
			<p class="bold">Пријава радова на катастарском премеру</p>
			<p class="clan">Члан 10.</p>
			<p class="Basic-Paragraph">Ако катастарски премер врши геодетска организација, дужна је да најкасније 45 дана пре почетка извођења геодетских радова на терену, пријави радове Заводу, на обрасцу који је дат у Прилогу 1.</p>
			<p class="Basic-Paragraph">Уз пријаву радова геодетска организација доставља Заводу и оверену копију уговора закљученог са инвеститором, у циљу праћења рокова и обавеза извођача радова на катастарском премеру. </p>
			<p class="bold">Обавештавање ималаца права на непокретности</p>
			<p class="clan">Члан 11.</p>
			<p class="Basic-Paragraph">Завод ће, сходно члану 45. став 3. тачка 1) Закона, најкасније 30 дана пре почетка катастарског премера обавестити имаоце права на непокретности о катастарском премеру, објављивањем обавештења у најмање једном медију доступном на читавој територији Републике Србије, на интернет страници Завода и на јавним објектима, зградама за колективно становање и другим пригодним местима у катастарској општини у којој се врши катастарски премер. </p>
			<p class="Basic-Paragraph">Обавештење нарочито садржи:</p>
			<p class="Basic-Paragraph">1) податке из члана 9. став 1. тач. 1)–6) овог правилника;</p>
			<p class="Basic-Paragraph">2) јавни позив свим имаоцима права на непокретностима да учествују у поступку катастарског премера;</p>
			<p class="Basic-Paragraph">3) назив и седиште извођача радова;</p>
			<p class="Basic-Paragraph">4) информацију о дужности имаоца права на непокретностима да дозволе извођачу радова приступ непокретностима у периоду катастарског премера;</p>
			<p class="Basic-Paragraph">5) информацију о обавези ималаца права својине на парцелама да у одређеном периоду обележе граничне тачке парцеле према упутству извођача радова, као и о последицама у случају неизвршавања ове обавезе.</p>
			<p class="bold">Позив за обележавање граничних тачака парцеле</p>
			<p class="clan">Члан 12.</p>
			<p class="Basic-Paragraph">Поред обавештења из члана 11. овог правилника Завод ће, по правилима о личном достављању, позвати имаоце права својине на парцелама уписане у катастар непокретности да у одређеном року, на прописан начин, изврше обележавање граничних тачака парцела.</p>
			<p class="Basic-Paragraph">Завод и извођач радова организују најмање један јавни скуп ради информисања ималаца стварних права на непокретностима о значају и поступку катастарског премера.</p>
			<p class="bold">Идентификација и обележавање границе подручја катастарског премера</p>
			<p class="clan">Члан 13.</p>
			<p class="Basic-Paragraph">Пре извођења катастарског премера врши се идентификација и обележавање границе подручја катастарског премера на основу нумеричких података постојећег премера и катастра непокретности, као и елабората омеђавања границе катастарске општине и података регистра просторних јединица из члана 112. Закона.</p>
			<p class="Basic-Paragraph">Уништене белеге на граници подручја катастарског премера обнављају се и стабилизују трајним белегама, сходно Прилогу 2. </p>
			<p class="Basic-Paragraph">О извршеном обележавању границе подручја катастарског премера сачињава се извештај и скица обележавања границе подручја катастарског премера.</p>
			<p class="Basic-Paragraph">Извештај о обележавању границе подручја катастарског премера треба да садржи основне податке о подручју катастарског премера, опис поступка обележавања, ближе податке о обновљеним белегама и потребна објашњења скице обележавања.</p>
			<p class="Basic-Paragraph">Скица обележавања границе подручја катастарског премера по правилу садржи:</p>
			<p class="Basic-Paragraph">1) наслов „Скица обележавања границе подручја катастарског премера”;</p>
			<p class="Basic-Paragraph">2) назив подручја катастарског премера;</p>
			<p class="Basic-Paragraph">3) приказ граничне линије и граничних белега које су на преломима са њиховим ознакама и бројевима;</p>
			<p class="Basic-Paragraph">4) заједничке парцеле којима иде или које сече гранична линија;</p>
			<p class="Basic-Paragraph">5) бројеве парцела на граничној линији;</p>
			<p class="Basic-Paragraph">6) приказ и називе главних саобраћајница, водотока и карактеристичних објеката;</p>
			<p class="Basic-Paragraph">7) називе насељених места;</p>
			<p class="Basic-Paragraph">8) назив предметне и суседних катастарских општина;</p>
			<p class="Basic-Paragraph">9) размеру скице.</p>
			<p class="Basic-Paragraph">Ако се катастарски премер врши за подручје целе катастарске општине, обележава се граница катастарске општине.</p>
			<p class="bold">Обележавање границе катастарске општине</p>
			<p class="clan">Члан 14.</p>
			<p class="Basic-Paragraph">Обележавањe границе катастарске општине врши се тако што се трајним белегама на терену обележавају граничне тачке које су на преломима на граничној линији катастарске општине, у складу са Прилогом 2.</p>
			<p class="Basic-Paragraph">Изузетно од става 1. овог члана, када граница катастарске општине представља и државну границу, не врши се обележавање границе већ се подаци о граници катастарске општине преузимају из Регистра државне границе.</p>
			<p class="Basic-Paragraph">Када гранична линија катастарске општине иде средином дугачке парцеле (саобраћајница, водоток и сл.) која је заједничка за суседне катастарске општине, обележавањe границе катастарске општине врши се тако што се на терену обележавају граничне тачке заједничке парцеле трајним белегама, у складу са Прилогом 2. </p>
			<p class="Basic-Paragraph">Заједничка парцела за суседне катастарске општине из става 3. овог члана, дели се по дужини на две парцеле по принципу једнакости површина.</p>
			<p class="Basic-Paragraph">Граничне тачке из става 1. овог члана нумеришу се од 1 до n у оквиру катастарске општине. </p>
			<p class="Basic-Paragraph">За обележену граничну линију катастарске општине израђује се елаборат обележавања границе катастарске општине, који садржи извештај и скицу обележавања границе катастарске општине.</p>
			<p class="Basic-Paragraph">Извештај о обележавању границе катастарске општине садржи основне податке о катастарској општини и граници катастарске општине, опис поступка обележавања граничних тачака, упоредни списак бројева граничних тачака, ближе податке о постављеним белегама и потребна објашњења скице обележавања.</p>
			<p class="Basic-Paragraph">Скица обележавања границе катастарске општине, нарочито садржи: наслов „Скица обележавања границе катастарске општине”, назив катастарске општине у наслову и садржај прописан чланом 13. став 5. тач. 3)–9) овог правилника.</p>
			<p class="Basic-Paragraph">На начин прописан овим чланом израђује се и елаборат обележавања границе катастарске општине код измене границе катастарске општине, извршене у складу са чланом 43. Закона.</p>
			<p class="bold">Обележавање граница парцеле</p>
			<p class="clan">Члан 15.</p>
			<p class="Basic-Paragraph">Имаоци права на парцелама, уз упутства и контролу извођача радова, дужни су да споразумно обележе граничне тачке парцеле на свим преломним тачкама граничне линије парцеле, према фактичком стању.</p>
			<p class="Basic-Paragraph">Ако је међу имаоцима права суседних парцела спорна граница парцеле обележавање граничних тачака врши извођач радова према подацима важећег катастра непокретности.</p>
			<p class="Basic-Paragraph">Обележавање граничних тачака врши се постављањем граничних белега тако да се суседне белеге, по правилу, догледају, са максималним растојањем по правцу до 500 m. </p>
			<p class="Basic-Paragraph">Крива гранична линија се обележава полигоном са низом белега, тако да највеће растојање те криве граничне линије од дужи која спаја две суседне белеге (стрела лука) не буде веће од вредности двоструке стандардне девијације хоризонталног положаја за утврђену класу тачности за то подручје.</p>
			<p class="Basic-Paragraph">Граничне тачке парцеле обележавају се белегама са ознаком центра белеге, у складу са Прилогом 2.</p>
			<p class="Basic-Paragraph">Неприступачна гранична тачка обележава се помоћним белегама чији положај омогућава недвосмислено одређивање граничне тачке.</p>
			<p class="Basic-Paragraph">Спорна гранична линија парцеле обележава се на терену сходно члану 49. став 2. Закона.</p>
			<p class="Basic-Paragraph">О обележавању граница парцела извођач радова сачињава Записник о обележавању граница парцела (Прилог 3) који садржи број парцеле, број скице катастарског премера, имаоце права на парцели, потписе имаоца права да су сагласни са обележеном границом парцеле, и напомену ако је код неких парцела гранична линија спорна. </p>
			<p class="Basic-Paragraph">Записник из става 8. овог члана сачињава се изворно у форми папирног документа, а након потписивања, дигитализацијом се претвара у форму електронског документа потписаног квалификованим електронским потписом.</p>
			<p class="Basic-Paragraph">Ако се у поступку катастарског премера примењује фотограметријска метода Записник о обележавању граница парцела из става 8. овог члана сачињава се у поступку дешифрације.</p>
			<p class="bold">Геодетске референтне тачке за катастарски премер</p>
			<p class="clan">Члан 16.</p>
			<p class="Basic-Paragraph">Катастарски премер врши се у државном референтном систему, који је материјализован просторном референтном мрежом Републике Србије – СРЕФ и мрежом перманентних ГНСС станица Републике Србије.</p>
			<p class="Basic-Paragraph">Постављање допунских геодетских референтних тачака за хоризонтално и вертикално позиционирање непокретности и одређивање њихових координата, врши се у складу са главним пројектом.</p>
			<p class="Basic-Paragraph">За потребе катастарског премера могу се, поред геодетских референтних тачака из ст. 1. и 2. овог члана, користити и тачке за слободно позиционирање, које се привремено стабилизују на терену.</p>
			<p class="Basic-Paragraph">Координате тачака за слободно позиционирање одређују се ГНСС методом или мерењем у односу на постојеће тачке референтне мреже, нумеришу се бројевима од 1 до n са префиксом СП у оквиру подручја катастарског премера, а на скицама се приказују у складу са подзаконским актом којим се прописују ознаке и симболи за картографски приказ.</p>
			<p class="Basic-Paragraph">Тачност геодетских референтних тачака за хоризонтално и вертикално позиционирање непокретности и тачака за слободно позиционирање мора бити таква да омогућава постизање утврђене класе тачности граничних тачака за подручје премера.</p>
			<p class="bold">Предмет геодетског мерења</p>
			<p class="clan">Члан 17.</p>
			<p class="Basic-Paragraph">У поступку катастарског премера врши се геодетско мерење непокретности према фактичком стању на терену.</p>
			<p class="Basic-Paragraph">Предмет геодетског мерења су граничне тачке на граничним линијама:</p>
			<p class="Basic-Paragraph">1) катастарске општине;</p>
			<p class="Basic-Paragraph">2) парцеле;</p>
			<p class="Basic-Paragraph">3) делова парцеле (према начину коришћења);</p>
			<p class="Basic-Paragraph">4) зграда и других грађевинских објеката.</p>
			<p class="Basic-Paragraph">У поступку катастарског премера врши се геодетско мерење свих зграда и других грађевинских објеката за које се у складу са законом којим се уређује изградња објеката издаје грађевинска дозвола, као и других објеката изграђених на темељима и од чврстог материјала. </p>
			<p class="Basic-Paragraph">У поступку катастарског премера геодетски се мере зграде из става 3. овог члана, ако су стављене под кров или у функцију за коју су намењене.</p>
			<p class="Basic-Paragraph">У поступку катастарског премера мере се посебни делови објекта који нису уписани у катастар непокретности и за које није издата употребна дозвола која садржи неопходне податке за упис, ако је то предвиђено главним пројектом.</p>
			<p class="bold">Геодетске методе мерења</p>
			<p class="clan">Члан 18.</p>
			<p class="Basic-Paragraph">У поступку катастарског премера могу се применити поларна, фотограметријска, метода глобалног навигационог сателитског система (ГНСС), метода ласерског скенирања, ортогонална метода, као и њихове комбинације.</p>
			<p class="Basic-Paragraph">У поступку катастарског премера главним пројектом се одређују методе геодетског мерења.</p>
			<p class="bold">Класа тачности граничних тачака непокретности</p>
			<p class="clan">Члан 19.</p>
			<p class="Basic-Paragraph">Граничне тачке непокретности класификују се у погледу тачности просторног положаја у класе тачности од КТ1 до КТ3, a тачност положаја граничних тачака одређује се стандардном девијацијом хоризонталног и вертикалног положаја у државном референтном систему, према табели:</p>
			<table class="tabela-sa-borderom">
				<colgroup>
					<col>
					<col>
					<col>
				</colgroup>
				<tbody>
					<tr class="No-Table-Style">
						<td class="No-Table-Style">
							<p class="Basic-Paragraph">Класа тачности</p>
							<p class="Basic-Paragraph">(КТ)</p>
						</td>
						<td class="No-Table-Style">
							<p class="Basic-Paragraph">Стандардна девијација <br>хоризонталног положаја <br>граничних тачака</p>
						</td>
						<td class="No-Table-Style">
							<p class="Basic-Paragraph">Стандардна девијација <br>вертикaлног положаја <br>граничних тачака</p>
						</td>
					</tr>
					<tr class="No-Table-Style">
						<td class="No-Table-Style">
							<p class="Basic-Paragraph">КТ1</p>
						</td>
						<td class="No-Table-Style">
							<p class="Basic-Paragraph">≤5 cm</p>
						</td>
						<td class="No-Table-Style">
							<p class="Basic-Paragraph">≤10 cm</p>
						</td>
					</tr>
					<tr class="No-Table-Style">
						<td class="No-Table-Style">
							<p class="Basic-Paragraph">КТ2</p>
						</td>
						<td class="No-Table-Style">
							<p class="Basic-Paragraph">≤10 cm</p>
						</td>
						<td class="No-Table-Style">
							<p class="Basic-Paragraph">≤15 cm</p>
						</td>
					</tr>
					<tr class="No-Table-Style">
						<td class="No-Table-Style">
							<p class="Basic-Paragraph">КТ3</p>
						</td>
						<td class="No-Table-Style">
							<p class="Basic-Paragraph">≤25 cm</p>
						</td>
						<td class="No-Table-Style">
							<p class="Basic-Paragraph">≤30 cm</p>
						</td>
					</tr>
				</tbody>
			</table>
			<p class="Basic-Paragraph">Главним пројектом утврђује се класа тачности за подручје катастарског премера, према следећим критеријумима:</p>
			<p class="Basic-Paragraph">1) за граничне тачке парцела и објеката у изграђеном грађевинском подручју у градовима са вишеспратним стамбеним и другим објектима, развијеном инфраструктуром, великом густином детаља, или другим подручјима са високом вредношћу земљишта и објеката, утврђује се КТ1;</p>
			<p class="Basic-Paragraph">2) за граничне тачке парцела, односно објеката у изграђеном или неизграђеном грађевинском подручју осталих градова, насеља градског карактера, села збијеног типа, насељених места у којима се налази седиште општине, центри заједница насеља, насеља (стамбена, индустријска, туристичка, бањска и викенд) која су подигнута изван градова и насеља градског карактера, села, или другим подручјима са нижом вредношћу земљишта и објеката, утврђује се КТ2;</p>
			<p class="Basic-Paragraph">3) за граничне тачке парцела и пољопривредних и шумских објеката у атарима (ванграђевинска подручја катастарских општина и подручја катастарских општина чије је земљиште у целини ванграђевинско подручје и користи се за интензивну пољопривредну производњу), или другим подручјима са ниском вредношћу земљишта и објеката, утврђује се КТ3;</p>
			<p class="Basic-Paragraph">4) за граничне тачке делова парцеле, осим земљишта под објектом, утврђује се КТ3. </p>
			<p class="bold">Општа правила геодетског мерења</p>
			<p class="clan">Члан 20.</p>
			<p class="Basic-Paragraph">Координате граничних тачака (Y, X, H) код катастарског премера одређују се са тачношћу сагласно класама тачности утврђеним сходно члану 19. овог правилника.</p>
			<p class="Basic-Paragraph">Приликом геодетског мерења израђују се скице катастарског премера, односно фотоскице, у дигиталном или аналогном облику, у складу са подзаконским актом којим се прописују ознаке и симболи за картографски приказ.</p>
			<p class="Basic-Paragraph">Контрола мерених вредности у поступку геодетског мерења постиже се двоструким мерењем истих тачака, мерењем фронтова између измерених граничних тачака и одмерањем.</p>
			<p class="Basic-Paragraph">Ако је фронт неприступачан за мерење, за крајње тачке фронта узима се контролно попречно одмерање од геодетски измерене граничне тачке непокретности или се граничне тачке неприступачног фронта мере независно два пута.</p>
			<p class="Basic-Paragraph">У поступку геодетског мерења узимају се попречна одмерања између мерених граничних тачака чије је растојање мање од једног метра.</p>
			<p class="Basic-Paragraph">Максимална дозвољена разлика између мереног фронта и фронта израчунатог из координата тачака не сме бити већа од двоструке вредности стандардне девијације дате у табели из члана 19. овог правилника, за одговарајућу класу тачности.</p>
			<p class="Basic-Paragraph">Код стрмих терена када је нагиб преко 10% фронтови и одмерања се мере косо, уз обавезну ознаку „к”, а за њихову редукцију одређује се висинска разлика крајњих тачака. </p>
			<p class="Basic-Paragraph">У поступку геодетског мерења, у циљу контроле постигнуте тачности, врши се и независно одређивање координата изабраних контролних тачака сходно овом правилнику. </p>
			<p class="Basic-Paragraph">Вредности измерених фронтова и одмерања приказују се на скицама катастарског премера.</p>
			<p class="Basic-Paragraph">У поступку катастарског премера не мере се граничне тачке непокретности чије је растојање од геодетски измерене граничне тачке те непокретности мање од двоструке вредности стандардне девијације хоризонталног положаја за одговарајућу класу тачности (блиске граничне тачке).</p>
			<p class="bold">Геодетско мерење граница катастарских општина, граница подручја примене класа тачности, парцела и делова парцела</p>
			<p class="clan">Члан 21.</p>
			<p class="Basic-Paragraph">Граничне тачке на граници катастарске општине и граници подручја примене класа тачности мере се једанпут са тачношћу више класе тачности и користе се за оба разграничена дела.</p>
			<p class="Basic-Paragraph">За преузету граничну линију катастарске општине и подручја примене класа тачности, на скици катастарског премера се дуж граничне линије исписују подаци одакле је гранична линија преузета и када је мерена.</p>
			<p class="Basic-Paragraph">Геодетско мерење катастарске парцеле врши се на начин да се мере граничне тачке, обележене у складу са чланом 15. овог правилника, које дефинишу границу катастарске парцеле.</p>
			<p class="Basic-Paragraph">Ако граничне тачке катастарских парцела нису обележене у складу са чланом 15. овог правилника геодетско мерење се врши према фактичком стању. </p>
			<p class="Basic-Paragraph">Геодетско мерење криве граничне линије катастарске парцеле врши се тако да највеће растојање криве граничне линије од дужи која спаја две суседне граничне тачке (стрела лука) не буде веће од вредности двоструке стандардне девијације хоризонталног положаја за утврђену класу тачности за то подручје.</p>
			<p class="Basic-Paragraph">Граничне тачке парцеле мере се одговарајућом геодетском методом мерења уз примену утврђене класе тачности.</p>
			<p class="Basic-Paragraph">Граничне тачке делова парцеле мере се према фактичком стању геодетском методом мерења или одмерањем од граничних тачака.</p>
			<p class="Basic-Paragraph">У поступку геодетског мерења врши се и мерење: </p>
			<p class="Basic-Paragraph">1) фронтова краћих од једног метра;</p>
			<p class="Basic-Paragraph">2) челних фронтова и ширина парцела на карактеристичним местима код уских а дугачких парцела, уколико су фронтови краћи најмање десет пута од дужине парцеле.</p>
			<p class="Basic-Paragraph">Ако је од надлежног органа донет акт којим се одређује граница водног, грађевинског или другог земљишта, сходно закону којим се уређује то земљиште, гранична линија парцеле тог земљишта преузима се из одговарајуће документације и обележава на терену.</p>
			<p class="bold">Геодетско мерење зграда</p>
			<p class="clan">Члан 22.</p>
			<p class="Basic-Paragraph">Зграде се мере по контурној линији која представља линију додира земљишта и спољњег најширег габарита зграде (финално обрађени фасадни зид или цокла зграде).</p>
			<p class="Basic-Paragraph">Мери се и зграда, односно део зграде изграђен изнад земљишта на стубовима и стубови, степеништа уз зграду, терасе и улази у подруме.</p>
			<p class="Basic-Paragraph">Стубови, степеништа, терасе и улази у подруме мере се када су по обе димензије већи од двоструке вредности стандардне девијације хоризонталног положаја утврђене за подручје премера.</p>
			<p class="Basic-Paragraph">Изузетно од става 2. овог члана, мери се и део зграде који није на стубовима ако је изграђен на висини мањој од 4 m. </p>
			<p class="Basic-Paragraph">Прописаним геодетским методама мерења мери се минимум ¾ граничних тачака зграде на контурној линији, с тим да буде измерен неопходан број тачака за дефинисање геометријског облика зграде.</p>
			<p class="Basic-Paragraph">Приликом геодетског мерења зграда врши се мерење свих фронтова зграда у хоризонталној равни до на центиметар. </p>
			<p class="Basic-Paragraph">Дужине фронтова зграда уписују се на скици, односно фотоскици на унутрашњем делу зграде, приближно на средини изнад линије фронта и паралелно са фронтом. </p>
			<p class="Basic-Paragraph">Растојања зграда од фронтова парцела мања од једног метра мере се и уписују на скици премера, односно фотоскици.</p>
			<p class="Basic-Paragraph">Граничне тачке зграде које нису мерене геодетском методом сходно ставу 5. овог члана, одређују се мерењем фронтова од граничних тачака зграде претходно измерених неком од геодетских метода, односно одмерањем (попречним одмерањем од правилно распоређених граничних тачака претходно измерених неком од геодетских метода или апцисним одмерањем дуж граничне линије објекта).</p>
			<p class="bold">Геодетско мерење других грађевинских објеката</p>
			<p class="clan">Члан 23.</p>
			<p class="Basic-Paragraph">Други грађевински објекти, у смислу овог правилника, су саобраћајнице (путеви, улице, железничке пруге), аеродромске стазе, канали, мостови, вијадукти, надвожњаци, подземни пролази, луке, бране, насипи и други грађевински објекти у складу са каталогом шифара и назива за катастар непокретности и прописима којима се уређује класификација објеката.</p>
			<p class="Basic-Paragraph">Путеви, улице и железничке пруге мере се по граници парцеле на којој су изграђени. </p>
			<p class="Basic-Paragraph">Геодетско мерење се врши по граничној линији тако да растојање између две граничне тачке на правцу не буде веће од 500 m, а крива гранична линија објекта се мери као полигон тако да највеће растојање криве граничне линије од дужи која спаја две суседне граничне тачке (стрела лука) не буде веће од вредности двоструке стандардне девијације хоризонталног положаја за утврђену класу тачности за то подручје.</p>
			<p class="Basic-Paragraph">Пратећи објекти на саобраћајницама мере се по правилима прописаним за зграде.</p>
			<p class="Basic-Paragraph">Код ненаткривених перона, стајалишта и сл. мери се основа темеља, а код наткривених перона, стајалишта, бензинских пумпи и сл. мере се стубови који носе кровну конструкцију и тачке ортогоналне пројекције кровне конструкције.</p>
			<p class="Basic-Paragraph">Код моста и вијадукта мери се линија спајања моста, односно вијадукта са саобраћајницом, труп моста, односно вијадукта по правилима геодетског мерења за саобраћајнице, као и стубови ван воде.</p>
			<p class="Basic-Paragraph">Геодетским методама мерења стуб се мери са неопходним бројем тачака за дефинисање његове геометрије.</p>
			<p class="Basic-Paragraph">Надземни прелази се геодетски мере по правилима прописаним за мостове и вијадукте.</p>
			<p class="bold">Геодетско мерење подземних објеката</p>
			<p class="clan">Члан 24.</p>
			<p class="Basic-Paragraph">Геодетско мерење подземних објеката, као што су подземне гараже, склоништа, подземни пролази, подземне железничке и метро станице и тунели, обухвата мерење улаза у подземни објекат и мерење подземног објекта.</p>
			<p class="Basic-Paragraph">Изграђени подземни објекти се мере по унутрашњим контурама просторија са геодетских референтних тачака које се посебно постављају унутар објекта или са тачака за слободно позиционирање.</p>
			<p class="Basic-Paragraph">Дебљине зидова се не мере већ се преузимају из техничке документације (главног пројекта или пројекта изведеног стања) ако постоји.</p>
			<p class="Basic-Paragraph">Скицирање детаља геодетског мерења подземног објекта врши се на допунским скицама катастарског премера, а случајеви се нумеришу по етажама.</p>
			<p class="Basic-Paragraph">У формату за размену података доставља се геометрија унутрашње и спољне контуре подземног објекта.</p>
			<p class="bold">Геодетско мерење посебног дела објекта</p>
			<p class="clan">Члан 25.</p>
			<p class="Basic-Paragraph">У посебном делу објекта мере се димензије свих просторија према важећем стандарду у области изградње објеката.</p>
			<p class="Basic-Paragraph">Измерена површина посебног дела из става 1. овог члана представља површину која се уписује привремено, док се у складу са законом, не изда употребна дозвола и преузме податак о површини из употребне дозволе, односно уверења надлежног органа или налаза и мишљења сталног судског вештака грађевинске струке. </p>
			<p class="Basic-Paragraph">Подаци мерења посебног дела објекта приказују се на Скици посебног дела објекта (Прилог 4).</p>
			<p class="bold">Геодетско мерење водног земљишта</p>
			<p class="clan">Члан 26.</p>
			<p class="Basic-Paragraph">Водно земљиште, у смислу овог правилника, јесте земљиште на коме се налазе текуће и стајаће воде са приобалним земљиштем.</p>
			<p class="Basic-Paragraph">У поступку катастарског премера мери се гранична линија водног приобалног земљишта, као граница парцеле према суседним парцелама другог земљишта.</p>
			<p class="Basic-Paragraph">Као део парцеле мери се линија нивоа воде, као и гранична линија насипа. </p>
			<p class="bold">Прикупљање података о непокретностима</p>
			<p class="clan">Члан 27.</p>
			<p class="Basic-Paragraph">У поступку катастарског премера прикупљају се подаци о начину коришћења непокретности и остали подаци о непокретностима у складу са тематским целинама базе података и каталогом шифара и назива за катастар непокретности, према фактичком стању.</p>
			<p class="Basic-Paragraph">Каталог шифара и назива за катастар непокретности из става 1. овог члана објављује се на интернет страници Завода.</p>
			<p class="Basic-Paragraph">Подаци из става 1. овог члана преузимају се и из важећег катастра непокретности или техничке документације на основу које је издата грађевинска или употребна дозвола, у складу са овим правилником.</p>
			<p class="Basic-Paragraph">Подаци о посебном делу објекта прикупљају се, ако су посебни делови објекта предмет мерења, у складу са чланом 25. став 1. овог правилника.</p>
			<p class="Basic-Paragraph">Подаци о подземним објектима се везују за парцелу на којој се налази главни улаз или један од улаза у подземни објекат.</p>
			<p class="Basic-Paragraph">Подаци о непокретностима приказују се на Скици катастарског премера и Скици посебног дела објекта, као и у обрасцу Подаци о објектима (Прилог 5).</p>
			<p class="Basic-Paragraph">У поступку катастарског премера прикупљају се и подаци о непокретностима потребни за масовну процену непокретности ако је то предвиђено главним пројектом, сходно подзаконском акту којим се уређује процена вредности непокретности (Прилози 4, 6 и 7).</p>
			<p class="bold">Прикупљање података о кућним бројевима, улицама и трговима</p>
			<p class="clan">Члан 28.</p>
			<p class="Basic-Paragraph">Подаци о кућним бројевима, називу улица и тргова преузимају се из базе података катастра непокретности – Адресног регистра и приказују се на скици катастарског премера.</p>
			<p class="Basic-Paragraph">У случају неслагања података из Адресног регистра са фактичким стањем, на скици катастарског премера уноси се податак о кућном броју, називу улица и тргова и по фактичком стању (црвеном бојом). Сва неслагања уносе се у посебан записник који је саставни део техничког извештаја о реализацији главног пројекта.</p>
			<p class="Basic-Paragraph">Зградама које немају кућни број у Адресном регистру или постоји неслагање података Адресног регистра и фактичког стања, одређује се кућни број у поступку излагања података о непокретностима и правима на њима, у складу са подзаконским актом којим се уређује начин и поступак утврђивања кућних бројева, означавања зграда кућним бројевима и означавања назива насељених места, улица и тргова.</p>
			<p class="bold">Катастарско класирање и бонитирање земљишта</p>
			<p class="clan">Члан 29.</p>
			<p class="Basic-Paragraph">У поступку катастарског премера врши се катастарско класирање земљишта.</p>
			<p class="Basic-Paragraph">Бонитирање земљишта врши се ако је то предвиђено главним пројектом.</p>
			<p class="Basic-Paragraph">Катастарско класирање и бонитирање земљишта врши се у складу са подзаконским актом којим се уређује начин и поступак катастарског класирања и бонитирања земљишта.</p>
			<p class="bold">Прикупљање података о имаоцу права</p>
			<p class="clan">Члан 30.</p>
			<p class="Basic-Paragraph">У поступку катастарског премера прикупљају се подаци о имаоцу права на парцели у складу са фактичким стањем. </p>
			<p class="Basic-Paragraph">Ако се подаци о имаоцу права на парцели не могу прикупити на начин из става 1. овог члана, користиће се постојећи подаци које садржи катастар непокретности.</p>
			<p class="Basic-Paragraph">Подаци о имаоцу права за објекте и посебне делове објекта прикупљају се према фактичком стању, ако објекти и посебни делови објекта нису уписани у катастар непокретности, а ако су уписани преузимају се подаци из катастра непокретности.</p>
			<p class="Basic-Paragraph">У поступку катастарског премера ималац права може приложити исправе о стицању права својине или других права на непокретности.</p>
			<p class="Basic-Paragraph">Подаци о другим правима и забележбама уписани на одговарајућим парцелама, односно објектима и посебним деловима објекта, преузимају се из важећег катастра непокретности.</p>
			<p class="bold">Подаци о имаоцима права</p>
			<p class="clan">Члан 31.</p>
			<p class="Basic-Paragraph">Подаци о имаоцима права преузимају се из базе података и формира се списак ималаца права у дигиталном облику који садржи: </p>
			<p class="Basic-Paragraph">1) редни број;</p>
			<p class="Basic-Paragraph">2) јединствени матични број грађана (у даљем тексту: ЈМБГ), односно матични број  правног лица, а ако нема матични број  уписа у регистар или евиденцију;</p>
			<p class="Basic-Paragraph">3) име, име једног родитеља и презиме за физичко лице, односно пословно име правног лица;</p>
			<p class="Basic-Paragraph">4) пребивалиште и адресу за физичка лица, односно седиште и адресу за правна лица.</p>
			<p class="Basic-Paragraph">Изузетно, од става 1. овог члана, ако је ималац права страно лице уместо ЈМБГ узима се идентификациони број из важеће путне исправе, а за страно правно лице уместо матичног броја број уписа у регистар државе седишта и назив тог регистра.</p>
			<p class="Basic-Paragraph">Редни бројеви у списку ималаца права додељују се од 1 до n засебно за свако слово азбуке, односно абецеде.</p>
			<p class="Basic-Paragraph">У поступку катастарског премера допуњава се списак из става 1. овог члана са новоприкупљеним подацима о имаоцима права, иза последњег редног броја у оквиру слова.</p>
			<p class="Basic-Paragraph">Подаци о имаоцу права на парцели уписују се на скици катастарског премера, о имаоцу права на објекту у обрасцу Подаци о објекту (Прилог 5), а о имаоцу права на посебном делу објекта на Скици посебног дела објекта.</p>
			<p class="Basic-Paragraph">Подаци о имаоцу права могу се на обрасцима из става 5. овог члана, уписивати и тако што се уписује почетно слово презимена, односно назива имаоца права и његов редни број из списка ималаца права (нпр. Ж26, W9).</p>
			<p class="Basic-Paragraph">Подаци о имаоцу права уписују се на језику и писму (ћириличком или латиничком) према личној исправи за физичка лица и према решењу Агенције за привредне регистре, за правна лица. </p>
			<p class="bold">Записник геодетског мерења</p>
			<p class="clan">Члан 32.</p>
			<p class="Basic-Paragraph">Резултати геодетског мерења приказују се у одговарајућим записницима геодетског мерења, у зависности од примењене геодетске методе мерења.</p>
			<p class="Basic-Paragraph">Записник геодетског мерења из става 1. овог члана нарочито садржи: бројеве и координате геодетских референтних тачака, податке мерења, бројеве и координате граничних тачака, тип и серијски број геодетског инструмента, име и презиме, стручна спрема и  датум геодетског мерења. </p>
			<p class="bold">Скица катастарског премера</p>
			<p class="clan">Члан 33.</p>
			<p class="Basic-Paragraph">За подручје катастарског премера израђују се скице катастарског премера према подели на скице дефинисаној главним пројектом (Прилог 7).</p>
			<p class="Basic-Paragraph">Скице катастарског премера нумеришу се у оквиру листа плана (без обзира да ли садрже или не садрже цртеж) по редовима слева удесно идући од севера ка југу. Број скице је разломак који у бројиоцу садржи редни број скице у оквиру листа плана, а у имениоцу број листа плана.</p>
			<p class="Basic-Paragraph">По завршетку радова све искоришћене скице катастарског премера добијају евиденцијске бројеве у оквиру подручја катастарског премера. Када се све скице катастарског премера поређају по растућим бројевима скица у оквиру сваког листа плана, а затим по растућим бројевима планова, тим редом добијају евиденцијске бројеве од 1 па надаље.</p>
			<p class="Basic-Paragraph">Подела на скице катастарског премера у оквиру подручја катастарског премера приказује се на Прегледној карти положаја скица катастарског премера (Прилог 8).</p>
			<p class="Basic-Paragraph">Скице катастарског премера израђују се у дигиталном облику или у аналогном облику димензија 40 x 50 cm, а корисни простор скице димензија 30 cm x 40 cm уоквирује се на скици црвеном линијом дебљине 0,5 mm.</p>
			<p class="Basic-Paragraph">Приближна размера скица је по правилу иста као и размера плана за коју се врши подела на листове плана у државној пројекцији. Код детаља са већом густином скице се могу израђивати и у два пута крупнијој размери од размере плана. </p>
			<p class="Basic-Paragraph">Као подлога за скицирање у оквиру корисног простора скице катастарског премера приказује се квадратна координатна мрежа означена црвеним тачкастим линијама дебљине 0,2 mm, са странама квадрата 50 mm, или бледа копија ортофотоа добијеног из последњег периодичног снимања из ваздуха територије Републике Србије. </p>
			<p class="Basic-Paragraph">Садржај ваноквирног простора Скице катастарског премера дат је у Прилогу 7, а оквирни простор скице садржи:</p>
			<p class="Basic-Paragraph">1) граничне линије парцела и објеката; </p>
			<p class="Basic-Paragraph">2) бројеве парцела и објеката; </p>
			<p class="Basic-Paragraph">3) називе улица и тргова и кућне бројеве; </p>
			<p class="Basic-Paragraph">4) бројеве геодетски мерених граничних тачака непокретности;</p>
			<p class="Basic-Paragraph">5) бројеве геодетских референтних тачака које су коришћене приликом геодетског мерења;</p>
			<p class="Basic-Paragraph">6) вредности мерених фронтова зграда и парцела; </p>
			<p class="Basic-Paragraph">7) вредности мерених одмерања;</p>
			<p class="Basic-Paragraph">8) начин коришћења и спратност објекта;</p>
			<p class="Basic-Paragraph">9) начин коришћења, односно катастарску културу и класу земљишта;</p>
			<p class="Basic-Paragraph">10) податке о имаоцима права на парцели;</p>
			<p class="Basic-Paragraph">11) називе водотокова, саобраћајница и других грађевинских објеката;</p>
			<p class="Basic-Paragraph">12) графичке симболе за картографски приказ.</p>
			<p class="Basic-Paragraph">Део подручја који се не може приказати са свим детаљима на скици катастарског премера уоквирује се на скици катастарског премера линијом љубичасте боје, а уоквирени детаљ се приказује на допунској скици катастарског премера у крупнијој размери. Веза између скице и допунске скице остварује се тако што се на скици у уоквирени део уписује број случаја у бројиоцу и број допунске скице у имениоцу, а на допунској скици се уписује број случаја у бројиоцу и број скице катастарског премера са које је детаљ преузет у имениоцу. Допунске скице катастарског премера нумеришу се евиденцијским бројевима у наставку од последњег искоришћеног евиденцијског броја за скице катастарског премера. Сваки случај допунског снимања нумерише се од 1 па надаље љубичастом бојом у оквиру скице катастарског премера.</p>
			<p class="Basic-Paragraph">Допунска скица катастарског премера је истих димензија и има исти опис као и скица катастарског премера, с тим да се уместо назива „скица катастарског премера” уписује назив „допунска скица катастарског премера”.</p>
			<p class="bold">Фотоскице</p>
			<p class="clan">Члан 34.</p>
			<p class="Basic-Paragraph">Када се катастарски премер врши фотограметријском методом, за потребе идентификације и дешифрације, израђују се фотоскице (Прилог 9) у које се уноси садржај предвиђен за оквирни простор скице катастарског премера, сходно члану 33. став 8. овог правилника.</p>
			<p class="Basic-Paragraph">Фотоскице се израђују у аналогном облику димензија 40 x 40 cm или у дигиталном облику, у размери погодној за приказивање дешифрованог детаља.</p>
			<p class="Basic-Paragraph">Фотоскице се нумеришу у оквиру подручја катастарског премера и у оквиру снимака. У оквиру снимака фотоскице се нумеришу полазећи од крајњег северозападног дела снимка идући с лева у десно. Затим се сви снимци ређају према свом положају унутар подручја катастарског премера полазећи од крајњег северозапада подручја идући по редовима до крајњег југоистока. У оквиру подручја катастарског премера фотоскице се нумеришу јединственим бројевима од 1 до n полазећи од крајњег северозапада „спирално” према крајњем југоистоку.</p>
			<p class="Basic-Paragraph">Нумерација фотоскица се на фотоскици исписује у виду разломка, на тај начин што се у бројиоцу исписује број фотоскице у оквиру подручја катастарског премера, а у имениоцу број снимка и број фотоскице у оквиру снимка (на пример: 28/53-2). </p>
			<p class="Basic-Paragraph">Распоред фотоскица у оквиру подручја катастарског премера приказује се на Прегледној карти положаја фотоскица (Прилог 10).</p>
			<p class="Basic-Paragraph">Део подручја који се не може приказати са свим детаљима на фотоскици приказује се на допунској скици, која је истих димензија и има исти опис као и фотоскица. На допунској скици се уместо назива „фотоскица” уписује „допунска скица”. Веза између фотоскице и допунске скице остварује се тако што се на фотоскици у уоквирени део уписује број допунске скице, а на допунској скици се уписује број фотоскице са које је детаљ преузет.</p>
			<p class="bold">Контрола постигнуте тачности геодетског мерења</p>
			<p class="clan">Члан 35.</p>
			<p class="Basic-Paragraph">Контрола постигнуте тачности хоризонталног и вертикалног положаја граничних тачака непокретности врши се преко контролних тачака које се бирају по налогу и избору стручног надзора, најмање једна на сваких 300 измерених обележених граничних тачака парцела, тако да се могу једнозначно идентификовати на терену и да су равномерно распоређене на подручју катастарског премера.</p>
			<p class="Basic-Paragraph">Контролу тачности граничних тачака врши извођач радова у присуству стручног надзора на катастарском премеру независним одређивањем координата изабраних контролних тачака.</p>
			<p class="Basic-Paragraph">Разлике координата контролних тачака добијених у поступку геодетског мерења и добијених контролним мерењем, не смеју бити веће од двоструке вредности стандардне девијације дате у табели из члана 19. овог правилника за одговарајућу класу тачности.</p>
			<p class="Basic-Paragraph">Контрола постигнуте тачности хоризонталног и вертикалног положаја граничних тачака приказује се у Извештају о контроли постигнуте тачности положаја граничних тачака (Прилог 11), који чини саставни део елабората премера, а сачињава га извођач радова.</p>
			<p class="Basic-Paragraph">Извештај из става 4. овог члана нарочито садржи: списак бројева контролних тачака, координате одређене катастарским премером, коришћене геодетске инструменте и прибор, координате добијене контролним мерењем, разлику координата и дозвољену разлику из става 3. овог члана.</p>
			<p class="Basic-Paragraph">О извршеном стручном надзору у поступку контроле тачности граничних тачака из става 2. овог члана, сачињава се записник, који је саставни део елабората премера.</p>
			<p class="bold">Метролошко обезбеђење геодетских инструмената у поступку премера</p>
			<p class="clan">Члан 36.</p>
			<p class="Basic-Paragraph">У катастарском премеру могу се користити искључиво геодетски инструменти који имају потврду, не старију од две године, овлашћене метролошке лабораторије.</p>
			<p class="Basic-Paragraph">Геодетски инструменти и прибор који се користе у катастарском премеру су: </p>
			<p class="Basic-Paragraph">1) ГНСС инструменти;</p>
			<p class="Basic-Paragraph">2) инструменти за мерење дужина, углова и висинских разлика; </p>
			<p class="Basic-Paragraph">3) мерне пантљике; </p>
			<p class="Basic-Paragraph">4) фотограметријски инструменти; </p>
			<p class="Basic-Paragraph">5) ласерско-скенерски инструменти.</p>
			<p class="bold">Нумерација парцела</p>
			<p class="clan">Члан 37.</p>
			<p class="Basic-Paragraph">Парцеле се нумеришу бројевима од 1 до n у оквиру катастарске општине.</p>
			<p class="Basic-Paragraph">Нумерисање парцела се врши на скицама катастарског премера, односно фотоскицама у поступку извођења геодетских радова.</p>
			<p class="Basic-Paragraph">Редослед нумерисања парцела које се укрштају у нивоу је следећи: водно земљиште, затим земљиште на коме су изграђене железничке пруге, а потом земљиште на коме су изграђени путеви, према класификацији путева.</p>
			<p class="Basic-Paragraph">При укрштању природног и вештачког водотока првенство има природни водоток и он добија један парцелни број, док се вештачки водоток нумерише по деловима.</p>
			<p class="Basic-Paragraph">Улица се нумерише једним парцелним бројем по целој дужини, а ако је пресечена тргом или важнијом саобраћајницом, нумерише се по деловима.</p>
			<p class="Basic-Paragraph">Изузетно од става 1. овог члана, када се катастарски премер изводи на делу катастарске општине, парцеле се нумеришу у наставку од последњег искоришћеног броја у тој катастарској општини.</p>
			<p class="bold">Нумерација делова парцела и објеката</p>
			<p class="clan">Члан 38.</p>
			<p class="Basic-Paragraph">Делови парцеле нумеришу се у оквиру парцеле од 1 до n, следећим редоследом:</p>
			<p class="Basic-Paragraph">1) земљиште под објектом;</p>
			<p class="Basic-Paragraph">2) земљиште уз објекат;</p>
			<p class="Basic-Paragraph">3) катастарске културе по класама;</p>
			<p class="Basic-Paragraph">4) остали начини коришћења земљишта.</p>
			<p class="Basic-Paragraph">Број објекта је идентичан броју дела парцеле на коме се објекат налази и додељује се у низу према врсти објекта почевши од стамбених, стамбено-пословних, пословних и других.</p>
			<p class="Basic-Paragraph">Ако се ради о подземном објекту, број је идентичан броју дела парцеле на коме се налази улаз у подземни објекат.</p>
			<p class="bold">Нумерација посебних делова објеката</p>
			<p class="clan">Члан 39.</p>
			<p class="Basic-Paragraph">Нумерација посебних делова објекта врши се према начину коришћења од 1 до n, почевши од најниже етаже с лева на десно у односу на улаз у зграду.</p>
			<p class="Basic-Paragraph">Нумерација из става 1. овог члана се уписује привремено, док се у складу са законом, не изда употребна дозвола и преузме податак о броју посебног дела из употребне дозволе, односно уверења надлежног органа или налаза и мишљења сталног судског вештака грађевинске струке. </p>
			<p class="bold">Нумерација граничних тачака непокретности</p>
			<p class="clan">Члан 40.</p>
			<p class="Basic-Paragraph">Граничне тачке непокретности нумеришу се бројевима од 1 до n у оквиру катастарске општине.</p>
			<p class="bold">Начин рачунања површина</p>
			<p class="clan">Члан 41.</p>
			<p class="Basic-Paragraph">Површине парцела и делова парцела рачунају се из правоуглих координата преломних тачака граничних линија. </p>
			<p class="Basic-Paragraph">Површине парцела и делова парцела заокружују се до на m².</p>
			<p class="Basic-Paragraph">Површина дела парцеле на коме је изграђен објекат истовремено представља и површину под објектом.</p>
			<p class="Basic-Paragraph">Грађевинска бруто површина објекта преузима се из техничке документације или грађевинске или употребне дозволе.</p>
			<p class="Basic-Paragraph">Површина посебног дела објекта рачуна се према важећем стандарду у области изградње објеката и изражава у m² на две децимале.</p>
			<p class="bold">Елаборат премера</p>
			<p class="clan">Члан 42.</p>
			<p class="Basic-Paragraph">У поступку катастарског премера израђује се елаборат премера који обавезно садржи: </p>
			<p class="Basic-Paragraph">1) главни пројекат и идејни пројекат ако је израђен; </p>
			<p class="Basic-Paragraph">2) податке геодетског мерења и прикупљања података;</p>
			<p class="Basic-Paragraph">3) дневник радова;</p>
			<p class="Basic-Paragraph">4) записнике стручног надзора;</p>
			<p class="Basic-Paragraph">5) технички извештај сходно члану 5. овог правилника.</p>
			<p class="Basic-Paragraph">Подаци геодетског мерења и прикупљања података из става 1. тачка 2) су:</p>
			<p class="Basic-Paragraph">1) извештај и скица о извршеном обележавању границе подручја катастарског премера;</p>
			<p class="Basic-Paragraph">2) записници о  обележавању граница парцела;</p>
			<p class="Basic-Paragraph">3) подаци о постављању допунских геодетских референтних тачака; </p>
			<p class="Basic-Paragraph">4) записници геодетског мерења парцела, делова парцела и објеката;</p>
			<p class="Basic-Paragraph">5) списак координата граничних тачака парцела, делова парцела и објеката;</p>
			<p class="Basic-Paragraph">6) извештај о контроли постигнуте тачности геодетског мерења;</p>
			<p class="Basic-Paragraph">7) прегледна карта положаја скица катастарског премера, односно фотоскица;</p>
			<p class="Basic-Paragraph">8) скице катастарског премера, односно фотоскице;</p>
			<p class="Basic-Paragraph">9) скице посебног дела објекта;</p>
			<p class="Basic-Paragraph">10) подаци о објектима;</p>
			<p class="Basic-Paragraph">11) списак ималаца права;</p>
			<p class="Basic-Paragraph">12) прикупљене исправе;</p>
			<p class="Basic-Paragraph">13) елаборат катастарског класирања, као и елаборат бонитирања ако је бонитирање вршено;</p>
			<p class="Basic-Paragraph">14) преузета копија базе података постојећег катастра непокретности у дигиталном облику;</p>
			<p class="Basic-Paragraph">15) упоредни преглед парцела пре и после катастарског премера;</p>
			<p class="Basic-Paragraph">16) остали пратећи подаци и документација.</p>
			<p class="Basic-Paragraph">Делови елабората премера из става 1. овог члана израђују се у аналогном или дигиталном облику и достављају Заводу у форми електронског документа. </p>
			<p class="Basic-Paragraph">Делови елабората изворно израђени у аналогном облику дигитализацијом се претварају у форму електронског документа потписаног квалификованим електронским потписом, у формату одређеном корисничким упутством за коришћење е-шалтера.</p>
			<p class="Basic-Paragraph">Корисничко упутство за коришћење е-шалтера Завод објављује на својој интеренет страници.</p>
			<p class="bold">Формирање садржаја базе података катастра непокретности са привремено уписаним подацима</p>
			<p class="clan">Члан 43.</p>
			<p class="Basic-Paragraph">На основу података из елабората премера и података који су преузети из постојећег катастра непокретности, извођач радова за подручје катастарског премера формира садржај базе података катастра непокретности са привремено уписаним подацима о непокретностима и правима на њима.</p>
			<p class="Basic-Paragraph">Елаборат премера и садржај базе података из става 1. овог члана  извођач радова доставља Заводу на преглед и пријем.</p>
			<p class="Basic-Paragraph">Елаборат премера се доставља Заводу преко е-шалтера. </p>
			<p class="Basic-Paragraph">Изузетно од става 1. овог члана, ако због обимности података елаборат није могуће проследи путем е-шалтера, елаборат се може доставити путем других медија, уз претходну сагласност унутрашње јединице Завода надлежне за послове информатике.</p>
			<p class="Basic-Paragraph">Садржај базе података из става 1. овог члана извођач радова доставља Заводу у прописаном формату и структури за размену података.</p>
			<p class="Basic-Paragraph">Након пријема елабората премера и базе података Завод даје сагласност за излагање на јавни увид података о непокретностима и правима на њима.</p>
			<p class="clan">IV. ОБНОВА КАТАСТРА НЕПОКРЕТНОСТИ</p>
			<p class="bold">Обнова катастра непокретности</p>
			<p class="clan">Члан 44.</p>
			<p class="Basic-Paragraph">Обнова катастра непокретности врши се према подацима катастарског премера за катастарску општину, односно део катастарске општине на коме је премер извршен (у даљем тексту: подручје обнове).</p>
			<p class="Basic-Paragraph">Обнова катастра непокретности врши се и према подацима комасационог премера (комасације), за катастарску општину или део катастарске општине на коме је извршен комасациони премер (комасација).</p>
			<p class="bold">Обезбеђивање организационих и техничких услова за излагање</p>
			<p class="clan">Члан 45.</p>
			<p class="Basic-Paragraph">Завод преко надлежне службе за катастар непокретности (у даљем тексту: Служба) којој припада подручје обнове, обезбеђује организационе и техничке услове за излагање на јавни увид података о непокретностима и правима на њима (у даљем тексту: излагање), тако што:</p>
			<p class="Basic-Paragraph">1) образује комисију за излагање (у даљем тексту: Комисија);</p>
			<p class="Basic-Paragraph">2) објављује јавни оглас за обнову катастра непокретности;</p>
			<p class="Basic-Paragraph">3) обезбеђује и доставља личне позиве за излагање;</p>
			<p class="Basic-Paragraph">4) обезбеђује одговарајуће просторије у којима ће се вршити излагање и неопходну опрему за излагање.</p>
			<p class="Basic-Paragraph">Изузетно од става 1. тач. 3) и 4) овог члана, прописане обавезе може преузети извођач радова на катастарском премеру у складу са уговором који се закључује са инвеститором.</p>
			<p class="bold">Документација за излагање података</p>
			<p class="clan">Члан 46.</p>
			<p class="Basic-Paragraph">Документација за излагање података у поступку обнове катастра непокретности (у даљем тексту: документација за излагање) обухвата:</p>
			<p class="Basic-Paragraph">1) базу података постојећег катастра непокретности;</p>
			<p class="Basic-Paragraph">2) елаборат катастарског или комасационог премера;</p>
			<p class="Basic-Paragraph">3) базу података катастра непокретности са привремено уписаним подацима;</p>
			<p class="Basic-Paragraph">4) исправе на основу којих је формирана база података са привремено уписаним подацима (исправе прибављене у поступку катастарског премера, решења о расподели комасационе масе, одлуке надлежног органа о одређивању грађевинског земљишта и др.);</p>
			<p class="Basic-Paragraph">5) управне предмете.</p>
			<p class="bold">Промене привремено уписаних података</p>
			<p class="clan">Члан 47.</p>
			<p class="Basic-Paragraph">Ако је после извршеног катастарског премера у постојећем катастру непокретности било промена на непокретностима и правима на њима, те промене се проводе у бази података са привремено уписаним подацима.</p>
			<p class="bold">Формирање управног предмета</p>
			<p class="clan">Члан 48.</p>
			<p class="Basic-Paragraph">За сваког имаоца права у подручју обнове, Служба формира, у складу са прописима о канцеларијском пословању органа државне управе, посебан управни предмет који садржи лист непокретности са привремено уписаним подацима и одговарајуће исправе које се односе на непокретности и имаоца права.</p>
			<p class="Basic-Paragraph">Лист непокретности из става 1. овог члана садржи податке о свим непокретностима једног имаоца права у подручју обнове, а приликом штампе, поред осталих података, садржи датум штампе и констатацију да су уписани подаци привремени до потврђивања катастра непокретности.</p>
			<p class="Basic-Paragraph">Ако у време обнове није основан геодетско-катастарски информациони систем, лист непокретности формира се сходно постојећим информатичким програмима за катастар непокретности, тако да обухвата све парцеле једног имаоца права својине.</p>
			<p class="bold">Јавни оглас</p>
			<p class="clan">Члан 49.</p>
			<p class="Basic-Paragraph">Време и место излагања објављује Служба у јавном огласу за обнову катастра непокретности који се истиче на јавним објектима, зградама за колективно становање и другим пригодним местима у катастарској општини у којој се врши излагање, а Завод на својој интернет страници  и у јавним медијима.</p>
			<p class="Basic-Paragraph">Објављивањем јавног огласа сматрају се позваним, лица:</p>
			<p class="Basic-Paragraph">1) одређена решењем о расподели комасационе масе;</p>
			<p class="Basic-Paragraph">2) која сматрају да имају правни интерес да учествују у поступку обнове катастра непокретности.</p>
			<p class="Basic-Paragraph">Достављањем личног позива позивају се лица:</p>
			<p class="Basic-Paragraph">1) утврђена у катастарском премеру; </p>
			<p class="Basic-Paragraph">2) која нису утврђена у катастарском премеру, а уписана су у постојећем катастру непокретности.</p>
			<p class="Basic-Paragraph">Лицима из става 3. овог члана уз позив се доставља и неоверен лист непокретности са привремено уписаним подацима.</p>
			<p class="Basic-Paragraph">Датум почетка, односно завршетка излагања одређен у јавном огласу сматра се и датумом почетка, односно завршетка оснивања катастра непокретности, у складу са Законом.</p>
			<p class="bold">Поступак излагања</p>
			<p class="clan">Члан 50.</p>
			<p class="Basic-Paragraph">Поступак излагања води председник Комисије који на почетку проверава идентитет позваних лица.</p>
			<p class="Basic-Paragraph">Присутном лицу које затражи да учествује у поступку признаје се својство имаоца правног интереса и странке у поступку, ако свој правни интерес учини вероватним и од утицаја на коначно утврђивање права на непокретностима.</p>
			<p class="Basic-Paragraph">Излагање и коначно утврђивање права на непокретностима врши се и у одсуству:</p>
			<p class="Basic-Paragraph">1) лица која се у складу са овим правилником не позивају лично; </p>
			<p class="Basic-Paragraph">2) лица која су уредно лично позвана, а нису се одазвала позиву; </p>
			<p class="Basic-Paragraph">3) физичког лица које је умрло, а Комисији нису познати наследници, односно правног лица које је престало да постоји, а Комисији нису познати правни следбеници.</p>
			<p class="Basic-Paragraph">У поступку излагања решавају се сви нерешени захтеви из одржавања постојећег катастра непокретности, као и нови захтеви примљени у поступку излагања.</p>
			<p class="bold">Записник, приговор, решење и жалба</p>
			<p class="clan">Члан 51.</p>
			<p class="Basic-Paragraph">Током излагања води се записник, који се сачињава и у случају када се, у складу са овим правилником, излагање врши без присуства странака.</p>
			<p class="Basic-Paragraph">Када се излагање врши у присуству странака, Комисија упознаје присутна лица са подацима о непокретностима и правима на њима, а по потреби ставља на увид и остале податке из документације за излагање и захтева изјашњење о њима.</p>
			<p class="Basic-Paragraph">Записник се сачињава за сваки управни предмет и у њему се наводе непокретности за које се обнавља катастар непокретности и одређују права на њима, са навођењем одредаба Закона и овог правилника, односно прописа на основу којих су одређена.</p>
			<p class="Basic-Paragraph">Записник се уручује странкама у поступку, одмах по његовом сачињавању, односно доставља странкама које се лично не позивају или се нису одазвале позиву, са поуком о праву на приговор у складу са Законом. </p>
			<p class="Basic-Paragraph">Странке које су учествовале у поступку могу изјавити приговор и током поступка на расправи, који се наводи у записнику. </p>
			<p class="Basic-Paragraph">О приговору се одлучује решењем које се доставља странкама, са поуком о праву на жалбу у складу са Законом.</p>
			<p class="Basic-Paragraph">Када ималац правног интереса изјави приговор на привремено уписане податке и ако постоји основ да се приговор усвоји и да се промене привремено уписани подаци, односно стање утврђено записником или решењем, Комисија ће, пре доношења решења по приговору, обавезно одржати усмену расправу у присуству странака.</p>
			<p class="Basic-Paragraph">Уз позив странкама на усмену расправу доставиће се копија приговора имаоца правног интереса.</p>
			<p class="Basic-Paragraph">Приговори и жалбе евидентирају се у посебном обрасцу који води Комисија и који садржи број управног предмета, податке о подносиоцу приговора, односно жалбе и датум подношења, датум доношења решења и начин одлучивања.</p>
			<p class="bold">Обнова катастра непокретности према подацима катастарског премера</p>
			<p class="clan">Члан 52.</p>
			<p class="Basic-Paragraph">Када су имаоци права сагласни са привремено уписаним подацима о непокретностима, за имаоца права својине одређује се:</p>
			<p class="Basic-Paragraph">1) на парцели, лице утврђено у поступку катастарског премера;</p>
			<p class="Basic-Paragraph">2) на објекту, лице утврђено у поступку катастарског премера које испуњава услове из члана 97. Закона;</p>
			<p class="Basic-Paragraph">3) на посебном делу објекта, лице утврђено у поступку катастарског премера које испуњава услове из члана 98. Закона, односно лице које је било уписано за имаоца права својине у постојећем катастру непокретности.</p>
			<p class="Basic-Paragraph">За држаоца објекта уписује се лице које не испуњава услове из члана 97. Закона за упис права својине, као на пример лице: </p>
			<p class="Basic-Paragraph">1) које је изградило објекат са или без грађевинске дозволе, на својој и делу парцеле другог имаоца права својине;</p>
			<p class="Basic-Paragraph">2) за које је утврђено да је изградило објекат без грађевинске дозволе на парцели другог имаоца права својине, односно држаоца. </p>
			<p class="Basic-Paragraph">У случају из става 2. тачка 2) овог члана, ако у поступку излагања ималац права својине на парцели није сагласан са уписом државине градитеља, градитељ својство градитеља доказује у складу са Законом. </p>
			<p class="Basic-Paragraph">За држаоца посебног дела објекта уписује се лице које не испуњава услове из члана 98. Закона, ако је у поседу посебног дела објекта и има исправу која води стицању права својине на посебном делу.</p>
			<p class="bold">Несагласност и отклањање грешака</p>
			<p class="clan">Члан 53.</p>
			<p class="Basic-Paragraph">Када имаоци права нису сагласни са привремено уписаним подацима о непокретностима, проверавају се и отклањају грешке у прикупљању података у катастарском премеру и исправљају подаци о непокретностима и правима на њима.</p>
			<p class="Basic-Paragraph">Отклањање грешака насталих у прикупљању података у катастарском премеру врши извођач радова на катастарском премеру, на основу списка приговора и уочених пропуста који се односе на податке катастарског премера достављених од стране Комисије.</p>
			<p class="Basic-Paragraph">Ако један или више ималаца права нису сагласни са границом парцеле одређеној у катастарском премеру, а не постоји грешка у прикупљању података у катастарском премеру, о трошку имаоца права обележиће се спорни део границе према последњем стању постојећег катастра непокретности и извршити геодетско мерење у класи тачности катастарског премера.</p>
			<p class="Basic-Paragraph">Ако имаоци права својине нису сагласни са привремено уписаним подацима о правима на непокретностима или кад у поступку премера нису прикупљени подаци о имаоцима права, утврђивање права својине или других права врши се према подацима катастра непокретности за непокретност која одговара непокретности из катастарског премера.</p>
			<p class="bold">Обнова катастра непокретности према подацима комасационог премера</p>
			<p class="clan">Члан 54.</p>
			<p class="Basic-Paragraph">У поступку припреме података за обнову катастра непокретности према подацима комасационог премера (комасације), у базу података се привремено уписују подаци о непокретностима, учесницима комасације, односно имаоцима права својине и другим правима на њима (хипотека, плодоуживање и др.), садржани у решењу о расподели комасационе масе.</p>
			<p class="bold">Записник</p>
			<p class="clan">Члан 55.</p>
			<p class="Basic-Paragraph">У поступку излагања, за привремено уписане податке сачињава се записник у коме се наводе подаци о непокретностима и правима на њима, са констатацијом да су уписани на основу решења о расподели комасационе масе.</p>
			<p class="Basic-Paragraph">Примерак записника доставља се имаоцима права својине и других права, одређеним у решењу о расподели комасационе масе, са поуком о праву на приговор и даље се поступа у складу са чланом 51. овог правилника.</p>
			<p class="bold">Пријем базе и потврђивање катастра непокретности</p>
			<p class="clan">Члан 56.</p>
			<p class="Basic-Paragraph">По истеку рока за обнову катастра непокретности и окончаном излагању, Комисија:</p>
			<p class="Basic-Paragraph">1) штампа и оверава коначне листове непокретности сагласне записницима са излагања, односно донетим решењима;</p>
			<p class="Basic-Paragraph">2) сачињава извештај о извршеном излагању, који је саставни део техничког извештаја из члана 5. став 2. овог правилника и који нарочито садржи: решење о образовању комисије, место и период излагања, укупан број управних предмета, број листова непокретности, укупан број приговора и жалби и број приговора који су се односили на теренске радове. </p>
			<p class="Basic-Paragraph">Пријем базе података катастра непокретности врши унутрашња јединица Завода, надлежна за надзор над обновом катастра непокретности, која предлаже и доношење решења о потврђивању катастра непокретности, у складу са подзаконским актом којим се уређује надзор.</p>
			<p class="Basic-Paragraph">Ако се приликом пријема утврди да база података катастра непокретности, односно документација за излагање података прописана у члану 46. овог правилника има недостатака или да поступак излагања прописан у чл. 50. и 51. овог правилника није спроведен правилно, записником се налаже допуна поступка и отклањање недостатака.</p>
			<p class="Basic-Paragraph">После потврђивања катастра непокретности документација за излагање и база података предаје се надлежној Служби, а копија базе података предаје се основној унутрашњој јединици Завода надлежној за послове архивирања. </p>
			<p class="clan">V. ГЕОДЕТСКИ РАДОВИ У ПОСТУПКУ ОДРЖАВАЊА КАТАСТРА НЕПОКРЕТНОСТИ</p>
			<p class="bold">1. Врсте геодетских радова, извођачи радова и  општа правила извођења радова</p>
			<p class="italik">Врсте радова</p>
			<p class="clan">Члан 57.</p>
			<p class="Basic-Paragraph">Геодетски радови у поступку одржавања катастра непокретности јесу геодетско мерење и прикупљање  података о промена на непокретностима насталих:</p>
			<p class="Basic-Paragraph">1) деобом парцеле изван грађевинског земљишта;</p>
			<p class="Basic-Paragraph">2) у поступку уређења међе пред судом;</p>
			<p class="Basic-Paragraph">3) променом начина коришћења и катастарске класе земљишта;</p>
			<p class="Basic-Paragraph">4) реализацијом пројекта парцелације, односно препарцелације и исправке граница на грађевинском земљишту;</p>
			<p class="Basic-Paragraph">5) изградњом, деобом и спајањем објекта; </p>
			<p class="Basic-Paragraph">6) доградњом објекта;</p>
			<p class="Basic-Paragraph">7) уклањањем објекта или дела објекта;</p>
			<p class="Basic-Paragraph">8) променом намене објекта и посебног дела објекта;</p>
			<p class="Basic-Paragraph">9) утврђивањем и променом кућног броја;</p>
			<p class="Basic-Paragraph">10) исправљањем грешака, недостатака и пропуста у подацима о непокретностима насталих у поступку премера, оснивања, одржавања или обнове катастра непокретности и поступку превођења аналогног у дигитални катастарски план, које се односе на границе, димензије, површину и друге податке о парцелама, објектима и посебним деловима објеката.</p>
			<p class="Basic-Paragraph">За утврђивање података о променама из става 1. тач. 8) до 10) овог члана по потреби се претходно изводе геодетски радови.</p>
			<p class="Basic-Paragraph">Геодетски радови се изводе и у поступку обнављања граница парцеле, идентификације непокретности,  за потребе вештачења, као и у другим случајевима прописаним законом или другим прописом. </p>
			<p class="italik">Извођач геодетских радова</p>
			<p class="clan">Члан 58.</p>
			<p class="Basic-Paragraph">Извођење геодетских радова  обавља геодетска организација или Завод, у складу са Законом.</p>
			<p class="Basic-Paragraph">Извођење геодетских радова  обавља и геодетски стручњак који је решењем суда или другог органа одређен да вештачи у конкретном предмету, сходно закону којим се уређује рад судских вештака, а у складу са Законом и одредбама овог правилника које се односе на извођење геодетских радова и достављање елабората геодетских радова.</p>
			<p class="italik">Општа правила код извођења геодетских радова</p>
			<p class="clan">Члан 59.</p>
			<p class="Basic-Paragraph">Приликом извођења геодетских радова у поступку одржавања катастра непокретности сходно се примењују одредбе овог правилника које се односе на катастарски премер. </p>
			<p class="Basic-Paragraph">Геодетско мерење у поступку одржавања катастра непокретности врши се поларном методом, ортогоналном методом, методом глобалног навигационог сателитског система (ГНСС), фотограметријском методом, методом ласерског скенирања, као и њиховом комбинацијом.</p>
			<p class="Basic-Paragraph">Координате граничних тачака у поступку одржавања катастра непокретности одређују се коришћењем мреже перманентних станица  или геодетских референтних тачака у државном референтном систему ETRS89/UTM пројекцији (у даљем тексту: ETRS89/UTM).</p>
			<p class="Basic-Paragraph">У катастарским општинама у којима је катастарски, односно комасациони премер извршен у ETRS89/UTM, у поступку одржавања катастра непокретности координате тачака се одређују у класи тачности утврђеној за то подручје. </p>
			<p class="Basic-Paragraph">За подручје у којем катастарски, односно комасациони премер није извршен у  ETRS89/UTM, већ су координате граничних тачака трансформисане из Гаус-Кригерове, Золднерове или стереографске пројекције у ETRS89/UTM, у поступку одржавања катастра непокретности координате тачака се одређују у категорији премера утврђеној за то подручје. </p>
			<p class="Basic-Paragraph">За подручја у којима катастарски, односно комасациони премер није извршен у  ETRS89/UTM или није трансформисан у тај систем, геодетско мерење и одређивање координата граничних тачака врши се у постојећој пројекцији (Гаус-Кригерова, стереографска и Золднерова пројекција).</p>
			<p class="italik">Метролошко обезбеђење геодетских инструмената у поступку одржавања катастра непокретности</p>
			<p class="clan">Члан 60.</p>
			<p class="Basic-Paragraph">Пре употребе геодетских инструмената у поступку одржавања катастра непокретности обавезно се утврђују њихова метролошка својствa у складу са чланом 36. овог правилника.</p>
			<p class="italik">Припремне радње</p>
			<p class="clan">Члан 61.</p>
			<p class="Basic-Paragraph">Геодетска организација може почети извођење радова на терену након потписивања изјаве о прихватању извршења геодетских радова на терену (Прилог 12), и преузимања одговарајућих података према последњем стању у бази података геодетско-катастарског информационог система (у даљем тексту: ГКИС). </p>
			<p class="Basic-Paragraph">Изјава из става 1. овог члана истовремено представља и пријаву радова геодетске организације надлежној Служби.</p>
			<p class="bold">2. Издавање података</p>
			<p class="italik">Издавање података за потребе геодетских радова на терену</p>
			<p class="clan">Члан 62.</p>
			<p class="Basic-Paragraph">Подаци из ГКИС-а издају се геодетској организацији у електронској форми, и то путем е-шалтера и путем web портала Завода.</p>
			<p class="Basic-Paragraph">Захтев за издавање података, у прилогу којег се доставља изјава о прихватању извршења геодетских радова, геодетска организација подноси Заводу, односно Служби путем е-шалтера (Прилог 13).</p>
			<p class="Basic-Paragraph">Захтев из става 2. овог члана заводи се као вануправни предмет.</p>
			<p class="Basic-Paragraph">У зависности од врсте геодетских радова на терену, Завод, односно Служба издаје геодетској организацији податке прописане овим правилником за одговарајућу врсту геодетских радова на терену.</p>
			<p class="Basic-Paragraph">У случају да се подаци из става 4. овог члана не могу издати електронским путем, издају се у просторијама Завода, односно Службе.</p>
			<p class="Basic-Paragraph">Завод, односно Служба, одмах по пријему захтева за издавање података и завођења предмета издаје потврду о пријему, коју електронским путем, без одлагања, доставља кориснику е-шалтера. </p>
			<p class="Basic-Paragraph">Потврда из става 6. овог члана садржи број предмета, датум и време пријема захтева.</p>
			<p class="Basic-Paragraph">Када је овим правилником предвиђено издавање координата геодетских референтних тачака и граничних тачака непокретности, Завод, односно Служба ће издати геодетској организацији координате геодетских референтних тачака и граничних тачака непокретности у ETRS89/UTM. </p>
			<p class="Basic-Paragraph">За подручје за које није извршен прелазак на ETRS89/UTM, издају се координате тачака из базе података катастра непокретности у постојећој пројекцији (Гаус-Кригерова, стереографска и Золднерова пројекција). </p>
			<p class="Basic-Paragraph">Ако за предметно подручје није израђен дигитални катастарски план у постојећој пројекцији, издају се нумерички подаци геодетског мерења непокретности или списак координата детаљних тачака ако не постоје нумерички подаци.</p>
			<p class="Basic-Paragraph">За премер који је извршен у ETRS89/UTM, уз издате податке, издаје се податак о класи тачности из члана 19. овог правилника, а за премер који није извршен у  ETRS89/UTM,  уз издате податке, издаје се и податак о категорији премера (Прилог 14), који се одређује на основу критеријума датих у том прилогу.</p>
			<p class="Basic-Paragraph">Када категорија премера из става 11. овог члана не испуњава захтевану тачност за извођење геодетских радова на терену, на захтев геодетске организације издају се и други подаци (нумерички подаци геодетског мерења непокретности, координате референтних геодетских тачака које су коришћене за геодетско мерење предметне непокретности, скице премера, фотоскице, скице одржавања катастра и др.). </p>
			<p class="Basic-Paragraph">Геодетска организација, након преузимања података, може по истом захтеву затражити допуну  података, односно додатне податке потребне за извођење геодетских радова, све док не изврши предају елабората геодетских радова Заводу, односно Служби.</p>
			<p class="Basic-Paragraph">Издате податке геодетска организација може да користи само за геодетске радове наведене у захтеву за издавање података и изјави о прихватању извршења геодетских радова.</p>
			<p class="Basic-Paragraph">Примерак података који су издати геодетској организацији и доказ о извршеној достави чувају се у вануправном предмету Завода, односно Службе.</p>
			<p class="Basic-Paragraph">Подаци се могу издати само геодетској организацији која има лиценцу за рад, коју издаје Завод и вештаку геодетске струке.</p>
			<p class="italik">Издавање података за потребе уређења међе пред судом</p>
			<p class="clan">Члан 63.</p>
			<p class="Basic-Paragraph">За потребе уређења међе пред судом, вештак геодетске струке дужан је да уз захтев за издавање података Служби достави копију решења суда којим је одређен да вештачи у конкретном предмету.</p>
			<p class="Basic-Paragraph">Вештаку из става 1. овог члана Служба издаје податке у складу са чланом 62. овог правилника.</p>
			<p class="Basic-Paragraph">Вештаку из става 1. овог правилника могу се издати и подаци премера који није на снази, сагласно закону.</p>
			<p class="bold">3. Елаборат геодетских радова</p>
			<p class="italik">Форма</p>
			<p class="clan">Члан 64.</p>
			<p class="Basic-Paragraph">Елаборат геодетских радова израђује се у форми електронског документа, овереног квалификованим електронским потписом одговорног лица из члана 19. став 1. Закона, као и квалификованим електронским потписом овлашћеног лица геодетске организације или квалификованим електронским печатом.</p>
			<p class="Basic-Paragraph">Место за квалификовани електронски потпис, односно квалификовани електронски печат из става 1. овог члана налази се на насловној страни елабората.</p>
			<p class="Basic-Paragraph">Елаборат геодетских радова се израђује у једном електронском документу у pdf формату. </p>
			<p class="Basic-Paragraph">Као прилог елаборату из става 3. овог члана обавезно се доставља  списак бројева и координата нових граничних тачака парцела, делова парцела и објеката, и у csv или txt формату потписаном квалификованим електронским потписом одговорног лица.</p>
			<p class="Basic-Paragraph">Ако се утврди да постоји разлика између података из списка из става 4. овог члана и података садржаних у елаборату  достављеном у pdf формату, узимају се као валидни подаци достављени у csv, односно txt формату.</p>
			<p class="Basic-Paragraph">Као прилог елаборату из става 3. овог члана може се доставити скица одржавања катастра непокретности и у dxf формату, потписаном квалификованим електронским потписом одговорног лица.</p>
			<p class="Basic-Paragraph">Елаборат геодетских радова се израђује за геодетска мерења у оквиру једне катастарске општине.</p>
			<p class="Basic-Paragraph">Електронско потписивање елабората геодетских радова и прилога из става 4. овог члана врши се у складу са корисничким упутством за коришћење е-шалтера.</p>
			<p class="italik">Садржина</p>
			<p class="clan">Члан 65.</p>
			<p class="Basic-Paragraph">Елаборат геодетских радова чине подаци добијени геодетским мерењем и прикупљањем података на терену.</p>
			<p class="Basic-Paragraph">Елаборат  геодетских радова обавезно садржи:</p>
			<p class="Basic-Paragraph">1) насловну страну (Прилог 15);</p>
			<p class="Basic-Paragraph">2) изјаву одговорног лица из члана 19. став 1. Закона, да су геодетски радови изведени у складу са Законом, овим правилником, другим прописима, стандардима и техничким нормативима (Прилог 16);</p>
			<p class="Basic-Paragraph">3) записник о извршеном увиђају (Прилог 17).</p>
			<p class="Basic-Paragraph">Зависно од врсте геодетских радова на терену, елаборат садржи и друге податке који су прописани овим правилником за сваку врсту геодетских радова.</p>
			<p class="Basic-Paragraph">Када елаборат геодетских радова израђује Завод, односно Служба, елаборат не садржи изјаву из става 2. тачка 2) овог члана.</p>
			<p class="italik">Скица одржавања катастра непокретности</p>
			<p class="clan">Члан 66.</p>
			<p class="Basic-Paragraph">Скица одржавања катастра непокретности садржи ваноквирни и оквирни простор скице (Прилог 18).</p>
			<p class="Basic-Paragraph">Ваноквирни простор скице садржи:</p>
			<p class="Basic-Paragraph">1) назив „Република Србија”;</p>
			<p class="Basic-Paragraph">2) назив општине и катастарске општине;</p>
			<p class="Basic-Paragraph">3) назив „СКИЦА ОДРЖАВАЊА КАТАСТРА НЕПОКРЕТНОСТИ”;</p>
			<p class="Basic-Paragraph">4) назив геодетске методе мерења;</p>
			<p class="Basic-Paragraph">5) приближну размеру скице; </p>
			<p class="Basic-Paragraph">6) врсту промене, односно промена, ако их је више;</p>
			<p class="Basic-Paragraph">7) име и презиме, и стручна спрема лица које је израдило скицу;</p>
			<p class="Basic-Paragraph">8) назив извођача геодетских радова;</p>
			<p class="Basic-Paragraph">9) име, презиме и потпис одговорног лица. </p>
			<p class="Basic-Paragraph">У оквирни простор скице уносе се подаци постојећег стања катастра непокретности и подаци о насталим променама.</p>
			<p class="Basic-Paragraph">Подаци постојећег стања катастра непокретности, који се уносе у оквирни простор скице и који се односе на предметну парцелу су:</p>
			<p class="Basic-Paragraph">1) граница парцеле, делова парцеле и објеката на парцели; </p>
			<p class="Basic-Paragraph">2) број парцеле, бројеви делова парцеле и бројеви суседних парцела;</p>
			<p class="Basic-Paragraph">3) ознака за начин коришћења парцеле, односно делова парцеле;</p>
			<p class="Basic-Paragraph">4) назив улице и кућни број;</p>
			<p class="Basic-Paragraph">5) спратност и начин коришћења објеката; </p>
			<p class="Basic-Paragraph">6) ознаке и бројеви геодетских референтних тачака које су коришћене приликом геодетског мерења.</p>
			<p class="Basic-Paragraph">Подаци новог стања који се уносе у оквирни простор скице зависе од врсте геодетских радова на терену и прописани су овим правилником у оквиру сваке врсте геодетских радова на терену.</p>
			<p class="italik">Приказивање података на скици одржавања катастра непокретности</p>
			<p class="clan">Члан 67.</p>
			<p class="Basic-Paragraph">На једну скицу одржавања катастра непокретности, по правилу, уносе се подаци који се односе на решавање по једној пријави радова.</p>
			<p class="Basic-Paragraph">Садржај оквирног простора скице одржавања катастра непокретности оријентише се према северу.</p>
			<p class="Basic-Paragraph">Подаци постојећег стања катастра непокретности приказују се на скици црном бојом.</p>
			<p class="Basic-Paragraph">Исцртавање и исписивање података новог стања, насталог као последица пријављене промене, врши се црвеном бојом.</p>
			<p class="Basic-Paragraph">Нове граничне тачке нумеришу се привременим бројевима од 1 до n у оквиру скице одржавања катастра непокретности.</p>
			<p class="Basic-Paragraph">Неважеће граничне линије парцела, делова парцела и објеката, као и други неважећи подаци на скици настали као последица пријављене промене, поништавају се тако што се на неважећој линији, односно податку исцртава знак „x” црвеном бојом.</p>
			<p class="Basic-Paragraph">За објекте који су уписани у катастру непокретности и од утицаја су на геодетско мерење, а који су уклоњени на предметној парцели и као промена нису пријављени Заводу, на скици се у средини предметног објекта исцртава знак „x” у кругу црвеном бојом.</p>
			<p class="Basic-Paragraph">Графички симболи на скици се приказују сагласно подзаконском акту којим се прописују ознаке и симболи за картографски приказ.</p>
			<p class="Basic-Paragraph">Ако се скица одржавања катастра непокретности изворно израђује у аналогном облику израђује се у размери која омогућује приказ прописаног садржаја, а дигитализацијом се претвара у дигиталну форму. </p>
			<p class="italik">Записник о извршеном увиђају</p>
			<p class="clan">Члан 68.</p>
			<p class="Basic-Paragraph">Записник о извршеном увиђају садржи: </p>
			<p class="Basic-Paragraph">1) назив, седиште и контакт податке извођача радова који је извршио увиђај;</p>
			<p class="Basic-Paragraph">2) назив „ЗАПИСНИК О ИЗВРШЕНОМ УВИЂАЈУ”;</p>
			<p class="Basic-Paragraph">3) датум и време извршења увиђаја;</p>
			<p class="Basic-Paragraph">4) број  предмета; </p>
			<p class="Basic-Paragraph">5) врсту геодетских радова;</p>
			<p class="Basic-Paragraph">6) име и презиме, односно назив лица подносиоца захтева;</p>
			<p class="Basic-Paragraph">7) име и презиме присутних странака; </p>
			<p class="Basic-Paragraph">8) утврђено чињенично стање; </p>
			<p class="Basic-Paragraph">9) текст „записник је прочитан свим странкама које су присуствовале увиђају”;</p>
			<p class="Basic-Paragraph">10) изјаве странака и примедбе на записник;</p>
			<p class="Basic-Paragraph">11) потписе присутних странака;</p>
			<p class="Basic-Paragraph">12) име и презиме лица које је извршило увиђај;</p>
			<p class="Basic-Paragraph">13) име и презиме, потпис и печат одговорног лица које оверава записник.</p>
			<p class="Basic-Paragraph">У записнику о извршеном увиђају, у делу који се односи на утврђено чињенично стање на лицу места, наводи се кратко ток и садржај извршених радњи у поступку увиђаја, који у зависности од врсте геодетских радова на терену нарочито садржи: кратак опис изабране методе геодетског мерења непокретности и поступак рада, коришћене тачке референтне мреже, коришћене податке катастра непокретности, намену објекта и адресу објекта, констатацију о изградњи, односно уклањању објекта или дела објекта на парцели који није био предмет захтева, а од утицаја је на геодетско мерење, констатацију о неслагању катастарских података са стањем на терену, тачност мерења, дате изјаве, као и друга битна запажања. Копија записника о извршеном увиђају уручује се присутним странкама на лицу места, након извршеног увиђаја. </p>
			<p class="Basic-Paragraph">Записник о извршеном увиђају изворно се сачињава у папирној форми, а након потписивања и овере дигитализацијом се претвара у дигиталну форму.</p>
			<p class="bold">4. Геодетски радови у поступку деобе парцеле изван границе грађевинског земљишта</p>
			<p class="italik">Издавање података за деобу парцеле</p>
			<p class="clan">Члан 69.</p>
			<p class="Basic-Paragraph">За потребе деобе парцеле издају се:</p>
			<p class="Basic-Paragraph">1) координате геодетских референтних тачака;</p>
			<p class="Basic-Paragraph">2) подаци о граничним тачкама парцеле и делова парцеле, сходно члану 62. ст. 8. и 9. овог правилника;</p>
			<p class="Basic-Paragraph">3) копија катастарског плана, са бројевима граничних тачака и бројевима тачака геодетске референтне мреже.</p>
			<p class="italik">Ограничења у поступку деобе парцеле</p>
			<p class="clan">Члан 70.</p>
			<p class="Basic-Paragraph">На обрадивом пољопривредном земљишту не могу се, сходно закону којим се уређује пољопривредно земљиште, деобом на терену формирати парцеле чија је површина мања од 0,5 хектара, а на обрадивом пољопривредном земљишту уређеном комасацијом, чија је површина мања од једног хектара, нити провести такве промене у бази података.</p>
			<p class="Basic-Paragraph">На шумском земљишту уређеном комасацијом и на шумском земљишту за које је донет програм газдовања шумама не могу се, сходно закону којим се уређују шуме и шумско земљиште, деобом на терену формирати парцеле чија је површина мања од 0,5 хектара, нити провести такве промене у бази података.</p>
			<p class="Basic-Paragraph">Деоба парцеле неће се вршити у случају кад гранична линија сече постојеће објекте на парцели, осим у случају двојних објекта где гранична линија између парцела сече објекат по вертикали на посебне објекте.</p>
			<p class="italik">Деоба парцеле</p>
			<p class="clan">Члан 71.</p>
			<p class="Basic-Paragraph">У поступку деобе катастарске парцеле морају се успоставити и обележити све граничне тачке парцеле која се дели, уз одређивање и обележавање граничних тачака које дефинишу нову граничну линију.</p>
			<p class="Basic-Paragraph">Обележавање тачака из става 1. овог члана на терену врши се прописаним белегама.</p>
			<p class="Basic-Paragraph">Када се деоба парцеле врши на основу задатог услова, координате граничних тачака нове граничне линије рачунају се на основу тог услова и координата граничних тачака предметне парцеле.</p>
			<p class="Basic-Paragraph">Када се деоба парцеле врши према граничној линији на терену дефинисаној од стране имаоца права својине, врши се геодетско мерење тачака нове граничне линије.</p>
			<p class="Basic-Paragraph">Након обележавања граничних тачака нове граничне линије врши се њихово контролно мерење.</p>
			<p class="italik">Садржина елабората геодетских радова код деобе парцеле</p>
			<p class="clan">Члан 72.</p>
			<p class="Basic-Paragraph">Елаборат геодетских радова у поступку деобе парцеле, поред делова наведених у члану 65. став 2. овог правилника, садржи и:</p>
			<p class="Basic-Paragraph">1) податке за обележавање нових граничних тачака парцеле;</p>
			<p class="Basic-Paragraph">2) записник са подацима о извршеном геодетском мерењу;</p>
			<p class="Basic-Paragraph">3) скицу одржавања катастра непокретности;</p>
			<p class="Basic-Paragraph">4) координате тачака нове граничне линије парцеле;</p>
			<p class="Basic-Paragraph">5) извештај о контроли постигнуте тачности положаја граничних тачака (Прилог 11).</p>
			<p class="Basic-Paragraph">На скици одржавања катастра непокретности, поред података прописаних чланом 66. овог правилника, приказују се и:</p>
			<p class="Basic-Paragraph">1) нова гранична линија парцеле;</p>
			<p class="Basic-Paragraph">2) ознаке и привремени бројеви нових граничних тачака парцеле; </p>
			<p class="Basic-Paragraph">3) мерени фронтови и одмерања;</p>
			<p class="Basic-Paragraph">4) прецртани бројеви старих парцела и привремени бројеви новоформираних парцела, нумерисани од 1 до н са префиксом „пр.бр.” у оквиру скице.</p>
			<p class="bold">5. Геодетски радови у поступку обнове граница парцеле </p>
			<p class="italik">Издавање података за потребе обнављања граница парцеле</p>
			<p class="clan">Члан 73.</p>
			<p class="Basic-Paragraph">За потребе обнављања граница парцеле издају се:</p>
			<p class="Basic-Paragraph">1) координате геодетских референтних тачака;</p>
			<p class="Basic-Paragraph">2) подаци о граничним тачкама парцеле, сходно члану 62. ст. 8. и 9. овог правилника;</p>
			<p class="Basic-Paragraph">3) копија катастарског плана са бројевима граничних тачака или копија одговарајуће скице;</p>
			<p class="Basic-Paragraph">4) други подаци премера у зависности од специфичности премера.</p>
			<p class="italik">Обнављање граница парцеле</p>
			<p class="clan">Члан 74.</p>
			<p class="Basic-Paragraph">Обнављање граница парцеле (омеђавање) је обележавање граничних тачака парцеле на терену прописаним белегама, према последњем стању података о парцели у бази података.</p>
			<p class="Basic-Paragraph">За обележавање граничних тачака парцеле, у зависности од врсте преузетих података и изабране методе геодетског мерења, врши се избор тачака референтне мреже и рачунање елемената за обележавање.</p>
			<p class="Basic-Paragraph">Ако се приликом обележавања утврди одступање обележених граничних тачака од фактичког стања које је веће од вредности двоструке стандардне девијације хоризонталног положаја за утврђену класу тачности за то подручје, односно од вредности податка категорије премера за премер извршен у складу са ранијим прописима, и имаоци права нису сагласни са извршеним обележавањем, поново се врши обележавање граничних тачака најмање истом тачношћу и са истом методом која је коришћена у премеру, односно одржавању премера. </p>
			<p class="italik">Садржај елабората у поступку обнављања граница парцеле</p>
			<p class="clan">Члан 75.</p>
			<p class="Basic-Paragraph">У поступку обнављања граница парцеле, елаборат геодетских радова садржи делове елабората геодетских радова наведене у члану 65. став 2. овог правилника.</p>
			<p class="Basic-Paragraph">Ако се у поступку обнављања граница контролним мерењем утврди да постоји грешка у издатим подацима, геодетска организација је дужна да у записнику о извршеном увиђају констатује наведене чињенице, које је Служба дужна да провери и по потреби исправи грешку.</p>
			<p class="bold">6. Геодетско мерење границе катастарске културе и прикупљање података о промени катастарске културе</p>
			<p class="clan">Члан 76.</p>
			<p class="Basic-Paragraph">Издавање података, геодетско мерење и израда елабората геодетског мерења нове границе катастарске културе на парцели пољопривредног земљишта, врши се по правилима која су прописана за поступак деобе парцеле.</p>
			<p class="Basic-Paragraph">Код утврђивања промене катастарске културе, односно начина коришћења парцеле пољопривредног земљишта, поступа се сходно подзаконском акту којим се уређује начин и поступак катастарског класирања и бонитирања земљишта.</p>
			<p class="bold">7. Геодетски радови у поступку реализације пројекта парцелације, односно препарцелације</p>
			<p class="italik">Издавање података</p>
			<p class="clan">Члан 77.</p>
			<p class="Basic-Paragraph">За потребе реализације пројекта парцелације, односно препарцелације, користе се  подаци из пројекта геодетског обележавања, који је саставни део пројекта парцелације, односно препарцелације.</p>
			<p class="italik">Реализација пројекта парцелације, односно препарцелације</p>
			<p class="clan">Члан 78.</p>
			<p class="Basic-Paragraph">Координате граничних тачака нове граничне линије преносе се на терен сагласно пројектном решењу геодетских радова, које је саставни део пројекта геодетског обележавања из члана 6. овог правилника и обележавају се прописаним белегама.</p>
			<p class="Basic-Paragraph">Када према пројекту парцелације, односно препарцелације гранична линија сече постојећи објекат, формирају се парцеле у складу са пројектом.</p>
			<p class="Basic-Paragraph">Када је пројекат препарцелације израђен за потребе експропријације, обележавају се преломне тачке експропријационе линије и тачке на пресеку експропријационе линије и парцела.</p>
			<p class="italik">Елаборат геодетских радова код реализације пројекта парцелације, односно препарцелације на грађевинском земљишту</p>
			<p class="clan">Члан 79.</p>
			<p class="Basic-Paragraph">Елаборат геодетских радова код реализације пројекта парцелације, односно препарцелације, поред садржаја наведеног у члану 65. став 2. овог правилника, садржи:</p>
			<p class="Basic-Paragraph">1) скицу одржавања катастра непокретности;</p>
			<p class="Basic-Paragraph">2) технички извештај о реализацији пројекта геодетског обележавања, који обавезно садржи и извештај о контроли постигнуте тачности положаја граничних тачака.</p>
			<p class="Basic-Paragraph">На скици одржавања катастра непокретности, поред података прописаних чланом 66. овог правилника, приказују се и:</p>
			<p class="Basic-Paragraph">1) нова гранична линија парцеле, односно парцела;</p>
			<p class="Basic-Paragraph">2) ознаке и привремени бројеви нових граничних тачака парцеле, односно парцела; </p>
			<p class="Basic-Paragraph">3) мерени фронтови и одмерања;</p>
			<p class="Basic-Paragraph">4) привремени бројеви новоформираних парцела, од 1 до н са префиксом „пр.бр.”, у оквиру скице.  </p>
			<p class="bold">8. Геодетски радови у поступку исправке граница суседних парцела и спајање суседних парцела истог власника на грађевинском земљишту</p>
			<p class="italik">Издавање података</p>
			<p class="clan">Члан 80.</p>
			<p class="Basic-Paragraph">За потребе исправке граница суседних парцела и спајање суседних парцела истог власника издају се:</p>
			<p class="Basic-Paragraph">1) координате геодетских референтних тачака;</p>
			<p class="Basic-Paragraph">2) подаци о граничним тачкама парцеле, сходно члану 62. ст. 8. и 9. овог правилника;</p>
			<p class="Basic-Paragraph">3) копија катастарског плана, са бројевима граничних тачака и бројевима тачака геодетске референтне мреже.</p>
			<p class="italik">Елаборат геодетских радова</p>
			<p class="clan">Члан 81.</p>
			<p class="Basic-Paragraph">Елаборат геодетских радова у поступку исправке граница суседних парцела и спајање суседних парцела истог власника на грађевинском земљишту, поред делова наведених у члану 65. став 2. овог правилника, садржи и:</p>
			<p class="Basic-Paragraph">1) записник са подацима о извршеном геодетском мерењу;</p>
			<p class="Basic-Paragraph">2) скицу одржавања катастра непокретности;</p>
			<p class="Basic-Paragraph">3) координате тачака нове граничне линије парцеле;</p>
			<p class="Basic-Paragraph">4) извештај о контроли постигнуте тачности положаја граничних тачака.</p>
			<p class="Basic-Paragraph">На скици одржавања катастра непокретности, када се израђује за потребе исправке граница суседних парцела, поред података прописаних чланом 66. овог правилника, приказују се и:</p>
			<p class="Basic-Paragraph">1) нова гранична линија парцеле;</p>
			<p class="Basic-Paragraph">2) ознаке и привремени бројеви нових граничних тачака парцеле; </p>
			<p class="Basic-Paragraph">3) мерени фронтови и одмерања;</p>
			<p class="Basic-Paragraph">4) прецртани бројеви старих парцела и привремени бројеви новоформираних парцела, нумерисани од 1 до н са префиксом „пр.бр.” у оквиру скице.</p>
			<p class="Basic-Paragraph">На скици одржавања катастра непокретности, када се израђује за потребе спајања  парцела, поред података прописаних чланом 66. овог правилника, приказују се и прецртани бројеви старих парцела и привремени бројеви новоформираних парцела, нумерисани од 1 до н са префиксом „пр.бр.” у оквиру скице.</p>
			<p class="Basic-Paragraph">Елаборат геодетских радова из става 1. овог члана мора да испуњава и услове прописане законом који уређује планирање и изградња објеката и подзаконским актом који уређује садржину, начин и поступак израде документа просторног и урбанистичког планирања. </p>
			<p class="bold">9. Геодетски радови у поступку мерења објекта, дограђеног дела објекта и утврђивања промене настале уклањањем објекта</p>
			<p class="italik">а) Геодетско мерење објекта</p>
			<p class="clan">Издавање података за геодетско мерење објекта</p>
			<p class="clan">Члан 82.</p>
			<p class="Basic-Paragraph">За потребе геодетског мерења објекта издају се:</p>
			<p class="Basic-Paragraph">1) координате геодетских референтних тачака;</p>
			<p class="Basic-Paragraph">2) неопходни подаци о граничним тачкама парцеле, у складу са захтевом, сходно члану 62. ст. 8. и 9. овог правилника;</p>
			<p class="Basic-Paragraph">3) копија катастарског плана, са бројевима граничних тачака парцеле и бројевима тачака геодетске референтне мреже.</p>
			<p class="clan">Геодетско мерење објекта</p>
			<p class="clan">Члан 83.</p>
			<p class="Basic-Paragraph">Геодетско мерење граничних тачака новог објекта врши се сходно правилима која важе за катастарски премер објеката.</p>
			<p class="Basic-Paragraph">Ако је објекат изграђен без грађевинске и употребне дозволе, прикупљају се подаци о објекту и посебним деловима објекта у складу са Законом и овим правилником. </p>
			<p class="Basic-Paragraph">Подземни објекти се, по правилу, геодетски мере у току изградње.</p>
			<p class="clan">Садржај елабората геодетског мерења објекта</p>
			<p class="clan">Члан 84.</p>
			<p class="Basic-Paragraph">Елаборат геодетских радова код геодетског мерења објекта, поред делова наведених у члану 65. став 2. овог правилника, садржи и:</p>
			<p class="Basic-Paragraph">1) скицу одржавања катастра непокретности;</p>
			<p class="Basic-Paragraph">2) записник са подацима о извршеном геодетском мерењу;</p>
			<p class="Basic-Paragraph">3) координате нових граничних тачака објекта;</p>
			<p class="Basic-Paragraph">4) извештај о контроли постигнуте тачности положаја граничних тачака.</p>
			<p class="Basic-Paragraph">На скици одржавања катастра непокретности, поред података прописаних чланом 66. овог правилника, приказују се следећи подаци новог стања:</p>
			<p class="Basic-Paragraph">1) границе објекта;</p>
			<p class="Basic-Paragraph">2) ознаке и привремени бројеви нових граничних тачака објекта;</p>
			<p class="Basic-Paragraph">3) спратност објекта;</p>
			<p class="Basic-Paragraph">4) мерени фронтови и одмерања.</p>
			<p class="italik">б) Геодетско мерење дограђеног дела објекта</p>
			<p class="clan">Издавање података за геодетско мерење дограђеног дела објекта</p>
			<p class="clan">Члан 85.</p>
			<p class="Basic-Paragraph">За потребе геодетског мерења дограђеног дела објекта издају се:</p>
			<p class="Basic-Paragraph">1) координате геодетских референтних тачака;</p>
			<p class="Basic-Paragraph">2) неопходни подаци о граничним тачкама парцеле и објекта који је дограђен, у складу са захтевом, сходно члану 62. ст. 8. и 9. овог правилника;</p>
			<p class="Basic-Paragraph">3) копија катастарског плана са бројевима граничних тачака парцеле и објекта који је дограђен, као и бројевима тачака геодетске референтне мреже.</p>
			<p class="clan">Геодетско мерење дограђеног објекта</p>
			<p class="clan">Члан 86.</p>
			<p class="Basic-Paragraph">Ако је површина дограђеног дела објекта ван габарита постојећег објекта мања од површине постојећег објекта, одређивање координата граничних тачака дограђеног дела објекта, по правилу, врши се на основу мерених фронтова и одмерањем (попречним одмерањем од претходно измерених граничних тачака или апцисним одмерањем дуж граничне линије објекта).</p>
			<p class="Basic-Paragraph">Ако је површина дограђеног дела објекта ван габарита постојећег објекта већа од површине постојећег објекта, врши се геодетско мерење постојећег и дограђеног дела објекта као целине, у складу са чланом 22. овог правилника.</p>
			<p class="Basic-Paragraph">Ако је објекат дограђен надзиђивањем постојећег објекта, не врши се геодетско мерење, већ се прикупљају подаци о спратности и начину коришћења дограђеног објекта. </p>
			<p class="Basic-Paragraph">Ако је доградња извршена без грађевинске и употребне дозволе, прикупљају се подаци о објекту и посебним деловима објекта у складу са Законом и овим правилником.</p>
			<p class="clan">Садржај елабората геодетског мерења дограђеног објекта</p>
			<p class="clan">Члан 87.</p>
			<p class="Basic-Paragraph">Елаборат геодетских радова код доградње објекта ван габарита, поред делова наведених у члану 65. став 2. овог правилника, садржи и:</p>
			<p class="Basic-Paragraph">1) скицу одржавања катастра непокретности;</p>
			<p class="Basic-Paragraph">2) записник са подацима о извршеном геодетском мерењу;</p>
			<p class="Basic-Paragraph">3) координате нових граничних тачака објекта;</p>
			<p class="Basic-Paragraph">4) извештај о контроли постигнуте тачности положаја граничних тачака.</p>
			<p class="Basic-Paragraph"> На скици одржавања катастра непокретности из става 1. тачка 1) овог члана, поред података прописаних чланом 66. овог правилника, приказују се следећи подаци новог стања:</p>
			<p class="Basic-Paragraph">1) границе дограђеног дела објекта;</p>
			<p class="Basic-Paragraph">2) ознаке и привремене бројеве граничних тачака дограђеног дела објекта;</p>
			<p class="Basic-Paragraph">3) спратност дограђеног дела објекта; </p>
			<p class="Basic-Paragraph">4) мерени фронтови и одмерања.</p>
			<p class="Basic-Paragraph">Елаборат геодетских радова код доградње надзиђивањем објекта, поред делова наведених у члану 65. став 2. овог правилника, садржи и скицу одржавања катастра непокретности.</p>
			<p class="Basic-Paragraph">На скици одржавања катастра непокретности из става 3. овог члана, поред података прописаних чланом 66. овог правилника, приказује се, као ново стање, спратност објекта.</p>
			<p class="italik">в) Прикупљање података о уклањању објекта или дела објекта</p>
			<p class="clan">Издавање података</p>
			<p class="clan">Члан 88.</p>
			<p class="Basic-Paragraph">За потребе прикупљања података о уклањању објекта или дела објекта, Служба издаје копију катастарског плана за предметну парцелу.</p>
			<p class="Basic-Paragraph">Изузетно од става 1. овог члана, за потребе геодетског мерења преосталог дела објекта Служба издаје и податке, сходно члану 82. овог правилника.</p>
			<p class="clan">Садржај елабората геодетских радова</p>
			<p class="clan">Члан 89.</p>
			<p class="Basic-Paragraph">Елаборат геодетских радова код уклањања објекта, поред делова наведених у члану 65. став 2. овог правилника, садржи и скицу одржавања катастра непокретности.</p>
			<p class="Basic-Paragraph">Елаборат геодетских радова код уклањања дела објекта, поред делова наведених у члану 65. став 2. овог правилника, садржи:</p>
			<p class="Basic-Paragraph">1) скицу одржавања катастра непокретности;</p>
			<p class="Basic-Paragraph">2) записник са подацима о извршеном геодетском мерењу;</p>
			<p class="Basic-Paragraph">3) координате нових граничних тачака објекта;</p>
			<p class="Basic-Paragraph">4) извештај о контроли постигнуте тачности положаја граничних тачака.</p>
			<p class="Basic-Paragraph">На скици одржавања катастра непокретности код уклањања објекта, поред података прописаних чланом 66. овог правилника, приказују се и поништене граничне линије уклоњеног објекта.</p>
			<p class="Basic-Paragraph">На скици одржавања катастра непокретности код уклањања дела објекта, поред података прописаних чланом 66. овог правилника, приказују се следећи подаци новог стања:</p>
			<p class="Basic-Paragraph">1) поништене граничне линије уклоњеног дела објекта;</p>
			<p class="Basic-Paragraph">2) границе преосталог дела објекта;</p>
			<p class="Basic-Paragraph">3) ознаке и привремени бројеви нових тачака на граници преосталог објекта;</p>
			<p class="Basic-Paragraph">4) спратност преосталог дела објекта;</p>
			<p class="Basic-Paragraph">5) мерени фронтови и одмерања.</p>
			<p class="clan">Прикупљање података о уклањању објекта на основу података добијених снимањем из ваздуха, односно на основу сателитских система</p>
			<p class="clan">Члан 90.</p>
			<p class="Basic-Paragraph">Прикупљање података о уклањању објекта врши се и по службеној дужности, на основу података добијених снимањем из ваздуха, односно на основу података сателитских система, ако се са сигурношћу утврди да је објекат уклоњен.</p>
			<p class="Basic-Paragraph">У случају из става 1. овог члана унутрашња јединица Завода сачињава елаборат геодетских радова који се састоји од скице одржавања катастра непокретности и записника о утврђивању промене настале уклањањем објекта (Прилог 19).</p>
			<p class="Basic-Paragraph">Скица одржавања катастра непокретности из става 2. овог члана израђује се на основу последњег стања у бази података катастра непокретности, а као подлога за скицирање користи се снимак из ваздуха, односно подаци сателитских система, на основу којих је утврђена промена настала уклањањем објекта. </p>
			<p class="Basic-Paragraph">На скици одржавања катастра непокретности из става 2. овог члана уписује се за геодетску методу мерења: „Податак добијен на основу снимања из ваздуха” са датумом реализованог снимања.</p>
			<p class="Basic-Paragraph">Записник о утврђивању промене настале уклањањем објекта из става 2. овог члана обавезно садржи:</p>
			<p class="Basic-Paragraph">1) назив унутрашње јединице Завода која је извршила утврђивање промене;</p>
			<p class="Basic-Paragraph">2) наслов: „Записник о утврђивању промене настале уклањањем објекта”;</p>
			<p class="Basic-Paragraph">3) број предмета формиран за потребе прикупљања података;</p>
			<p class="Basic-Paragraph">4) податке о датуму реализације снимања из ваздуха на основу којег је извршено утврђивање промене;</p>
			<p class="Basic-Paragraph">5) утврђено чињенично стање, односно констатацију о уклањању објекта на катастарској парцели, уз навођење података о објекту уписаних у катастру непокретности (катастарска општина, број катастарске парцеле, број дела парцеле (број објекта) и  адреса објекта);</p>
			<p class="Basic-Paragraph">6) датум  утврђивања промене; </p>
			<p class="Basic-Paragraph">7) име, презиме и квалификовани електронски потпис лица које извршило утврђивање промене;</p>
			<p class="Basic-Paragraph">8) име, презиме и квалификовани електронски потпис лица које извршило контролу извршеног утврђивања промене.</p>
			<p class="bold">10. Геодетско мерење и прикупљање података у поступку исправљања грешака, недостатака и пропуста</p>
			<p class="clan">Члан 91.</p>
			<p class="Basic-Paragraph">У поступку исправке грешака, недостатака и пропуста врши се издавање података, геодетско мерење и прикупљање података о непокретностима, сходно одредбама овог правилника које се односе на извођење геодетских радова на терену.</p>
			<p class="bold">11. Геодетски радови у поступку идентификације непокретности</p>
			<p class="italik">Издавање података за потребе идентификације непокретности</p>
			<p class="clan">Члан 92.</p>
			<p class="Basic-Paragraph">За потребе идентификације непокретности на терену, у зависности од врсте непокретности издаје се:</p>
			<p class="Basic-Paragraph">1) за парцелу – копија катастарског плана, као и скица одржавања катастра непокретности и координате, по потреби; </p>
			<p class="Basic-Paragraph">2) за објекат – копија катастарског плана, као и скица одржавања катастра непокретности, по потреби;</p>
			<p class="Basic-Paragraph">3) за посебан део објекта – скица посебног дела објекта, односно извод из техничке документације.</p>
			<p class="italik">Извођење геодетских радова</p>
			<p class="clan">Члан 93.</p>
			<p class="Basic-Paragraph">Идентификација непокретности врши се на терену на основу преузетих података, без геодетског мерења, у погледу облика, положаја, величине и начина коришћења.</p>
			<p class="Basic-Paragraph">Ако се увиђајем на терену, на основу података катастра непокретности не може са сигурношћу идентификовати парцела, врши се обнављање граница парцеле, у складу са одредбама овог правилника.</p>
			<p class="Basic-Paragraph">О извршеној идентификацији на терену сачињава се елаборат, чија је садржина прописана одредбама члана 65. став 2. овог правилника.</p>
			<p class="bold">12. Унапређење квалитета података премера</p>
			<p class="italik">Унапређење квалитета података</p>
			<p class="clan">Члан 94.</p>
			<p class="Basic-Paragraph">У подручјима где постојећи премер није извршен у ETRS89/UTM, већ су координате граничних тачака трансформисане из Гаус-Кригерове, Золднерове или стереографске пројекције у ETRS89/UTM, у поступку одржавања катастра непокретности може се унапредити квалитет података постојећег премера за парцеле и објекте.</p>
			<p class="Basic-Paragraph">Унапређење квалитета података премера, сходно овом правилнику, представља унапређење тачности координата граничних тачака парцела и објеката, кроз поновни поступак одређивања координата истих граничних тачака.</p>
			<p class="Basic-Paragraph">У поступку унапређења квалитета података премера издају се, поред података који су прописани за поједине врсте геодетских радова на терену, и други неопходни подаци премера и катастра непокретности. </p>
			<p class="italik">Захтев за унапређење квалитета података премера</p>
			<p class="clan">Члан 95.</p>
			<p class="Basic-Paragraph">Захтев за унапређење квалитета података премера подноси се на обрасцу датом у Прилогу 20, заједно са захтевом за провођење промене, односно обнављање граница парцеле. </p>
			<p class="Basic-Paragraph">На захтеву за унапређење квалитета података премера доставља се сагласност ималаца права својине суседних парцела, уписаних у катастар непокретности, чије је присуство обавезно приликом увиђаја на терену.</p>
			<p class="italik">Поступци у којима се врши унапређење тачности</p>
			<p class="clan">Члан 96.</p>
			<p class="Basic-Paragraph">Унапређење тачности координата граничних тачака врши се по захтеву странке и по службеној дужности.</p>
			<p class="Basic-Paragraph">По захтеву странке, унапређење тачности се може вршити у поступку геодетског мерења насталих промена и у поступку обнављања граница парцеле.</p>
			<p class="Basic-Paragraph">Унапређење тачности координата граничних тачака из става 2. овог члана може се применити када се на основу података катастра непокретности утврди разлика у хоризонталном положају граничне тачке у односу на њен фактички положај на терену, која није већа од 0,3 mm x M.</p>
			<p class="Basic-Paragraph">Кад се унапређење тачности из става 2. овог члана врши у поступку провођења промена, не доноси се посебно решење о унапређењу тачности, већ се чињенице о извршеном унапређењу са образложењем уносе у решење о провођењу промене.</p>
			<p class="Basic-Paragraph">Кад се унапређење тачности из става 2. овог члана врши у поступку обнављања граница парцеле доноси се посебно решење о унапређењу тачности.</p>
			<p class="Basic-Paragraph">По службеној дужности унапређење тачности врши се у поступку рачунања координата граничних тачака из нумеричких података постојећег премера, у подручјима где је дигитални катастарски план израђен дигитализацијом аналогног катастарског плана и где постоје нумерички подаци геодетског мерења за граничне тачке парцела и објеката.</p>
			<p class="Basic-Paragraph">Унапређење тачности из става 6. овог члана врши се на подручју целе катастарске општине, или на делу катастарске општине који је чинио целину за израду дигиталног катастарског плана.</p>
			<p class="Basic-Paragraph">Ако су разлике површина парцела и објеката настале у поступку из става 6. овог члана у прописаним границама, податак о новој површини уноси се у базу података без доношења посебног решења, а странци се доставља обавештење, а ако разлике нису у прописаним границама, поступа се сходно одредбама овог правилника које се односе на исправљање грешака. </p>
			<p class="italik">Резултат унапређења тачности</p>
			<p class="clan">Члан 97.</p>
			<p class="Basic-Paragraph">Подаци добијени геодетским мерењем и прикупљањем података на терену у поступку унапређења тачности, саставни су део елабората геодетских радова у оквиру којих се врши унапређење.</p>
			<p class="Basic-Paragraph">Координате граничних тачака одређене у поступку унапређења тачности уносе се у базу података уместо дотадашњих координата одговарајућих тачака. </p>
			<p class="italik">Контрола постигнуте тачности положаја граничних тачака</p>
			<p class="clan">Члан 98.</p>
			<p class="Basic-Paragraph">У подручјима где је постојећи премер извршен у ETRS89/UTM, као и приликом унапређења тачности координата граничних тачака непокретности, у поступку одржавања катастра непокретности врши се и контрола постигнуте тачности положаја граничних тачака. </p>
			<p class="Basic-Paragraph">Као доказ испуњености захтеване тачности граничних тачака у елаборату геодетских радова наводи се:</p>
			<p class="Basic-Paragraph">1) изабрана метода геодетског мерења;</p>
			<p class="Basic-Paragraph">2) геодетски инструменти коју су коришћени са податком о метролошким карактеристикама;</p>
			<p class="Basic-Paragraph">3) стандардна девијација тачака референтне мреже које су коришћене приликом геодетског мерења;</p>
			<p class="Basic-Paragraph">4) вредности добијене као разлике двоструког мерења исте граничне тачке (минимално две граничне тачке у оквиру елабората геодетских радова);</p>
			<p class="Basic-Paragraph">5) вредности добијене као разлике мерених фронтова, односно одмерања и одговарајуће дужине из координата граничних тачака.</p>
			<p class="Basic-Paragraph">Подаци из става 2. овог члана наводе се у Извештају о контроли постигнуте тачности положаја граничних тачака сходно Прилогу 11.</p>
			<p class="bold">13. Достављање елабората геодетских радова</p>
			<p class="clan">Члан 99.</p>
			<p class="Basic-Paragraph">Елаборат геодетских радова геодетска организација доставља, путем е-шалтера, у прилогу захтева за упис у катастар, који подноси Служби у име странке, на основу датог пуномоћја.</p>
			<p class="Basic-Paragraph">У случају да елаборат геодетских радова садржи већи обим података који се не могу проследити путем е-шалтера, елаборат се може доставити путем других медија, уз претходну сагласност унутрашње јединице Завода надлежне за послове информатике.</p>
			<p class="Basic-Paragraph">Ако законом за поједине геодетске радове није прописан друкчији рок, геодетска организација је дужна да елаборат геодетских радова достави надлежној Служби у року од 30 дана од дана преузимања података. </p>
			<p class="Basic-Paragraph">Кад се радови изводе на основу уговора о извођењу геодетских радова, геодетска организација је дужна да елаборат геодетских радова достави у року утврђеном уговором. </p>
			<p class="Basic-Paragraph">Као доказ о року из става 4. овог члана, уз пријаву радова се доставља копија уговора у коме је наведен рок или писана изјава инвеститора у којој се наводи уговорени рок.</p>
			<p class="Basic-Paragraph">Ако геодетска организација не достави елаборат геодетских радова у прописаном року, дужна је да Служби достави изјашњење о разлозима за недостављање елабората, које се разматра у оквиру вануправног предмета у којем су геодетској организацији издати подаци за извођење геодетских радова. </p>
			<p class="bold">14. Преглед, овера и пријем елабората геодетских радова</p>
			<p class="italik">Преглед елабората геодетских радова</p>
			<p class="clan">Члан 100.</p>
			<p class="Basic-Paragraph">У поступку прегледа  елабората геодетских радова Служба проверава:</p>
			<p class="Basic-Paragraph">1) постојање лиценце за рад геодетске организације, односно геодетске лиценце одговорног лица увидом у Регистар лиценци Завода;</p>
			<p class="Basic-Paragraph">2) да ли је геодетска организација преузела податке према последњем стању у бази података геодетско-катастарског информационог система, који су неопходни за одговарајућу врсту геодетских радова на терену које је извела, у складу са чл. 61. и 62. овог правилника;</p>
			<p class="Basic-Paragraph">3) постојања уверења о исправности одговарајућег геодетског инструмента са којим су извршени геодетски радови; </p>
			<p class="Basic-Paragraph">4) да ли је елаборат геодетских радова оверен од стране одговорног лица из члана 19. став 1. Закона, као и од стране овлашћеног лица у геодетској организацији;</p>
			<p class="Basic-Paragraph">5) да ли елаборат геодетских радова има све делове елабората прописане овим правилником;</p>
			<p class="Basic-Paragraph">6) да ли делови елабората геодетских радова имају прописану садржину;</p>
			<p class="Basic-Paragraph">7) да ли су подаци геодетског мерења достављени у прописаном формату;</p>
			<p class="Basic-Paragraph">8) квалитет изведених геодетских радова и примену прописа, стандарда и техничких норматива;</p>
			<p class="Basic-Paragraph">9) извршена геодетска мерења граничних тачака парцела и објеката упоређењем са актуелним дигиталним ортофотоом добијеним периодичним снимањем територије Србије, као и са другим подацима из геодетско-катастарског информационог система;</p>
			<p class="Basic-Paragraph">10) податке геодетског мерења преко мерених фронтова и контролних одмерања и остварење прописане класе тачности. </p>
			<p class="Basic-Paragraph">По потреби, у циљу контроле квалитета изведених геодетских радова и примене прописа, стандарда и техничких норматива, Служба врши контролни увиђај на терену, о чему сачињава записник.</p>
			<p class="Basic-Paragraph">Пре вршења контролног увиђаја Служба обавештава подносиоца захтева и геодетску организацију која је извршила геодетске радове о месту и времену вршења увиђаја.</p>
			<p class="italik">Овера и пријем елабората геодетских радова</p>
			<p class="clan">Члан 101.</p>
			<p class="Basic-Paragraph">Када елаборат геодетских радова нема недостатака, доношењем решења Службе о провођењу промене у катастру непокретности сматра се да је елаборат оверен  и примљен.</p>
			<p class="Basic-Paragraph">Ако се приликом прегледа елабората геодетских радова утврде недостаци, Служба записником налаже геодетској организацији да у року од осам дана отклони утврђене недостатке. </p>
			<p class="Basic-Paragraph">Записник из става 2. овог члана сачињава се у форми електронског документа и нарочито садржи податке о:</p>
			<p class="Basic-Paragraph">1) Служби, броју предмета и датуму;</p>
			<p class="Basic-Paragraph">2) подносиоцу захтева и извођачу радова;</p>
			<p class="Basic-Paragraph">3) садржини елабората геодетских радова;</p>
			<p class="Basic-Paragraph">4) утврђеним недостацима;</p>
			<p class="Basic-Paragraph">5) мерама за отклањање утврђених недостатака са позивањем на одредбе прописа које треба применити;</p>
			<p class="Basic-Paragraph">6) року за отклањање недостатака;</p>
			<p class="Basic-Paragraph">7) лицу које је прегледало елаборат и одговорном лицу у Служби, са њиховим квалификованим електронским потписом.</p>
			<p class="Basic-Paragraph">Ако геодетска организација у остављеном року не отклони недостатке, Служба решењем одбија захтев за провођење промене.</p>
			<p class="Basic-Paragraph">Ако је, у међувремену, од дана издавања података геодетској организацији, у катастру непокретности дошло до промене података који су од утицаја на издате податке, Служба је дужна да сачини извештај о идентификацији података.</p>
			<p class="Basic-Paragraph">Изузетно од става 5. овог члана, ако на основу идентификације података није могуће провести промену у катастру непокретности, Служба ће записником наложити геодетској организацији да изврши додатне геодетске радове на терену.</p>
			<p class="Basic-Paragraph">Без сачињавања записника из става 2. овог члана, Служба  решењем одбија захтев за провођење промене  у случају ако геодетска организација није преузела податке из базе података геодетско-катастарског информационог система, који су неопходни за одговарајућу врсту геодетских радова на терену које је извела, у складу са чл. 61. и 62. овог правилника.</p>
			<p class="italik">Утврђивање и пријављивање неправилности у раду геодетске организације</p>
			<p class="clan">Члан 102.</p>
			<p class="Basic-Paragraph">Ако Служба у поступку прегледа и пријема елабората геодетских радова утврди неправилности које представљају прекршај геодетске организације сходно чл. 182. и 183. Закона, доставља инспектору Завода предлог за покретање прекршајног поступка.</p>
			<p class="Basic-Paragraph">Ако Служба у поступку прегледа и пријема елабората геодетских радова утврди неправилности које имају утицај на одузимање лиценце за рад, односно геодетске лиценце сходно чл. 19. и 20. Закона, као и подзаконском акту којим се уређују лиценца за рад геодетске организације и геодетска лиценца, дужна је да инспектору Завода предложи ванредни инспекцијски надзор над радом геодетске организације.</p>
			<p class="Basic-Paragraph">У случају из ст. 1. и 2. овог члана, Служба уз предлог доставља инспектору Завода и одговарајуће доказе.</p>
			<p class="clan">VI. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 103.</p>
			<p class="Basic-Paragraph">Даном ступања на снагу овог правилника престају да важе одредбе Правилника о катастарском премеру и  катастру непокретности („Службени гласник РС”, бр. 7/16 и 88/16), и то: члан 1, осим у делу који се односи на одржавање катастра непокретности у смислу уписа; члан 2, осим у делу који се односи на прилоге 12, 13 и 21; чл. 3−60; члан 65; члан 69; чл. 71–108; члан 111. став 2; члан 127. ст. 1. и 2; члан 128. став 1; члан 130. ст. 1, 2, 3. и 5; члан 131. став 2; члан 144; члан 148. став 3; члан 176. став 4; члан 183. тачка 1) и члан 190. став 1.</p>
			<p class="clan">Члан 104.</p>
			<p class="Basic-Paragraph">Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">01 број 95-178/2018</p>
			<p class="potpis">У Београду, 21. јануара 2019. године</p>
			<p class="potpis">Директор, </p>
			<p class="potpis">мр <span class="bold">Борко Драшковић, </span>с.р.</p>
			<p class="clan" style="text-align: right">Прилози</p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog1.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 1 - Пријава геодетских радова који се изводе на основу 
			главног пројекта</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog2.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 2 - Белеге за граничне тачке на граници катастарске општине и 
			граници парцеле </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog3.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 3 - Записник о обележавању граница парцела</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog4.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 4 - Скица посебног дела објекта </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog5.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 5 - Подаци о објектима </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog6.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 6 - Подаци о зградама и другим грађевинским објектима за 
			масовну процену</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog7.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 7 - Скица катастарског премера</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog8.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 8 - Прегледна карта положаја скица катастарског премера </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog9.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 9 - Фотоскица број 55</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog10.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 10 - Прегледна карта положаја фотоскица </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog11.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 11 - Извештај о контроли постигнуте тачности положаја 
			граничних тачака </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog12.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 12 - Изјава о прихватању извршења геодетских радова на терену
			</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog13.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 13 - Захтев за издавање података</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog14.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 14 - Категорија премера</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog15.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 15 - Елаборат геодетских радова </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog16.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 16 - Изјава одговорног лица у геодетској организацији</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog17.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 17 - Записник о извршеном увиђају </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog18.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 18 - Скица одржавања катастра непокретности </a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog19.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 19 - Записник о утврђивању промене настале уклањањем објекта</a></p>
			<p class="auto-style2">
			<a class="auto-style3" href="http://www.pravno-informacioni-sistem.rs/SlGlasnikPortal/prilozi/prilog20.html&amp;doctype=reg&amp;abc=cba&amp;eli=true&amp;eliActId=427771&amp;regactid=427771" target="_blank">
			Прилог 20 - Захтев за унапређење квалитета података премера</a></p>
	</div>

