


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 180. став 3. Закона о полицији („Службени гласник РС”, број 6/16),</p>
				<p>Министар унутрашњих послова доноси</p>
				<p class="odluka-zakon">ПРАВИЛНИК</p>
				<p class="odluka-zakon">о начину спровођења и мерама специфичне здравствене заштите у Министарству унутрашњих послова</p>
				<p class="centar">"Службени гласник РС", број 73 од 28. јула 
				2017.</p>
				<p class="clan">Члан 1.</p>
				<p>Овим правилником уређују се начин спровођења и мере специфичне здравствене заштите у Министарству унутрашњих послова (у даљем тексту: Министарство).</p>
				<p class="clan">Члан 2.</p>
				<p>Специфичну здравствену заштиту запослених спроводи Завод за здравствену заштиту радника Министарства унутрашњих послова (у даљем тексту: Завод) у сарадњи са надлежном организационом јединицом Министарства за послове људских ресурса, на основу утврђених мера специфичне здравствене заштите које се односе на пружање здравствених услуга при обављању претходних лекарских прегледа за упис на образовну институцију Министарства, заснивањe радног односа и премештај на друго радно место у Министарству, периодичних, ванредних, систематских и контролних лекарских прегледа ради утврђивања професионалне и опште радне способности.</p>
				<p class="clan">Члан 3.</p>
				<p>Специфична здравствена заштита заснива се на:</p>
				<p>1) превентивним медицинским мерама ради очувања и унапређења здравља, раном откривању професионалних болести и болести везаних за рад и превенцији повређивања на раду, ради благовременог лечења и рехабилитације;</p>
				<p>2) здравствено васпитним мерама ради формирања свести и одговорности за сопствено и туђе здравље;</p>
				<p>3) континуираној оцени опште и професионалне радне способности на превентивним лекарским прегледима.</p>
				<p class="clan">Члан 4.</p>
				<p>Мере специфичне здравствене заштите спроводи Завод, у складу са здравственом доктрином и уз употребу здравствених технологија.</p>
				<p>Мере специфичне здравствене заштите обухватају :</p>
				<p>1) обављање претходних лекарских прегледа ради професионалне селекције кандидата за упис у образовну институцију Министарства, односно за пријем у радни однос, као и приликом премештаја, у које спадају:</p>
				<p>(1) здравствено-психолошки поступак избора међу кандидатима заинтересованим за школовање у образовној институцији Министарства, на бази поклапања психо-физичких способности и личних особина са захтевима полицијског школовања;</p>
				<p>(2) поступак претходног лекарског прегледа за пријем кандидата за обављање полицијских послова и послова заштите и спасавања, или за радна места са повећаним ризиком за здравље која обављају државни службеници;</p>
				<p>(3) поступак претходног лекарског прегледа за пријем кандидата за обављање послова на радним местима без повећаног ризика за здравље државних службеника и намештеника, ради утврђивања опште радне способности; </p>
				<p>(4) поступак претходног лекарског прегледа приликом премештаја полицијских службеника који обављају полицијске послове и послове заштите и спасавања, осим премештаја на друго радно место на којем су потребне исте или мање посебне способности прописане чланом 5. овог правилника, у односу на претходно радно место, уз обавезу да је обављен периодични лекарски преглед на претходном радно месту у последњих пет година, и државних службеника на друго радно место са повећаним ризиком за здравље.</p>
				<p>2) обављање превентивних лекарских прегледа који су обавезни за полицијске службенике, који обављају полицијске послове или послове заштите и спасавања и државне службенике на радним местима са повећаним ризиком за здравље, ради спречавања, сузбијања и раног откривања професионалних болести, повреда на раду, повреда ван рада, болести везане за рад и благовременог лечења и рехабилитације у које спадају:</p>
				<p>(1) периодични лекарски прегледи за припаднике специјалних јединица на годину дана, припаднике јединица посебне намене на две године, припаднике полиције опште надлежности на три године, а за државне службенике који обављају послове са повећаним ризиком временски интервал за обављање прегледа је одређен Актом о процени ризика; </p>
				<p>(2) ванредни лекарски прегледи који се обављају између два периодична лекарска прегледа у случају промене радне способности запослених настале после болести или повреде, а посебно код разболевања из групе болести под шифром „F”. Према обиму прегледа ванредни лекарски прегледи спадају у циљане лекарске прегледе;</p>
				<p>(3) систематски лекарски прегледи се обављају на период од пет година за државне службенике и намештенике на радним местима без повећаног ризика за здравље; </p>
				<p>(4) контролни лекарски прегледи се обављају после свих превентивних лекарских прегледа ако је предвиђена контрола у извештају са превентивних лекарских прегледа;</p>
				<p>3) издавање лекарских извештаја са прецизном оценом радне способности и предлогом мера које се достављају надлежној организационој јединици Министарства на начин да се не наруши принцип поверљивости личних података. По добијању ковертираног извештаја са обављеног превентивног лекарског прегледа, запослени у Министарству су дужни да се јаве изабраном лекару ради даљег праћења.</p>
				<p>4) вршење здравствених прегледа (комисијски прегледи) ученика, студената, полазника курсева и полицијских и државних службеника ради процене здравствене способности и издавања лекарског уверења за возаче моторних возила у друмском и речном саобраћају, за бављење спортом и учествовање у спортским такмичењима као и за студијски боравак у иностранству у складу са стандардима земље у које се лице упућује.</p>
				<p class="clan">Члан 5.</p>
				<p>Радна места полицијских службеника који обављају полицијске послове и послове заштите и спасавања за које су потребне посебне психофизичке способности (у даљем тексту: посебне способности) разликују се по томе да ли за обављање послова на тим радним местима неопходна једна или више видова посебне способности, и то:</p>
				<p>1) посебна способност (физичка и функционална) за предузимање претежно физичких професионалних активности;</p>
				<p>2) посебна способност за предузимање професионалних активности за које су предуслов видне функције;</p>
				<p>3) посебна способност за предузимање професионалних активности за које су предуслов функције слуха;</p>
				<p>4) посебна способност за предузимање професионалних активности за које је предуслов отпорност на штетно деловање радне средине и климатских услова;</p>
				<p>5) посебна способност за предузимање професионалних активности у ноћној смени, у приправности, при повећаној опасности за живот и здравље, у условима нередовности у раду и при другим отежаним условима.</p>
				<p>У Правилнику о унутрашњем уређењу и систематизацији радних места у Министарству унутрашњих послова посебни видови способности из става 1. тачка 1) – 5) овог члана за свако радно место полицијског службеника који обављају полицијске послове и послове заштите и спасавања означавају се арапским бројевима од 1 до 5. </p>
				<p>За радна места полицијских службеника који обављају полицијске послове и послове заштите и спасавања за које су потребни сви видови способности из става 1. овог члана, не уносе се све наведене ознаке.</p>
				<p>Приликом упућивања полицијских службеника, који обављају полицијске послове и послове заштите и спасавања на претходне и превентивне лекарске прегледе, који су обухваћени мерама специфичне заштите, у упуту за преглед потребно је навести назив радног места, статус и податке о посебним способностима у складу са Правилником о унутрашњем уређењу и систематизацији радних места у Министарству унутрашњих послова. </p>
				<p>Приликом упућивања државних службеника који раде на радним местима са повећаним ризиком за здравље, у упуту за преглед потребно је доставити тачан назив радног места и извод из Акта о процени ризика за одговарајуће радно место.</p>
				<p class="clan">Члан 6.</p>
				<p>Критеријуми и мерила за оцењивање психофизичке способности за полицијско школовање и обуку као и обављање послова полицијских службеника, који обављају полицијске послове и послове заштите и спасавања, утврђени су од стране представника надлежне организационе јединице Министарства и Завода на основу прописа којим се уређује безбедност и здравље на раду, потребних посебних психофизичких способности, а према захтевима и условима рада у оквиру група појединих полицијских послова.</p>
				<p>Критеријуми и мерила из става 1. овог члана, изражени су у Листи морбозних стања, која се примењује на полицијске службенике, који обављају полицијске послове и послове заштите и спасавања. </p>
				<p class="clan">Члан 7.</p>
				<p>Даном ступања на снагу овог правилника престаје да важи Правилник о начину обезбеђивања здравствене заштите и о мерилима и начину утврђивања психофизичке способности потребне за обављање послова одређених радних места полицијских службеника („Службени гласник РС”, број 110/06) и Правилник о специфичној здравственој заштити запослених у Министарству унутрашњих послова („Службени гласник РС”, број 33/06).</p>
				<p class="clan">Члан 8 .</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">01 број 6577/16-12</p>
				<p class="potpis">У Београду, 24. јула 2017. године</p>
				<p class="potpis">Министар,</p>
				<p class="potpis">др <span class="bold">Небојша Стефановић,</span> с.р.</p>
	</div>

