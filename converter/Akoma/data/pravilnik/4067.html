

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 75. став 2. Закона о државним службеницима („Службени гласник РС”, бр. 79/05, 81/05 – исправка, 83/05 – исправка, 64/07, 67/07 – исправка, 116/08, 104/09, 99/14, 94/17 и 95/18) и члана 19. став 2. и члана 52. став 2. Уредбе о интерном и јавном конкурсу за попуњавање радних места у државним органима („Службени гласник РС”, број 2/19),</p>
			<p class="Basic-Paragraph">Републички јавни тужилац доноси</p>
			<p class="odluka-zakon">ПРАВИЛНИК</p>
			<p class="odluka-zakon">о саставу конкурсне комисије, начину провере компетенција, критеријума и мерилима за избор на положаје и извршилачка радна места у Републичком јавном тужилаштву</p>
			<p class="centar">"Службени гласник РС", број 86 од 6. децембра 
			2019.</p>
			<p class="bold">1. Уводна одредба</p>
			<p class="clan">Члан 1.</p>
			<p class="Basic-Paragraph">Овим правилником уређује се састав конкурсне комисије за избор на положаје и извршилачка радна места у Републичком јавном тужилаштву.</p>
			<p class="Basic-Paragraph">Овим правилником уређује се и начин провере компентенција, критериријума, мерила за избор на положаје у Републичком јавном тужилаштву.</p>
			<p class="Basic-Paragraph">На начин провера компентенција, критеријуме и мерила за избор на извршилачка радна места у тужилаштву примењује се правилник министра надлежног за правосуђе, којим се уређује ова област, изузев питања која нису регулисана тим актом, када се примењује овај правилник.</p>
			<p class="bold">2. Састав конкурсне комисије</p>
			<p class="clan">Члан 2.</p>
			<p class="Basic-Paragraph">Ради спровођења интерног јавног конкурса, пре оглашавања, формира се конкурсна комисија (у даљем тексту: Комисија), коју именује Републички јавни тужилац.</p>
			<p class="Basic-Paragraph">За попуњавање положаја, Републички јавни тужилац одређује за чланове Комисије заменике Републичког јавног тужиоца, а за попуњавање извршилачких радних места, за чланове конкурсне комисије заменике Републичког јавног тужиоца и државне службенике у Републичком јавном тужилаштву.</p>
			<p class="Basic-Paragraph">Члан комисије може бити и стручњак у области у којој се обављају послови радног места које се попуњава.</p>
			<p class="clan">Члан 3.</p>
			<p class="Basic-Paragraph">Састав Комисије за избор на положаје и извршилачка радна места, као и председника комисије одређује Републички јавни тужилац према условима за рад и потребним компетенцијама на радним местима која се попуњавају, а која су предвиђена актом о унутрашњем уређењу и системацизацији радних места у Републичком јавном тужилаштву.</p>
			<p class="Basic-Paragraph">Састав Комисије за избор на извршилачка радна места, Републички јавни тужилац одређује водећи рачуна да у саставу Комисије најмање један члан буде заменик јавног тужиоца овог тужилаштва, један државни службеник на положају или непосредни руководилац организационе јединице у којој је планирано попуњавање и један државни службеник који има најмање исти степен образовања и компетенција које се траже за радно место које се попуњава, и да један члан може бити стручњак за област у којој се обављају послови радног места које се попуњава.</p>
			<p class="Basic-Paragraph">Истовремено именовањем чланова могу да се именују и заменици чланова Комисије.</p>
			<p class="clan">Члан 4.</p>
			<p class="Basic-Paragraph">Интерни и јавни конкурс спроводи Комисија која има непаран број чланова, а најмање три.</p>
			<p class="Basic-Paragraph">Комисија се именује пре него што се огласи интерни, односно јавни конкурс.</p>
			<p class="Basic-Paragraph">Пошто прегледају пријаве на интерни, односно јавни конкурс, председник и остали чланови Комисије дају писане изјаве Републичком јавном тужиоцу о томе да ли они или с њима повезана лица имају интерес у вези са спровођењем конкурса.</p>
			<p class="Basic-Paragraph">Члан Комисије код кога постоји сукоб интереса, изузима се из Комисије, а заменик члана наставља рад у Комисији. Ако сукоб интереса постоји и код заменика члана, именује се нови члан Комисије.</p>
			<p class="Basic-Paragraph">Кругом повезаних лица са члановима Комисије сматрају се супружник или ванбрачни партнер, крвни сродник и сродник по усвојењу у правој линији до било ког степена, а у побочној закључно са другим степеном сродства и тазбински сродник закључно са другим степеном сродства, лица која су била у односу старатеља и штићеника, хранитеља и храњеника, као и лица чија делатност може имати утицаја на непристрасно и одговорно обављање изборног поступка и на имовно стање чланова Комисије.</p>
			<p class="bold">3. Компетенције које се вреднују у изборном поступку</p>
			<p class="clan">Члан 5.</p>
			<p class="Basic-Paragraph">За обављање послова на положају и извршилачка радна места која се попуњавају, Комисија у изборном поступку вреднује стручну оспособљеност кандидата, оцењујући испуњеност услова према тексту огласа усаглашеном са описом положајног и извршилачког радног места у акту којим се уређује унутрашње уређење и систематизација радних места у Републичком јавном тужилаштву.</p>
			<p class="Basic-Paragraph">Изборни поступак спроводи се из више обавезних фаза у којима се проверавају: опште функционалне компетенције, посебне функционалне компетенције у области рада и за одређено радно место и понашање компетенције, и фазе у којој се спроводи интервју.</p>
			<p class="Basic-Paragraph">Комисија, пре оглашавања конкурса, утврђује опште и посебне функционалне компетенције које се проверавају у изборном поступку, као и области знања и вештина које се проверавају, редослед њихове провере, начин и облике провера компетенција и временски облик провере.</p>
			<p class="Basic-Paragraph">У изборном поступку Комисија може да проверава само оне компетенције које су наведене у огласу о конкурсу и на начин који је наведен у огласу о конкурсу.</p>
			<p class="bold">4. Вредновање компетенција бодовањем</p>
			<p class="clan">Члан 6.</p>
			<p class="Basic-Paragraph">Компетенције кандидата вреднују се додељивањем одређеног броја бодова кандидату након сваке провере компетенција, и то за:</p>
			<p class="Basic-Paragraph">(1) опште функционалне компетенције – највише 9 бодова;</p>
			<p class="Basic-Paragraph">(2) посебне функционалне компетенције – највише 25, односно 20 бодова</p>
			<p class="Basic-Paragraph">(3) понашајне компетенције – највише 35 бодова, односно 30 бодова;</p>
			<p class="Basic-Paragraph">(4) интервју са Комисијом – највише 6 бодова.</p>
			<p class="Basic-Paragraph">Укупан број бодова који се могу доделити кандидату у провери компетенција у изборном поступку за положајна радна места износи 75 бодова – за положаје којима је услов знање страног језика, односно 70 за остала положајна радна места.</p>
			<p class="Basic-Paragraph">Кандидати који су освојили један бод у провери одређене компетенције, искључује се из даљег изборног поступка.</p>
			<p class="bold">5. Начин провере општих функционалних компетенција</p>
			<p class="clan">Члан 7.</p>
			<p class="Basic-Paragraph">Кандидатима који учествују у изборном поступку прво се проверавају опште функционалне компетенције: „Организација и рад државних органа Републике Србије”, „Дигитална писменост” и „Пословна комуникација”.</p>
			<p class="Basic-Paragraph">Опште функционалне компетенције проверава Комисија.</p>
			<p class="clan">Члан 8.</p>
			<p class="Basic-Paragraph">Компетенција „Организација и рад државних органа Републике Србије”, проверава се путем текста са питањима затвореног типа, који кандидати решавају заокруживањем једног од више понуђених одговора.</p>
			<p class="Basic-Paragraph">Тест сачињава Комисија методом случајног избора из базе питања.</p>
			<p class="Basic-Paragraph">База питања се објављује на интернет презентацији или огласној табли Републичког јавног тужилаштва.</p>
			<p class="Basic-Paragraph">Тестирање се обавља на рачунару или у папирној форми.</p>
			<p class="Basic-Paragraph">Тест не може трајати дуже од једног сата.</p>
			<p class="Basic-Paragraph">Кандидати се непосредно усмено обавештавају о резултатима теста након истека времена за његово решавање.</p>
			<p class="clan">Члан 9.</p>
			<p class="Basic-Paragraph">Компетенција „Дигитална писменост” проверава се решавањем задатака практичним радом на рачунару.</p>
			<p class="Basic-Paragraph">Задатке бира Комисија методом случајног избора из базе задатака затвореног типа, које припрема и чију тачност одговора потврђује стручњак за информатичке послове.</p>
			<p class="Basic-Paragraph">Решавање задатака практичним радом на рачунару не може трајати дуже од једног сата.</p>
			<p class="Basic-Paragraph">Кандидати који су, у складу са огласом о конкурсу, приложили одговарајући сертификат, потврду или други писани доказ о поседовању ове компетенције се не проверавају и добијају три бода.</p>
			<p class="Basic-Paragraph">Изузетно од става 4. овог члана, комисија може одлучити да се кандидату изврши провера наведене компетенције, ако увидом у достављени доказ не може потпуно да оцени поседовање ове компетенције на нивоу који је неопходан за обављање послова на радном месту.</p>
			<p class="Basic-Paragraph">Комисија утврђује списак кандидата који се ослобађају провере ове компетенције.</p>
			<p class="clan">Члан 10.</p>
			<p class="Basic-Paragraph">Компетенција „Пословна комуникација” проверава се писменом симулацијом.</p>
			<p class="Basic-Paragraph">Провера се обавља на рачунару или у папирној форми и не може трајати дуже од једног сата.</p>
			<p class="Basic-Paragraph">Задатак сачињава Комисија методом случајног избора из базе питања затвореног типа.</p>
			<p class="bold">6. Вредновање општих функционалних компетенција</p>
			<p class="clan">Члан 11.</p>
			<p class="Basic-Paragraph">Вредновање компетенција „Организација и рад државних органа Републике Србије” и „Пословна комуникација” исказује се на бодовној скали, и то:</p>
			<p class="Basic-Paragraph">1) до 50% тачних одговора (тачно решених задатака) – 1 бод;</p>
			<p class="Basic-Paragraph">2) 51–75% тачних одговора (тачно решених задатака) – 2 бода;</p>
			<p class="Basic-Paragraph">3) 76–100% тачних одговора (тачно решених задатака) – 3 бода.</p>
			<p class="Basic-Paragraph">Вредновање компетенције „Дигитална писменост” исказује се на бодовној скали, и то:</p>
			<p class="Basic-Paragraph">1) до 50% тачно решених задатака – 1 бод;</p>
			<p class="Basic-Paragraph">2) 51% и више тачно решених задатака – 3 бода.</p>
			<p class="clan">Члан 12.</p>
			<p class="Basic-Paragraph">Компетенције кандидата вреднују се додељивањем одређеног броја бодова кандидату након сваке провере компетенција.</p>
			<p class="Basic-Paragraph">Укупан број бодова који се не могу доделити кандидату у провери општих функционалних компетенција у изборном поступку износи највише 9 бодова.</p>
			<p class="Basic-Paragraph">Кандидати који су освојили један бод у провери одређене компетенције, искључују се из даљег изборног поступка.</p>
			<p class="clan">Члан 13.</p>
			<p class="Basic-Paragraph">Комисија сачињава извештај о резултатима провере општих функционалних компетенција свих кандидата који су учествовали у провери.</p>
			<p class="Basic-Paragraph">Извештај из става 1. овог члана садржи број постигнутих бодова за сваку од компетенција кандидата.</p>
			<p class="bold">7. Начин провере посебних функционалних компетенција</p>
			<p class="clan">Члан 14.</p>
			<p class="Basic-Paragraph">Након сачињавања извештаја о резултатима провере општих функционалних компетенција, Комисија врши проверу оних посебних функционалних компетенција које су утврђене као услов за рад на радном месту у акту којим се уређује унутрашње уређење и систематизација радних места у Републичком јавном тужилаштву и које су наведене у огласу.</p>
			<p class="clan">Члан 15.</p>
			<p class="Basic-Paragraph">Комисија утврђује пет посебних функционалних компетенција које ће се проверавати у изборном поступку, односно шест за положаје којима је знање страног језика потребна компетенција.</p>
			<p class="Basic-Paragraph">Комисија утврђује редослед и облик провере посебних функционалних компетенција.</p>
			<p class="clan">Члан 16.</p>
			<p class="Basic-Paragraph">Посебне функционалне компетенције проверавају се писаним и усменим путем.</p>
			<p class="Basic-Paragraph">Облик писане провере посебних функционалних компетенција је тест.</p>
			<p class="Basic-Paragraph">Облик усмене провере посебних функционалних компетенција је разговор са кандидатом.</p>
			<p class="clan">Члан 17.</p>
			<p class="Basic-Paragraph">На писменом тесту проверавају се компетенције кандидата које су прописане у условима за рад на положајном радном месту и које су наведене у огласу.</p>
			<p class="Basic-Paragraph">Писмени тест састоји се од 10 питања везана за посебне функционалне компетенције за одређено радно место и пет питања везана за област рада, са више понуђених одговора.</p>
			<p class="Basic-Paragraph">Кандидати одговарају на питања заокруживањем једног од понуђених одговора.</p>
			<p class="Basic-Paragraph">Време за израду писаног задатка не може бити дуже од једног сата.</p>
			<p class="Basic-Paragraph">Тачан одговор на питање доноси један бод.</p>
			<p class="Basic-Paragraph">Максималан број бодова на писаној провери посебних функционалних компетенција је 15 бодова.</p>
			<p class="clan">Члан 18.</p>
			<p class="Basic-Paragraph">Разговор са кандидатом захтева да се у усменом облику да предлог решења одређеног задатка који је типичан за обављање послова на положају за који је расписан конкурс.</p>
			<p class="Basic-Paragraph">Свим кандидатима који конкуришу на исто радно место поставља се исти задатак.</p>
			<p class="Basic-Paragraph">Време за припрему усменог задатка не може бити дуже од 30 минута.</p>
			<p class="Basic-Paragraph">Максималан број бодова на разговору је 5 бодова.</p>
			<p class="bold">8. Вредновање посебних функционалних компетенција</p>
			<p class="clan">Члан 19.</p>
			<p class="Basic-Paragraph">За вредновање сваке утврђене посебне функционалне компетенције путем разговора са кандидатом користи се пет мерила.</p>
			<p class="Basic-Paragraph">Мерила могу бити: стручност, аналитичност, систематичност, познавање поступка, метода и техника рада, прецизност и тачност у навођењу података, структура рада, стваралачки допринос у анализи података и решавању проблема, комплетност рада, јасноћа у изношењу личног става и мишљења, усаглашеност наслова и садржаја рада, прикладан речник и стил писања/изражавања, јасноћа и концизност изнетог закључка и друго мерило које одреди Комисија.</p>
			<p class="Basic-Paragraph">Испуњеност сваког мерила вреднује се оценом на скали од 1 до 3, са следећим значењем:</p>
			<p class="Basic-Paragraph">1) Оцена 1 – није испунио мерило;</p>
			<p class="Basic-Paragraph">2) Оцена 2 – делимично испунио мерило;</p>
			<p class="Basic-Paragraph">3) Оцена 3 – у потпуности испунио мерило.</p>
			<p class="Basic-Paragraph">Оцене сваког појединачног мерила сабирају се и пребацују на бодовну скалу, на следећи начин:</p>
			<p class="Basic-Paragraph">1) 0–7 – 1 бод;</p>
			<p class="Basic-Paragraph">2) 8–9 – 2 бода;</p>
			<p class="Basic-Paragraph">3) 10–11 – 3 бода;</p>
			<p class="Basic-Paragraph">4) 12–13 – 4 бода;</p>
			<p class="Basic-Paragraph">5) 14–15 – 5 бодова.</p>
			<p class="Basic-Paragraph">Укупан број бодова кандидата оствареног путем разговора исказује се тако што се израчунава просечна вредност оцена којима је кандидат вреднован од сваког члана Комисије.</p>
			<p class="clan">Члан 20.</p>
			<p class="Basic-Paragraph">Укупан број бодова приликом провера посебних функционалних компетенција теста и усменог разговора са кандидатима добија са сабирањем бодова са писаног теста и разговора са кандидатом.</p>
			<p class="Basic-Paragraph">Максималан број бодова је 20, односно са бодовима на провери знања страног језика 25 бодова.</p>
			<p class="clan">Члан. 21.</p>
			<p class="Basic-Paragraph">Посебна функционална компетенција која се односи на знање страног језика за положаје којима је то потребна компетенција, проверава се писмено – тестом и усменим разговором.</p>
			<p class="Basic-Paragraph">Проверу врши институт за стране језике, специјализована школа за учење страних језика или дипломирани филолог-англиста, за ту проверу овлашћен од Комисије.</p>
			<p class="Basic-Paragraph">Кандидати по обављеном писменом тесту провере посебних функционалних компетенција, писмено одговарају на додатних пет питања на страном језику, заокруживањем једног од понуђених одговора.</p>
			<p class="Basic-Paragraph">Време за одговоре на ова питања не може бити дуже од 15 минута.</p>
			<p class="Basic-Paragraph">Вредновање компетенције Знање страног језика, траженог нивоа, према резултатима са писменог теста, исказује се на бодовној скали:</p>
			<p class="Basic-Paragraph">1) До 50% тачних одговора – 1 бод;</p>
			<p class="Basic-Paragraph">2) 51%–75% тачних одговора – 3 бода;</p>
			<p class="Basic-Paragraph">3) 76% и више тачних одговора – 5 бодова.</p>
			<p class="Basic-Paragraph">Усмена провера знања страног језика врши се у присуству Комисије, постављањем три питања.</p>
			<p class="Basic-Paragraph">Вредновање ове компетенције путем разговора исказује се на бодовној скали:</p>
			<p class="Basic-Paragraph">1) Конверзација не одговара траженом нивоу знања – 1 бод;</p>
			<p class="Basic-Paragraph">2) Конверзација делимично одговора траженом нивоу знања – 3 бода;</p>
			<p class="Basic-Paragraph">3) Конверзација одговара траженом нивоу знања – 5 бодова.</p>
			<p class="Basic-Paragraph">Резултат обе провере се узима у обзир, с тим да је максималан број бодова на провери знања страног језика 5 бодова, а компетенција се вреднује:</p>
			<p class="Basic-Paragraph">1) Незадовољавајући ниво компетенције – 1 бод;</p>
			<p class="Basic-Paragraph">2) Делимично задовољавајући ново компетенције – 3 бода;</p>
			<p class="Basic-Paragraph">3) Задовољавајући ниво компетенције – 5 бодова.</p>
			<p class="Basic-Paragraph">Незадовољавајући ниво компетенције подразумева да је кандидату на обе провере или на једној, ова компетенција вреднована са једним бодом, делимично задовољавајући ниво компетенције, да је на обе ова компетенција вреднована са три бода и задовољавајући нови компетенција подразумева да је кандидату на обе или на једној од провера ова компетенција вреднована са пет бодова, а друга са три бода.</p>
			<p class="Basic-Paragraph">Кандидати који су, у складу са огласом о конкурсу, приложили одговарајући сертификат, потврду или други писмени доказ о поседовању ове компетенције се не проверавају и добијају 5 бодова.</p>
			<p class="Basic-Paragraph">Комисија утврђује списак кандидата који се ослобађају провере ове компетенције.</p>
			<p class="bold">9. Провера понашајних компетенција</p>
			<p class="clan">Члан 22.</p>
			<p class="Basic-Paragraph">Након провере посебних функционалних компетенција, врши се провера понашајних компетенција, коју спроводе обучени процењивачи или дипломирани психолози, овлашћени од стране Комисије.</p>
			<p class="Basic-Paragraph">Комисија према освојеним бодовима са претходних провера компетенција, сачињава листу кандидата којима се проверавају понашајне компетенције и одлучује о избору облика провере понашајних компетенција.</p>
			<p class="bold">10. Облици провере понашајних компетенција</p>
			<p class="clan">Члан 23.</p>
			<p class="Basic-Paragraph">Облици провере понашајних компетенција кандидата за избор на положај и извршилачка радна места у Републичком јавном тужилаштву могу бити интервју базиран на компетенцијама или упитник.</p>
			<p class="Basic-Paragraph">Провера понашајних компетенција врши се у згради тужилаштва.</p>
			<p class="clan">Члан 24.</p>
			<p class="Basic-Paragraph">Интервју базиран на компетенцијама је полуструктурисан и систематизован начин прикупљања информација о понашајним компетенцијама у коме се кандидатима постављају питања која се односе на њихово понашање у одређеним околностима.</p>
			<p class="Basic-Paragraph">Праћење, бележење и процену показатеља понашајних компетенција кандидата на основу интервјуа заснованог на компетенцијама раде обучени процењиви или дипломирани психолози.</p>
			<p class="clan">Члан 25.</p>
			<p class="Basic-Paragraph">Упитник је инструмент за проверу ставова, вредности, интересовања и особина личности повезаних са компетенцијама.</p>
			<p class="Basic-Paragraph">Упитник може бити састављен од отворених и затворених питања скале процене.</p>
			<p class="Basic-Paragraph">Испитивање путем упитника обављају дипломирани психолози.</p>
			<p class="bold">11. Начин вредновања понашајних компетенција </p>
			<p class="clan">Члан 26.</p>
			<p class="Basic-Paragraph">Обучен процењивач или дипломирани психолог на основу информација прикупљених приликом провера понашајних компетенција врши вредновање сваке од поверених понашајних компетенција, а у складу са унапред дефинисаним критеријумима.</p>
			<p class="Basic-Paragraph">Свака понашајна компетенција вреднује се на петостепеној скали, у зависности од доказа које је кандидат пружио приликом провере, и то:</p>
			<p class="Basic-Paragraph">1) одсуство доказа да поседује компетенцију по свим индикаторима – 1 бод;</p>
			<p class="Basic-Paragraph">2) минимум доказа да поседује компетенцију по већини индикатора – 2 бода;</p>
			<p class="Basic-Paragraph">3) показује доказе да поседује компетенцију за половину индикатора – 3 бода;</p>
			<p class="Basic-Paragraph">4) јасно показује поседовање компетенције по већини индикатора – 4 бода;</p>
			<p class="Basic-Paragraph">5) јасно показује поседовање компетенције по свим индикаторима – 5 бодова.</p>
			<p class="Basic-Paragraph">Кандидати који су освојили један бод у провери ове компетенције, искључују се из даљег изборног поступка.</p>
			<p class="bold">12. Интервју са Комисијом и вредновање кандидата</p>
			<p class="clan">Члан 27.</p>
			<p class="Basic-Paragraph">Након провере понашајних компетенција Комисија обавља интервју са кандидатима.</p>
			<p class="Basic-Paragraph">Интервју са Комисијом подразумева разговор који чланови Комисије воде са кандидатима у циљу процене мотивације за рад на радном месту и прихватања вредности државних органа.</p>
			<p class="Basic-Paragraph">Комисија у вредновању одговара кандидата на питања која су му постављена процењује колико је кандидат показао изражену мотивацију за рад на радном месту у Тужилаштву (у даљем тексту: мотивација), на тростепеној скали на следећи начин:</p>
			<p class="Basic-Paragraph">1) 6 бодова – веома високо изражена мотивација,</p>
			<p class="Basic-Paragraph">2) 4 бода – осредње изражена мотивација,</p>
			<p class="Basic-Paragraph">3) 2 бода – ниско изражена мотивација.</p>
			<p class="bold">13. Сачињавање листе кандидата</p>
			<p class="clan">Члан 28.</p>
			<p class="Basic-Paragraph">Комисија на основу постигнутих резултата кандидата у свим фазама изабраног поступка, сачињава листу свих кандидата који су испунили мерила прописана за избор, рангирањем према резултатима кандидата од највећег ка најмањем.</p>
			<p class="Basic-Paragraph">Листа за избор мора да садржи све податке о резултатима који су кандидати постигли у изборном поступку.</p>
			<p class="bold">14. Додатни критеријуми за сачињавање листе кандидата</p>
			<p class="clan">Члан 29.</p>
			<p class="Basic-Paragraph">Ако више кандидата имају исти број бодова, предност на ранг листи у односу на друге једнако вредноване кандидате, има кандидат коме су са више бодова вредноване понашајне компетенције (први додатни критеријум), у случају једнаког бодовања понашајних компетенција, предност има кандидат који је са више бодова вреднован на интервјуу са комисијом (други додатни критеријум), а у случају једнаког бодовања на интервјуу са комисијом, предност има кандидат који је са више бодова вреднован на посебним функционалним компетенцијама (трећи додатни критеријум).</p>
			<p class="bold">15. Достављање листе кандидата</p>
			<p class="clan">Члан 30.</p>
			<p class="Basic-Paragraph">Листа кандидата који су испунили мерила за избор доставља се Републичком јавном тужиоцу.</p>
			<p class="Basic-Paragraph">Уз листу кандидата за избор на положаје, Републичком јавном тужиоцу се доставља и списак кандидата који нису испунили мерила приписана за избор, са навођењем кратког разлога за њихово искључење из даљег изборног поступка.</p>
			<p class="Basic-Paragraph">Уз листу кандидата комисија доставља и записник о свом раду са предлогом кандидата, који је са најбољим резултатом испунио мерила за избор.</p>
			<p class="Basic-Paragraph">Републички јавни тужилац дужан да у року од 15 дана од дана пријема листе кандидата донесе одлуку о избору, односно решење о постављењу кандидата који је са најбољим резултатом испунио мерила за избор.</p>
			<p class="bold">16. Ступање на снагу</p>
			<p class="clan">Члан 32.</p>
			<p class="Basic-Paragraph">Овај правилник ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">А број 958/2019</p>
			<p class="potpis">У Београду, 29. новембра 2019. године</p>
			<p class="potpis">Републички јавни тужилац,</p>
			<p class="potpis"><span class="bold">Загорка Доловац, </span>с.р.</p>
	</div>

