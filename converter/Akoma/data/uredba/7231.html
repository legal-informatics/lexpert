

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 28. став 8. Закона о електронској управи („Службени гласник РС”, број 27/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о ближим условима за израду и одржавање веб презентације органа</p>
			<p class="centar">"Службени гласник РС", број 104 од 28. децембра 
			2018.</p>
			<p class="bold">Предмет</p>
			<p class="clan">Члан 1.</p>
			<p class="Basic-Paragraph">Овом уредбом уређују се ближи услови за израду и одржавање веб презентација државних органа и организација, органа и организација покрајинске аутономије, органа и организација јединица локалне самоуправе, установа, јавних предузећа, посебних органа преко којих се остварује регулаторна функција и правних и физичких лица којима су поверена јавна овлашћења (у даљем тексту: орган).</p>
			<p class="bold">Услови за израду и одржавање веб презентације органа</p>
			<p class="clan">Члан 2.</p>
			<p class="Basic-Paragraph">Орган је дужан да изради, одржава и ажурира своју веб презентацију, под условима прописаним овом уредбом.</p>
			<p class="Basic-Paragraph">Поступак израде и одржавања веб презентације органа обухвата: тачност и потпуност садржаја веб презентације, представљање услуга које орган пружа, техничко решење, функционалност, приступачност, језик и писмо, графичко решење, дизајн, навигацију, употребљивост, доступност, безбедност, одређивање домена, одржавање, ажурирање као и друга питања везана за развој веб презентација.</p>
			<p class="bold">Садржај постављен на веб презентацији</p>
			<p class="clan">Члан 3.</p>
			<p class="Basic-Paragraph">Орган на својој веб презентацији поставља садржај који је:</p>
			<p class="Basic-Paragraph">1) ажуриран, тачан и потпун;</p>
			<p class="Basic-Paragraph">2) архивиран;</p>
			<p class="Basic-Paragraph">3) отворен у циљу доступности информација које органи објављују;</p>
			<p class="Basic-Paragraph">4) садржан од јасних логичких целина, које треба да обухвате податке и информације, настале у раду органа;</p>
			<p class="Basic-Paragraph">5) у машински читљивом облику.</p>
			<p class="Basic-Paragraph">Орган који садржај веб презентације дели путем друштвених мрежа (Facebook, Twitter, и др.) тај садржај чини доступним за преузимање путем RSS (Really Simple Syndication) канала.</p>
			<p class="bold">Услуге које пружа орган</p>
			<p class="clan">Члан 4.</p>
			<p class="Basic-Paragraph">Орган је дужан да, у посебно означеном делу веб презентације – који се означава називом „Услуге”, наведе услуге које пружа, односно одређене активности у оквиру надлежности и овлашћења, које физичким, правним лицима и другим органима, омогућавају остваривање одређених права и испуњење обавеза.</p>
			<p class="Basic-Paragraph">Органи пружају услуге из своје надлежности и на националном Порталу еУправа у складу са законом којим се уређује електронска управа.</p>
			<p class="Basic-Paragraph">Након постављања услуга на Портал еУправа, орган у делу веб презентације означеном називом „Услуге” поставља везу ка електронским услугама које су објављене и на Порталу еУправа. </p>
			<p class="bold">Приступачност</p>
			<p class="clan">Члан 5.</p>
			<p class="Basic-Paragraph">Орган је дужан да веб презентацију изради са функционалностима које омогућавају коришћење асистивних технологија од стране особа са инвалидитетом, а нарочито да омогући:</p>
			<p class="Basic-Paragraph">1) навигацију кроз целу презентацију употребом &lt;Tab&gt; тастера, која је визуелно уочљива;</p>
			<p class="Basic-Paragraph">2) навигацију путем падајућих листа до којих није могуће доћи употребом тастатуре;</p>
			<p class="Basic-Paragraph">3) да документа за преузимање и прослеђивање (download и upload) буду понуђена у више читљивих формата (.pdf, .doc, .docx, .odt) и табеларно (.xlsx, .ods);</p>
			<p class="Basic-Paragraph">4) одговарајући текст као алтернативу не-текстуалном садржају веб странице (слика, фотографија и сл.);</p>
			<p class="Basic-Paragraph">5) пропорционално повећавање слова (величина слова мора бити релативно дефинисана), као и делова веб презентације (водећи рачуна о скалабилности) сразмерно величини екрана, односно да омогући минимално увећање текста од 18 тачака (18 point text);</p>
			<p class="Basic-Paragraph">6) прилагођене линкове стандарду еПриступачности који јасно осликавају целине/секције садржаја презентације, како би их читач екрана (за слепе и слабовиде) на правилан начин „прочитао”;</p>
			<p class="Basic-Paragraph">7) да титл и/или транскрипти понуђени за преузимање буду доступни као посебни текстуални документи за све медије у не-текстуалном формату, односно да постоји опис видео садржаја;</p>
			<p class="Basic-Paragraph">8) приступачност самих докумената (обрасци, форме и сл.);</p>
			<p class="Basic-Paragraph">9) промене високог контраста између боје позадине (из светле у црну) веб презентације и боје слова;</p>
			<p class="Basic-Paragraph">10) приступачност елемената форме (нпр. текстуалног поља, поља за потврду и сл.) на страни, које се могу испунити само путем тастатуре, што се посебно односи  на електронске услуге;</p>
			<p class="Basic-Paragraph">11) посебну страну на којој су побројани елементи који обезбеђују приступачност веб презентације са контактом за питања у вези приступачности презентације и објављених докумената;</p>
			<p class="Basic-Paragraph">12) да графички и аудио елементи буду једноставни за контролу, са објављеним поступком контроле;</p>
			<p class="Basic-Paragraph">13) садржај прилагођен за коришћење алата као што су ТТS–text-to-speech или screen reader;</p>
			<p class="Basic-Paragraph">14) коришћење CAPTCHA систем-потврдни код (прилагођен слепим и слабовидим особама), како би говор био разумљив.</p>
			<p class="Basic-Paragraph">За проверу валидности кода у контексту еПриступачности, орган је дужан да користи W3C Unicorn валидатор који обједињује HTML и CSS валидацију, при чему валидатором треба проверити целокупан садржај веб презентације.</p>
			<p class="bold">Језик и писмо веб презентације</p>
			<p class="clan">Члан 6.</p>
			<p class="Basic-Paragraph">Орган је дужан да изради веб презентацију на језику и писму који су у службеној употреби у складу са прописом којим се уређује службена употреба језика и писама, а може је приказати и у преводу на другом страном језику.</p>
			<p class="bold">Графичко решење и дизајн веб презентације</p>
			<p class="clan">Члан 7.</p>
			<p class="Basic-Paragraph">Орган користи грб, заставу и боје заставе у оквиру дизајна своје веб презентације у складу са законом којим се уређују изглед и употреба грба и заставе.</p>
			<p class="Basic-Paragraph">Oргани и организацијe покрајинске аутономије користе заставу и/или грб аутономне покрајине.</p>
			<p class="Basic-Paragraph">Органи јединица локалне самоуправе користе грб општине/града.</p>
			<p class="Basic-Paragraph">Визуелна презентација текста, као и слике текста, морају, осим текста који је део логотипа, имати минимални контраст у односу на позадину од 4.5:1.</p>
			<p class="Basic-Paragraph">Орган може применити визуелни идентитет у форми логоа и других графичких елемената на начин да буде у сагласности са одредбама овог члана.</p>
			<p class="Basic-Paragraph">Приликом одабира графичког решења веб презентације, орган је дужан да:</p>
			<p class="Basic-Paragraph">1) поравнање текста буде по левој или обе стране маргинa;</p>
			<p class="Basic-Paragraph">2) број банера, као и њихова графичка решења и величине, буду толики да не ометају примарну информативну функцију веб презентације;</p>
			<p class="Basic-Paragraph">3) се подвучени формат користи искључиво за линкове.</p>
			<p class="bold">Навигација</p>
			<p class="clan">Члан 8.</p>
			<p class="Basic-Paragraph">Орган је дужан да омогући функционално коришћење веб презентације и реализује навигацију коришћењем:</p>
			<p class="Basic-Paragraph">1) хоризонталног менија, који може бити горњи (главни) и доњи, који је позициониран при дну стране;</p>
			<p class="Basic-Paragraph">2) вертикалног менија, који се може наћи на левој или десној страни презентације; </p>
			<p class="Basic-Paragraph">3) адресне траке, која се позиционира хоризонтално, обично испод наслова стране тако да кориснику олакша праћење позиције у оквиру структуре презентације;</p>
			<p class="Basic-Paragraph">4) брзих линкова који издвајају битан садржај на насловној страни и омогућавају да се најтраженије стране ставе у први план;</p>
			<p class="Basic-Paragraph">5) мапе сајта, која даје преглед целокупне структуре веб презентације на једном месту;</p>
			<p class="Basic-Paragraph">6) навигације у оквиру саме стране, као што је креирање обележивача за прву ставку вести на страници са листом вести, навигацију у оквиру веома дугачких страна чији се садржај не може видети у оквиру једног екрана и сл.;</p>
			<p class="Basic-Paragraph">7) претраге по кључним речима на свим писмима на којима је веб презентација израђена, као и страном језику ако је презентација приказана на другом страном језику.</p>
			<p class="Basic-Paragraph">Орган на насловној страни веб презентације поставља целине: Услуге, Вести/Актуелности, Пројекти, Документи, Архива, О нама (или кратак назив органа), Контакт, Мапа сајта.</p>
			<p class="bold">Употребљивост и доступност веб презентације</p>
			<p class="clan">Члан 9.</p>
			<p class="Basic-Paragraph">Орган је дужан да обезбеди употребљивост и доступност веб презентације органа, а нарочито да омогући:</p>
			<p class="Basic-Paragraph">1) идентично приказивање веб презентације/интернет страна у најзаступљенијим веб претраживачима (Mozilla&nbsp;Firefox, Internet Explorer, Chrome, Safari, Opera);</p>
			<p class="Basic-Paragraph">2) видљивост веб презентације и високо рангирање у Интернет претрагама (search engines) – Google, Bing, Yahoo и сл., по кључним појмовима, што олакшава проналажење исте уколико корисник не зна тачну адресу презентације;</p>
			<p class="Basic-Paragraph">3) оптимизовање веб презентације, тако да се у резултатима претраге приказују најважнији сегменти презентације;</p>
			<p class="Basic-Paragraph">4) да веб презентација буде прилагођена и доступна путем мобилних платформи.</p>
			<p class="bold">Безбедност веб презентације</p>
			<p class="clan">Члан 10.</p>
			<p class="Basic-Paragraph">Орган је дужан да чува веб презентацију у Државном центру за управљање и чување података или на неком серверу у Републици Србији који испуњава стандарде безбедности веб презентација.</p>
			<p class="Basic-Paragraph">Орган је дужан да одреди процедуре и нивое приступа (физичка, хардверска и софтверска контрола приступа) за рад са веб презентацијом.</p>
			<p class="Basic-Paragraph">Орган је дужан да најмање једном годишње изврши проверу безбедности веб презентације као примарну меру превенције и заштите од безбедосних ризика у инфомационо-комуникационом систему.</p>
			<p class="bold">Одређивање домена</p>
			<p class="clan">Члан 11.</p>
			<p class="Basic-Paragraph">Орган региструје доменско име у оквиру прописаног .rs и .srb домена.</p>
			<p class="Basic-Paragraph">Ћирилични домен .срб додељује се у складу са условима регистрације ћириличког интернационализованог интернет домена највишег нивоа .срб.</p>
			<p class="Basic-Paragraph">Органи користе поддомен .gov.rs, односно ћирилични .упр.срб.</p>
			<p class="Basic-Paragraph">Регистрацију домена из става 3. овог члана врши служба Владе надлежна за пројектовање, усклађивање, развој и функционисање система електронске управе (у даљем тексту: надлежни орган).</p>
			<p class="Basic-Paragraph">Након регистрације домена, орган региструје адресе електронске поште запослених, тако да обезбеди:</p>
			<p class="Basic-Paragraph">1) да адресе електронске поште запослених буду у форми: ime.prezime@nazivdomena.gov.rs;</p>
			<p class="Basic-Paragraph">2) да адреса електронске поште има назив који јасно указује на улогу или организациону јединицу када се имена адреса електронске поште везују за улогу запосленог или организациону јединицу;</p>
			<p class="Basic-Paragraph">3) да постоји бар једна адреса електронске поште намењена за генерално обраћање, у форми: kontakt@nazivdomena.gov.rs, office@nazivdomena.gov.rs или info@nazivdomena.gov.rs.</p>
			<p class="Basic-Paragraph">Надлежни орган дужан је да омогући и услугу доделе и одржавања налога електронске поште за кориснике gov.rs и упр.срб домена.</p>
			<p class="bold">Одржавање веб презентације</p>
			<p class="clan">Члан 12.</p>
			<p class="Basic-Paragraph">Подаци администратора веб презентације који је одржава (лично име, радно место, број телефона и адреса електронске поште) треба да се налазе у целини „Контакти”, на дну насловне стране или на брзом линку.</p>
			<p class="bold">Усаглашеност веб презентација</p>
			<p class="clan">Члан 13.</p>
			<p class="Basic-Paragraph">Орган је дужан да, најмање једном годишње, спроведе поступак анализе усаглашености веб презентације са условима утврђеним овом уредбом – кроз поступак самооцењивања, користећи софтверско решење Самооцењивање веб презентације органа.</p>
			<p class="Basic-Paragraph">Администратор надлежног органа додељује право приступа администратору органа за софтверско решење из става 1. овог члана.</p>
			<p class="Basic-Paragraph">Надлежни орган извештава Владу о степену усклађености веб презентација једном годишње и извештај оглашава и на својој веб презентацији. </p>
			<p class="bold">Ступање на снагу</p>
			<p class="clan">Члан 14. </p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">05 број 110-11818/2018</p>
			<p class="potpis">У Београду, 27. децембра 2018. године</p>
			<p class="potpis"><span class="bold">Влада</span></p>
			<p class="potpis">Председник, </p>
			<p class="potpis"><span class="bold">Ана Брнабић, </span>с.р.</p>
	</div>

