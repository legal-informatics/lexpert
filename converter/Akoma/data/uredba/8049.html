


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: right;
		margin-top: 0;
	}
	.auto-style2 {
	text-align: center;
}
	</style>


	<div class="story">
				<p>&nbsp;</p>
				<p>На основу члана 8. став 2. Закона о регионалном развоју („Службени гласник РС”, бр. 51/09 и 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p>&nbsp;</p>
				<p class="odluka-zakon">УРЕДБУ</p>
				<p class="naslov"> о утврђивању Методологије за израчунавање степена развијености региона и јединица локалне самоуправе</p>
				<p class="auto-style2"> "Службени гласник РС", број 62 од 14. јула 
				2015.</p>
				<p class="auto-style2"> &nbsp;</p>
				<p class="clan">Члан 1.</p>
				<p>Овом уредбом утврђује се Методологија за израчунавање степена развијености региона и јединица локалне самоуправе, која је одштампана уз ову уредбу и чини њен саставни део.</p>
				<p class="clan">Члан 2.</p>
				<p>Даном ступања на снагу ове уредбе престаје да важи Уредба о утврђивању Методологије за израчунавање степена развијености региона и јединица локалне самоуправе („Службени гласник РС”, број 68/11).</p>
				<p class="clan">Члан 3.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">05 број 110-7124/2015</p>
				<p class="auto-style1">У Београду, 10. јула 2015. године</p>
				<p class="auto-style1"><span class="bold">Влада</span></p>
				<p class="auto-style1">Председник,</p>
				<p class="auto-style1"><span class="bold">Александар Вучић,</span> с.р.</p>
				<p class="clan">МЕТОДОЛОГИЈА <br>ЗА ИЗРАЧУНАВАЊЕ СТЕПЕНА РАЗВИЈЕНОСТИ РЕГИОНА И ЈЕДИНИЦА ЛОКАЛНЕ САМОУПРАВЕ</p>
				<p class="bold">1. Предмет</p>
				<p>Овом методологијом се израчунава степен развијености региона и јединица локалне самоуправе, коју чине основни показатељи, граничне вредности показатеља и остали елементи неопходни за утврђивање степена развијености региона и јединица локалне самоуправе.</p>
				<p class="bold">2. Степен развијености региона и јединица локалне самоуправе</p>
				<p>Степен развијености региона и јединица локалне самоуправе израчунава се применом показатеља развијености региона и индекса развијености јединица локалне самоуправе, у складу са овом методологијом, на основу података органа надлежних за послове статистике и финансија. Степен развијености региона израчунава се применом републичког просека бруто домаћег производа по глави становника.</p>
				<p>Степен развијености јединица локалне самоуправе израчунава се применом индекса развијености јединица локалне самоуправе.</p>
				<p class="bold">3. Индекс развијености јединица локалне самоуправе – показатељи</p>
				<p>Индекс развијености јединица локалне самоуправе израчунава се на основу показатеља:</p>
				<p>1) стопе незапослености,</p>
				<p>2) дохотка по становнику,</p>
				<p>3) изворних прихода по становнику,</p>
				<p>4) степена образовања,</p>
				<p>5) стопе пада или раста становништва.</p>
				<p>Стопа незапослености се израчунава као однос броја незапослених лица и збира броја запослених и незапослених лица на подручју јединице локалне самоуправе.</p>
				<p>Доходак по становнику се израчунава као однос укупног износа опорезивог прихода који је остварен у календарској години (у складу са законом којим се уређује порез на доходак грађана) по пребивалишту примаоца прихода и броја становника на подручју јединице локалне самоуправе.</p>
				<p>Изворни приходи јединице локалне самоуправе по становнику израчунавају се као однос остварених изворних прихода јединице локалне самоуправе (у складу са законом којим се уређује финансирање локалне самоуправе) и броја становника који живе на подручју јединице локалне самоуправе. </p>
				<p>Степен образовања се израчунава као учешће радно способног становништва са завршеном средњом, вишом и високом школском спремом у укупном радно способном становништву на подручју јединице локалне самоуправе на основу последњег пописа становништва.</p>
				<p>Стопа пада или раста становништва се израчунава као однос броја становника у посматраној години и пописа из 2002. године на нивоу јединице локалне самоуправе.</p>
				<p>Као корективни показатељ користи се густина насељености радно-способног становништва/km² на основу последњег пописа становништва.</p>
				<p>За показатеље из става 1. тач. 1), 4) и 5) овог одељка и корективни показатељ користе се подаци Републичког завода за статистику.</p>
				<p>За показатеље из става 1. тач. 2) и 3) овог одељка користе се подаци министарства надлежног за послове финансија и пореске управе.</p>
				<p class="bold">4. Израчунавање индекса развијености</p>
				<p>Показатељи из одељка 3. ове методологије имају следећа учешћа у укупној вредности индекса развијености:</p>
				<p>1) стопа незапослености – 30%,</p>
				<p>2) доходак по становнику – 25%,</p>
				<p>3) изворни приход по становнику – 10%,</p>
				<p>4) степен образовања – 15%,</p>
				<p>5) стопа пада или раста становништва – 20%.</p>
				<p>За израчунавање показатеља из одељка 3. став 1. тач. 1), 2) и 3) ове методологије користе се подаци из последње три године које претходе години у којој се врши израчунавање.</p>
				<p>Вредност индекса развијености израчунава се као пондерисани просек одступања вредности показатеља од републичког просека.</p>
				<p>Индекс развијености јединица локалне самоуправе из IV групе развијености коригује се корективним показатељом чија је вредност мања од 30 радно-способних становника/km² са – 10 индексних поена.</p>
				<p>Вредност индекса развијености израчунава се на две децимале.</p>
				<p class="bold">5. Разврставање јединица локалне самоуправе</p>
				<p>Вредности индекса развијености јединица локалне самоуправе из одељка 4. ове методологије користе се за разврставање јединица локалне самоуправе у складу са законом којим се уређује регионални развој.</p>
				<p class="bold">6. Информисање</p>
				<p>Вредности индекса развијености и показатеља објављују се на интернет страници министарства надлежног за регионални развој у року од осам дана од дана објављивања у „Службеном гласнику Републике Србије”.</p>
	</div>

