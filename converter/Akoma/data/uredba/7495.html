


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 68. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14, 68/15 – др. закон, 103/15, 99/16 и 113/17) и члана 42. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), а у вези са чл. 4, 6, 7, 8 и 63. Оквирног споразума између Републике Србије и Европске комисије о правилима за спровођење финансијске помоћи Европске уније Републици Србији у оквиру инструмента за претприступну помоћ – ИПА II („Службени гласник РС – Међународни уговори”, број 19/14),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о спровођењу програма прекограничне и транснационалне сарадње са државама чланицама Eвропске уније у Републици Србији у оквиру инструмента за претприступну помоћ (ИПА II) за период 2014–2020. године</p>
			<p class="centar">"Службени гласник РС", број 37 од 11. маја 2018.</p>
			<p class="clan">I. УВОДНЕ ОДРЕДБЕ</p>
			<p class="clan">Члан 1.</p>
			<p class="Basic-Paragraph">Овом уредбом ближе се уређује спровођење програма прекограничне и транснационалне сарадње са државама чланицама ЕУ које у смислу ове уредбе подразумева начин припреме, спровођења, праћења, вредновања, извештавања и затварања програма, који се финансирају из инструмента за претприступну помоћ (ИПА II) за период 2014–2020. године и одређују одговорна лица и тела која се налазе на територији Републике Србије и заједничка тела у којима учествују представници Републике Србије.</p>
			<p class="bold">Дефиниције </p>
			<p class="clan">Члан 2.</p>
			<p class="Basic-Paragraph">Поједини изрази употребљени у овој уредби имају следеће значење:</p>
			<p class="Basic-Paragraph">1. <span class="bold">инструмент за претприступну помоћ </span><span class="bold">(ИПА)</span> јесте финансијски инструмент ЕУ који подржава стратегију проширења ЕУ, а чија намена је да пружи помоћ земљама кандидатима и потенцијалним кандидатима у процесу приступања ЕУ (за период 2014–2020. године – ИПА II);</p>
			<p class="Basic-Paragraph">2. <span class="bold">оквирни споразум </span>јесте Оквирни споразум између Републике Србије и Европске комисије о правилима за спровођење финансијске помоћи Европске уније Републици Србији у оквиру инструмента за претприступну помоћ (ИПА II);</p>
			<p class="Basic-Paragraph">3. <span class="bold">дељено управљање </span>јесте начин управљања фондовима ЕУ у коме Европска комисија делегира послове управљања фондовима ЕУ Управљачком телу у држави чланици ЕУ која учествује у програму прекограничне или транснационалне сарадње, а која укључује сарадњу између једне или више држава чланица ЕУ и једног или више корисника ИПА;</p>
			<p class="Basic-Paragraph">4. <span class="bold">финансијски споразум </span>јесте споразум у коме се дефинишу правила за спровођење програма прекограничне или транснационалне сарадње између Европске комисије и земље ИПА корисника за дати програм прекограничне или транснационалне сарадње који потписују Европска комисија, земља корисник ИПА, и, где је применљиво, држава чланица Европске уније која је домаћин управљачког тела тог програма прекограничне или транснационалне сарадње.</p>
			<p class="Basic-Paragraph">5. <span class="bold">Европски фонд за регионални развој </span>јесте један од структурних фондова ЕУ који има за циљ да ојача економску, социјалну и територијалну кохезију у ЕУ успостављањем равнотеже између региона; </p>
			<p class="Basic-Paragraph">6. <span class="bold">бесповратна средства </span>јесу новчана средства која се додељују корисницима бесповратних средстава за реализацију операција без обавезе враћања, под условом да се исправно користе и у сврху у коју су намењена;</p>
			<p class="Basic-Paragraph">7. <span class="bold">корисник бесповратних средстава </span>јесте орган државне управе, служба Владе, јединица локалне самоуправе, развојна агенција, школа, универзитет, културна установа, организација цивилног друштва и друга организација одређена у програму прекограничне и транснационалне сарадње; </p>
			<p class="Basic-Paragraph">8. <span class="bold">водећи корисник </span>јесте један од корисника у програму прекограничне или транснационалне сарадње који је изабран од стране осталих корисника пре подношења предлога операције, који преузима одговорност за финансијско спровођење целокупне операције, води рачуна о томе да се спровођење операције обавља у складу са условима одређеним у уговору и уређује односе са другим корисницима ради гарантовања одговорног финансијског управљања новчаним средствима додељеним за операцију, укључујући и модалитете за повраћај неправилно исплаћених или неутрошених средстава; </p>
			<p class="Basic-Paragraph">9. <span class="bold">меморандум о разумевању/меморандум о спровођењу </span>јесте споразум који се закључује између држава које учествују у програмима прекограничне и транснационалне сарадње у оквиру дељеног управљања, односно између Владе Републике Србије и владе државе чланице ЕУ у којој се налази Управљачко тело. Потписује се за сваки програм посебно. Меморандумом се утврђују општа правила за спровођење програма, међусобна права и обавезе држава учесница, као и тела на програмском и националном нивоу која чине део структуре за спровођење и контролу програма прекограничне и транснационалне сарадње;</p>
			<p class="Basic-Paragraph">10. <span class="bold">Приручник Националног тела </span>је документ o процедурама за рад Националног тела у Републици Србији за програме прекограничне и транснационалне сарадње по правилима дељеног управљања;</p>
			<p class="Basic-Paragraph">11. <span class="bold">принцип одговорног финансијског управљања </span>јесте примена начела којима се обезбеђују тачност, транспарентност, економичност, ефикасност и делотворност у поступању са операцијама/уговорима, трансакцијама и финансијским средствима током спровођења програма који се финансирају из средстава претприступне помоћи ЕУ;</p>
			<p class="Basic-Paragraph">12. <span class="bold">операција </span>јесте пројекат, уговор или група пројеката у оквиру програма прекограничне и транснационалне сарадње који доприносе остваривању специфичних циљева/мера дефинисаних у оквиру тематских политика или тематских приоритетних области на које се односе;</p>
			<p class="Basic-Paragraph">13. <span class="bold">прекогранична и транснационална сарадња </span>јесте, уз међурегионалну сарадњу, део другог циља кохезионе политике ЕУ „Европска територијална сарадња”, који је усмерен ка промовисању добросуседских односа, у којима се негују европске интеграције и промовише друштвено-економски развој кроз заједничке локалне и регионалне иницијативе, а у Републици Србији је финансирана у оквиру ИПА II области политике регионална и територијална сарадња;</p>
			<p class="Basic-Paragraph">14. <span class="bold">програм прекограничне или транснационалне сарадње </span>јесте документ који заједнички израђују државе учеснице у програму прекограничне или транснационалне сарадње, а одобрава Европска комисија. Програм садржи преглед територијалне анализе програмске области, циљеве, резултате, финансијску расподелу средстава, приоритетне осе, специфичне циљеве/мере, активности, показатеље који треба да буду постигнути и организациону структуру на целокупном подручју обухваћеном програмом;</p>
			<p class="Basic-Paragraph">15. <span class="bold">приоритетна оса </span>јесте један од приоритета стратегије програма прекограничне и транснационалне сарадње, који одговара тематском приоритету наведеном у Прилогу&nbsp;III Уредбе (ЕУ) број&nbsp;236/2014. Састоји се од једног или више специфичних циљева и од описа активности које ће бити подржане, као и од њиховог очекиваног доприноса специфичним циљевима;</p>
			<p class="Basic-Paragraph">16. <span class="bold">уговор о субвенцији </span>јесте писани споразум између управљачког тела и водећег корисника/водећег партнера који дефинише детаљне услове за правилно испуњење изабране операције;</p>
			<p class="Basic-Paragraph">17. <span class="bold">суфинансирање </span>јесу средства која у сразмери дефинисаној у програму прекограничне или транснационалне сарадње обезбеђују ЕУ (бесповратна средства) и корисници бесповратних средстава ИПА; </p>
			<p class="Basic-Paragraph">18. <span class="bold">предфинансирање </span>јесу средства која обезбеђује корисник бесповратних средстава у циљу несметаног обављања пројектних активности које су претходно одобрене за финансирање и која ће бити рефундирана, у верификованом износу а у сразмери дефинисаној програмом прекограничне или транснационалне сарадње из средстава ЕУ;</p>
			<p class="Basic-Paragraph">19. <span class="bold">верификација </span>јесте провера прихватљивости насталих трошкова и њихове усклађености са правилима Европске уније, програма, националним законодавством и уговором о субвенцији;</p>
			<p class="Basic-Paragraph">20. <span class="bold">рефундација </span>јесте повраћај предфинансирања у верификованом износу из средстава ЕУ водећем кориснику бесповратних средстава;</p>
			<p class="Basic-Paragraph">21. <span class="bold">управљачко тело </span>јесте тело одговорно за управљање и контролу спровођења програма прекограничне или транснационалне сарадње у складу са принципом одговорног финансијског управљања, а на основу релевантних уредби ЕУ. Управљачко тело врши уговарање и плаћање према водећем кориснику и смештено је у држави чланици ЕУ;</p>
			<p class="Basic-Paragraph">22. <span class="bold">ревизорско тело </span>јесте тело одговорно за ревизију програма и увек се налази у земљи где се налази управљачко тело;</p>
			<p class="Basic-Paragraph">23. <span class="bold">сертификационо тело </span>јесте тело одговорно за сертификацију трошкова насталих у оквиру спровођења програма (другостепена контрола), плаћање водећем кориснику у име управљачког тела програма где је примењиво, као и за припрему и подношење захтева за плаћање Европској комисији у складу са релевантним регулативама ЕУ, смештено увек у земљи у којој се налази управљачко тело.</p>
			<p class="Basic-Paragraph">24. <span class="bold">АФКОС </span>(енгл. Anti-Fraud Coordination Service) јесте тело које обавља послове координације активности у области сузбијања неправилности и превара у поступању са финансијским средствима ЕУ, подршке раду мреже за сузбијање неправилности и превара, координације правне, оперативне и техничке сарадње са Европском канцеларијом за борбу против превара (ОЛАФ) и другим надлежним телима и службама Европске комисије, као и административне провере пријављених неправилности у поступању са финансијским средствима Европске уније. </p>
			<p class="clan">II. ЛИЦА И ТЕЛА ОДГОВОРНА ЗА ПРОГРАМЕ ПРЕКОГРАНИЧНЕ И ТРАНСНАЦИОНАЛНЕ САРАДЊЕ У РЕПУБЛИЦИ СРБИЈИ И ЗАЈЕДНИЧКА ТЕЛА ПРОГРАМА</p>
			<p class="bold">Одговорна лица и тела у Републици Србији</p>
			<p class="clan">Члан 3.</p>
			<p class="Basic-Paragraph">Одговорна лица и тела у оквиру система дељеног управљања програмима прекограничне и транснационалне сарадње у Републици Србији (у даљем тексту: програм) су:</p>
			<p class="Basic-Paragraph">1) Национални ИПА координатор;</p>
			<p class="Basic-Paragraph">2) Национално тело;</p>
			<p class="Basic-Paragraph">3) Тело за првостепену контролу. </p>
			<p class="bold">Национални ИПА координатор</p>
			<p class="clan">Члан 4.</p>
			<p class="Basic-Paragraph">Национални ИПА координатор јесте члан Владе, функционер кога поставља Влада или државни службеник на положају кога поставља Влада. </p>
			<p class="Basic-Paragraph">Националног ИПА координатора именује Влада. </p>
			<p class="Basic-Paragraph">Национални ИПА координатор одговоран је за свеукупан процес стратешког планирања, координацију програмирања, праћење спровођења, вредновање и извештавање о ИПА II помоћи, као и за сарадњу са Европском комисијом у вези са коришћењем ИПА II.</p>
			<p class="Basic-Paragraph">Национални ИПА координатор координира учешће Републике Србије у одговарајућим програмима прекограничне и транснационалне сарадње.</p>
			<p class="Basic-Paragraph">Стручне и административно-техничке послове за националног ИПА координатора за потребе програма прекограничне и транснационалне сарадње обавља Национално тело.</p>
			<p class="bold">Национално тело</p>
			<p class="clan">Члан 5.</p>
			<p class="Basic-Paragraph">Унутрашња јединица у министарству надлежном за послове европских интеграција обавља послове Националног тела. Националним телом руководи одговорно лице за послове Националног тела, кога именује Влада. </p>
			<p class="Basic-Paragraph">Национално тело: </p>
			<p class="Basic-Paragraph">1) пружа подршку управљачком телу у држави чланици ЕУ у припреми, спровођењу, праћењу, вредновању, извештавању и затварању програма;</p>
			<p class="Basic-Paragraph">2) организује рад на припреми програма и обезбеђивање учешћа релевантних институција у процесу припреме програма; </p>
			<p class="Basic-Paragraph">3) учествује у успостављању процедура и стара се да систем управљања и контроле функционише на територији Републике Србије;</p>
			<p class="Basic-Paragraph">4) обезбеђује средстава у буџету Републике Србије за национално суфинансирање и предфинансирање активности које се спроводе у оквиру приоритетне осе – техничка помоћ, као и трансфер свих или дела средстава управљачком телу, где је применљиво;</p>
			<p class="Basic-Paragraph">5) учествује у припреми предлога пројеката техничке помоћи и врши надзор над спровођењем пројеката техничке помоћи у сарадњи са надлежном институцијом партнерске земље;</p>
			<p class="Basic-Paragraph">6) обезбеђује средстава у буџету Републике Србије за предфинансирање дела доприноса ЕУ на нивоу програма и пренос тих средстава управљачком телу;</p>
			<p class="Basic-Paragraph">7) обезбеђује успостављања система контроле (првостепена контрола) за верификацију трошкова пројеката који се спроводе у оквиру програма прекограничне и транснационалне сарадње са земљама чланицама ЕУ, насталих на територији Републике Србије; </p>
			<p class="Basic-Paragraph">8) обезбеђује да се трошкови верификују у складу са правилима програма, националним законодавством и ЕУ регулативом кроз успостављање система контроле и надзором над његовим радом; </p>
			<p class="Basic-Paragraph">9) обезбеђује да се у случају недовољног броја контролора додатно ангажују контролори из средстава техничке помоћи на нивоу појединачног програма;</p>
			<p class="Basic-Paragraph">10) успоставља придружене канцеларије (антене) заједничког секретаријата, представништва,, националне контакт јединице и канцеларије програма на територији Републике Србије обухваћеној програмом, у складу са правилима утврђеним програмом;</p>
			<p class="Basic-Paragraph">11) одређује институционални састав представника заједничких одбора за праћење програма из Републике Србије и информисање управљачких тела програма о именованим представницима из Републике Србије у наведеним одборима;</p>
			<p class="Basic-Paragraph">12) именује свог представника у заједничким одборима за праћење програма прекограничне сарадње и представљање Републике Србије у одборима за праћење програма транснационалне сарадње;</p>
			<p class="Basic-Paragraph">13) обезбеђује учешће на састанцима чланова заједничких одбора за праћење из Републике Србије;</p>
			<p class="Basic-Paragraph">14)  разматра жалбе корисника бесповратних средстава са територије Републике Србије на сертификат о извршеној првостепеној контроли; </p>
			<p class="Basic-Paragraph">15) осигурава да се у случају неоправдано исплаћених или неутрошених средстава предузму претходне радње и покрену одговарајући поступци за повраћај средстава од стране надлежних институција против корисника у складу са националним законодавством; </p>
			<p class="Basic-Paragraph">16) обавља послове који се односе на рад Комисије за неправилности из члана 12. ове уредбе;</p>
			<p class="Basic-Paragraph">17) сарађује са АФКОС-ом у спречавању, утврђивању, евидентирању и поступању у случају неправилности и сумњи на превару;</p>
			<p class="Basic-Paragraph">18) извештава о неправилностима и сумњама на превару Европској комисији, Европској канцеларији за борбу против преваре као и релевантним институцијама у Републици Србији, као и државама чланицама ЕУ учесницама у програму у складу са чланом 8. ове уредбе; </p>
			<p class="Basic-Paragraph">19) прати и извршава препоруке по налазима ревизора;</p>
			<p class="Basic-Paragraph">20) доноси Приручник из члана 2. тачке 10. ове уредбе;</p>
			<p class="Basic-Paragraph">21) обавља друге послове утврђене финансијским споразумом, меморандумом о разумевању/меморандумом о спровођењу, радним процедурама и овом уредбом.</p>
			<p class="bold">Тело за првостепену контролу</p>
			<p class="clan">Члан 6.</p>
			<p class="Basic-Paragraph">Унутрашња јединица у министарству надлежном за послове финансија обавља послове Тела за првостепену контролу. </p>
			<p class="Basic-Paragraph">Тело за првостепену контролу обавља послове који се односе на:</p>
			<p class="Basic-Paragraph">1) верификацију (административну и на лицу места) законитости и оправданости трошкова пријављених од стране корисника бесповратних средстава са територије Републике Србије, насталих по основу операције у складу са правилима о прихватљивости трошкова на нивоу програма, применљивим националним законодавством, уговором о субвенцији и релевантним прописима ЕУ; </p>
			<p class="Basic-Paragraph">2) проверу исправности спроведених јавних набавки за потребе спровођења операција; </p>
			<p class="Basic-Paragraph">3) издавање сертификата о извршеној првостепеној контроли трошкова корисника бесповратних средстава са територије Републике Србије; </p>
			<p class="Basic-Paragraph">4) пријављивање неправилности надлежном телу; </p>
			<p class="Basic-Paragraph">5) сарадњу са релевантним органима државне управе и другим телима на нивоу појединачних програма; </p>
			<p class="Basic-Paragraph">6) обављање и других послова утврђених оперативним програмом и другим програмским документима и процедурама, финансијским споразумом, меморандумом о разумевању/меморандумом о спровођењу и радним процедурама. </p>
			<p class="Basic-Paragraph">Послове Тела за првостепену контролу обављају контролори функционално независни од свих осталих тела која учествују у управљању и/или спровођењу програма, одабиру и спровођењу операција програма, ревизији програма и који не могу бити именовани као чланови у заједнички одбор за праћење/одбор за праћење програма или заједнички надзорни одбор, где је применљиво. </p>
			<p class="Basic-Paragraph">Контролори издају сертификат о извршеној првостепеној контроли у складу са релевантним програмским правилима конкретног програма.</p>
			<p class="bold">Заједничка тела програма</p>
			<p class="italik">Заједнички одбор за праћење/Одбор за праћење програма</p>
			<p class="clan">Члан 7.</p>
			<p class="Basic-Paragraph">Заједнички одбор за праћење/Одбор за праћење програма прекограничне и транснационалне сарадње јесте тело које је одговорно за избор операција, праћење ефективности и квалитета припреме, спровођења, праћења и затварања програма и за доношење одлука и усвајања докумената у вези са тим.</p>
			<p class="Basic-Paragraph">Заједнички одбор за праћење програма прекограничне сарадње чине представници националних, регионалних и локалних органа управе, организација цивилног друштва и других релевантних институција/организација, као и представници Националног и управљачког тела у својству чланова, заменика и посматрача. </p>
			<p class="Basic-Paragraph">Одбор за праћење програма транснационалне сарадње чине представници националних тела држава учесница у програму, обавља послове из става 1 овог члана, а који се односе на транснационалне програме. </p>
			<p class="Basic-Paragraph">Национални ИПА координатор може учествовати у раду заједничког одбора за праћење/одбора за праћење програма у својству члана или посматрача.</p>
			<p class="italik">Заједнички секретаријат</p>
			<p class="clan">Члан 8.</p>
			<p class="Basic-Paragraph">Заједнички секретаријат је посебно тело које пружа административну и техничку подршку раду тела надлежних за управљање и/или спровођење програма, заједничком одбору за праћење/одбору за праћење, као административну помоћ потенцијалним подносиоцима предлога пројеката и стручну и административну помоћ корисницима бесповратних средстава приликом спровођења операција, и прати њихово спровођење у оквиру програма прекограничне/транснационалне сарадње. </p>
			<p class="Basic-Paragraph">Заједнички секретаријат се финансира из средстава техничке помоћи програма.</p>
			<p class="Basic-Paragraph">Заједнички секретаријa може имати придружену канцеларију (антену) или представништво у Републици Србији.</p>
			<p class="italik">Придружена канцеларија (антена) Заједничког секретаријата, Канцеларија програма, Национална контакт јединица</p>
			<p class="clan">Члан 9.</p>
			<p class="Basic-Paragraph">Придружена канцеларија (антена) Заједничког секретаријата и/или представништво и/или канцеларија програма или национална контакт јединица образује се на територији Републике Србије за сваки програм посебно у складу са правилима програма, које се финансирају из средстава техничке помоћи. </p>
			<p class="Basic-Paragraph">За потребе програма транснационалне сарадње успостављају се националне контакт јединице у Београду, са циљем да обезбеде представљање и координацију програма на територији Републике Србије, које се финансирају из средстава техничке помоћи.</p>
			<p class="italik">Група ревизора</p>
			<p class="clan">Члан 10.</p>
			<p class="Basic-Paragraph">Група ревизора пружа подршку Ревизорском телу програма у вршењу ревизије на целој територији програма и образује се за сваки програм посебно. Чланове Групе ревизора чине представници ревизорских тела држава учесница у датом програму. </p>
			<p class="clan">III. ЖАЛБЕ НА СЕРТИФИКАТ О ИЗВРШЕНОЈ ПРВОСТЕПЕНОЈ КОНТРОЛИ ТЕЛА ЗА ПРВОСТЕПЕНУ КОНТРОЛУ</p>
			<p class="clan">Члан 11. </p>
			<p class="Basic-Paragraph">Корисник бесповратних средстава са територије Републике Србије може упутити жалбу на сертификат о извршеној првостепеној контроли које издаје Тело за првостепену контролу, у складу са правилима програма прекограничне и транснационалне сарадње. </p>
			<p class="Basic-Paragraph">Национално тело разматра основаност жалбe, у складу са правилима о прихватљивости трошкова на нивоу програма, применљивим националним законодавством, уговором о бесповратној помоћи и релевантним прописима ЕУ. Одговорно лице за послове Националног тела одлучује о жалби и о томе обавештава заинтересоване стране, у складу са процедурама за рад Националног тела.</p>
			<p class="clan">IV. УПРАВЉАЊЕ НЕПРАВИЛНОСТИМА</p>
			<p class="bold">Неправилности</p>
			<p class="clan">Члан 12.</p>
			<p class="Basic-Paragraph">Неправилност у смислу ове уредбе јесте свако кршење одредаба важећих правила и уговора које је последица поступка или пропуста пословног субјекта, а које као последицу има, или би могло да има, задужење буџета ЕУ неоправданим трошковима.</p>
			<p class="Basic-Paragraph">Начин пријављивања и поступања у вези са неправилностима утврђује Национално тело у складу са процедурама за рад Националног тела.</p>
			<p class="Basic-Paragraph">Комисија за неправилности, коју образује министар надлежан за послове европских интеграција и утврђује састав и начин њеног рада, разматра пријаву сумње на неправилност, утврђује постојање, природу и тежину неправилности и доставља записник са предлогом закључка одговорном лицу за послове Националног тела. Комисија за неправилности може предложити и висину финансијских корекција у складу са одговарајућим правилима ЕУ, а узимајући у обзир природу и тежину неправилности. Одговорно лице за послове Националног тела одлучује о утврђеним неправилностима и о томе обавештава заинтересоване стране у складу са процедурама за рад Националног тела.</p>
			<p class="Basic-Paragraph">Ако се у поступку провере сумње на неправилности установи сумња на превару, проневеру или друго кажњиво дело, одговорно лице за послове Националног тела прослеђује релевантне информације надлежним органима у Републици Србији и Европској комисији, у сарадњи са АФКОС-ом.</p>
			<p class="Basic-Paragraph">Државни службеник, запослени или треће лице дужно је да пријави свако одступање, недоследност или кршење прописа које представља неправилност или изазива основану сумњу да је дошло до преваре. </p>
			<p class="Basic-Paragraph">Државни службеник и запослени у телима укљученим у спровођење програма, дужни су да потпишу изјаву да су упознати са појмом неправилности и са системом пријављивања неправилности и поступају у складу са њом.</p>
			<p class="Basic-Paragraph">Против државног службеника, запосленог или трећег лица које пријави неправилност у току спровођења програма не може се покренути дисциплински поступак, донети решење о престанку радног односа или отказ уговора о раду, нити предузети било која мера која негативно утиче на радно-правни статус по основу поднете пријаве о неправилности, у складу са Законом о Агенцији за борбу против корупције („Службени гласник РС”, бр. 97/08, 53/10, 66/11, 67/13, 112/13 и 8/15) и Правилником о заштити лица које пријави сумњу на корупцију („Службени гласник РС”, број 56/11) и другим прописима који се односе на заштиту узбуњивача. Идентитет државног службеника, запосленог или трећег лица које пријави сумњу на неправилност чува се у тајности, у складу са прописима.</p>
			<p class="Basic-Paragraph">Сви финансијски споразуми, као и програми и операције које из њих буду уследиле, подлежу надзору и контроли коју врши Европска комисија, укључујући и контроле које врши Европска канцеларија за борбу против превара (ОЛАФ). Адекватно овлашћени заступници или представници Европске комисије и Европске канцеларије за борбу против превара имају право да врше било које техничке и финансијске провере које Европска комисија или Европска канцеларија за борбу против превара могу сматрати неопходним за спровођење програма, операција, укључујући и посете на локацијама и у просторијама где се врше активности које се финансирају у оквиру програма. </p>
			<p class="bold">Повраћај средстава</p>
			<p class="clan">Члан 13.</p>
			<p class="Basic-Paragraph">Корисник бесповратних средстава или његов правни следбеник, дужан је да у складу са правилима програма, финансијског споразума и/или меморандума о разумевању/меморандума о спровођењу, као и уговора о субвенцији и споразума о партнерству у случају неоправдано исплаћених или неутрошених средстава у било које време током и након реализације програма или приликом ревизије, изврши њихов повраћај. </p>
			<p class="Basic-Paragraph">У случају да корисник бесповратних средстава одустане од спровођења пројекта или уговор буде прекинут из других разлога предвиђених уговором, дужан је да изврши повраћај свих средстава програма добијених по основу уговора до тренутка раскида уговора, у складу са захтевом добијеним од управљачког тела или водећег партнера.</p>
			<p class="Basic-Paragraph">Корисник бесповратних средстава на територији Републике Србије дужан је да изврши повраћај неоправдано исплаћених или неутрошених средстава управљачком телу или водећем кориснику. </p>
			<p class="Basic-Paragraph">У случају да корисник бесповратних средстава не изврши повраћај неоправдано исплаћених или неутрошених средстава, повраћај се врши из буџета Републике Србије, раздео министарства које је надлежно за европске интеграције у оквиру расположивих средстава на начин предвиђен процедурама за рад Националног тела, након чега ће се против корисника бесповратних средстава покренути поступак за регресирање у складу са националним законодавством. </p>
			<p class="clan">V. РЕВИЗИЈА ПРОГРАМА</p>
			<p class="clan">Члан 14.</p>
			<p class="Basic-Paragraph">Ревизија програма у смислу ове уредбе јесте провера делотворног функционисања система управљања и контроле, као и провера операција у оквиру програма у складу са међународним ревизорским стандардима. Ревизију програма врши Ревизорско тело програма уз помоћ Групе ревизора, Европска комисија и Европски ревизорски суд у складу са правилима програма. Послови ревизије могу бити делегирани независној ревизорској институцији.</p>
			<p class="Basic-Paragraph">Корисници бесповратних средстава су дужни да ревизорима обезбеде приступ радним просторијама и документацији која се односи на програме/операције, као и присуство лица задужених за спровођење активности. Документација у вези са спровођењем програма се чува у складу са одредбама потписаних финансијских споразума и уговора о субвенцији.</p>
			<p class="clan">VI. ТЕХНИЧКА ПОМОЋ ЗА СПРОВОЂЕЊЕ ПРОГРАМА ПРЕКОГРАНИЧНЕ И ТРАНСНАЦИОНАЛНЕ САРАДЊЕ СА ДРЖАВАМА ЧЛАНИЦАМА ЕУ</p>
			<p class="clan">Члан 15.</p>
			<p class="Basic-Paragraph">Средства техничке помоћи за спровођење програма која су одређена за сваки програм посебно користe се за финансирање трошкова насталих током спровођења планираних активности предвиђених у складу са правилима Европске уније, националним и програмским правилима. Ови трошкови односе се на припрему, спровођење, праћење, вредновање, информисање, комуникацију, решавање по жалбама, сумњама на неправилности, контролне, ревизорске и друге активности у вези са спровођењем програма.</p>
			<p class="Basic-Paragraph">Средствима техничке помоћи се обезбеђује несметано функционисање програмских тела (управљачко тело, сертификационо тело, ревизорско тело и група ревизора, Национално тело, и Тело за првостепену контролу) и заједничких тела програма (заједнички секретаријат, придружене канцеларије (антене) заједничког секретaријата, представништва, канцеларије програма и националне контакт јединице), као и ангажовање лица у поменутим телима у складу са правилима програма. </p>
			<p class="Basic-Paragraph">Расподелу средстава техничке помоћи одобрава Заједнички одбор за праћење/праћење на предлог управљачког тела.</p>
			<p class="clan">VII. ПРЕЛАЗНЕ И ЗАВРШНЕ ОДРЕДБЕ</p>
			<p class="bold">Примена уредбе</p>
			<p class="clan">Члан 16.</p>
			<p class="Basic-Paragraph">Одредбе ове уредбе сходно се примењују и на програме прекограничне и транснационалне сарадње са државама чланицама ЕУ, који се финансирају из инструмента за претприступну помоћ (ИПА) за период 2007–2013. године приликом поступања у вези са неправилностима и повраћајем неоправдано исплаћених или неутрошених средстава.</p>
			<p class="bold">Ступање уредбе на снагу</p>
			<p class="clan">Члан 17.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">05 број 110-4144/2018</p>
			<p class="potpis">У Београду, 10. маја 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

