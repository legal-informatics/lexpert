

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу чланa 27. став 7. Закона о трговачком бродарству („Службени гласник РС”, бр. 96/15 и 113/17 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), </p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о Фонду унутрашње пловидбе</p>
			<p class="centar">"Службени гласник РС", број 55 од 2. августа 2019.</p>
			<p class="clan">I. УВОДНЕ ОДРЕДБЕ</p>
			<p class="bold">Садржина уредбе</p>
			<p class="clan">Члан 1.</p>
			<p class="Basic-Paragraph">Овом уредбом прописује се организација и начин рада Фонда унутрашње пловидбе (у даљем тексту: Фонд), намене за које се користе средства Фонда, начин и сразмере плаћања доприноса у Фонд, услови за стављање у промет бродова на које се примењују мере за отклањање поремећаја на тржишту (правило „старо за ново”), услови за примену правила „старо за ново” на ограничени временски период са мерама за структурно побољшање флоте унутрашње пловидбе, начин утврђивања и износи сразмера старе и нове тонаже, висина наменских доприноса, период у којем се исплаћују премије за расходоване бродове, као и усклађени коефицијенти поравнања у складу са тонажом за сваки тип и категорију брода.</p>
			<p class="clan">Члан 2.</p>
			<p class="Basic-Paragraph">Поједини изрази употребљени у овој уредби имају следеће значење:</p>
			<p class="Basic-Paragraph">1) <span class="italik">б</span><span class="italik">род који превози суви терет </span>je брод који je регистрoван за превоз терета који није у течном стању;</p>
			<p class="Basic-Paragraph">2) <span class="italik">бродски простор </span>је простор на броду намењен за смештај терета;<span class="italik"> </span></p>
			<p class="Basic-Paragraph">3)<span class="italik"> бродар </span>је власник пловила, закупац, менаџер, који је као држалац пловила, носилац пловидбене одговорности;</p>
			<p class="Basic-Paragraph">4) <span class="italik">трговачка</span> <span class="italik">флота </span>обухвата  бродове и друга пловила, осим ратних пловила који су намењени за превоз робе у водном саобраћају. </p>
			<p class="bold">Примена уредбе</p>
			<p class="clan">Члан 3. </p>
			<p class="Basic-Paragraph">Ова уредба примењује се на теретне бродове, тегљаче и потискиваче који пружају услугу превоза робе на унутрашњим водним путевима за сопствене потребе или за изнајмљивање или уз накнаду, који су уписани у домаћи уписник бродова унутрашње пловидбе или, ако нису уписани, њима управља правно лице са пословном настаном у држави чланици Европске уније. </p>
			<p class="clan">Члан 4. </p>
			<p class="Basic-Paragraph">Ова уредба не примењује се на: </p>
			<p class="Basic-Paragraph">1) пловила која плове искључиво на државним водним путевима који нису повезани са водним путевима Европске уније;</p>
			<p class="Basic-Paragraph">2) пловила која због својих димензија не могу да напусте државне водне путеве на којима обављају превоз и не могу да уплове у водне путеве Европске уније, под условом да та пловила не представљају тржишну конкуренцију пловилима на које се односе мере за отклањање озбиљног поремећаја на тржишту;</p>
			<p class="Basic-Paragraph">3) пловила која плове искључиво на Дунаву, и његовим притокама, до Келхајма, без напуштања Дунава и његових притока;</p>
			<p class="Basic-Paragraph">4) потискиваче погонске снаге до 300 kW;</p>
			<p class="Basic-Paragraph">5) морско-речне бродове и потиснице поморског брода, које се користе искључиво у међународном или домаћем превозу током путовања које обухвата прелазак морског пута;</p>
			<p class="Basic-Paragraph">6) пловила која се користе искључиво за складиштење роба, као што је пловило које се користи за укрцавање и након тога искрцавање робе на истом месту;</p>
			<p class="Basic-Paragraph">7) техничке пловне објекте који се користе за обављање одређених техничких радова на унутрашњим водним путевима, као што су левак за пуњење пловила, понтони и други плутајући објекти под условом да се исти не користе за превоз робе;</p>
			<p class="Basic-Paragraph">8) скеле;</p>
			<p class="Basic-Paragraph">9) јавна пловила;</p>
			<p class="Basic-Paragraph">10) пловила носивости до 450 t.</p>
			<p class="clan">II.  ОРГАНИЗАЦИЈА И НАЧИН РАДА ФОНДА</p>
			<p class="bold">Организација и начин рада Фонда</p>
			<p class="clan">Члан 5.</p>
			<p class="Basic-Paragraph">У случaју озбиљног поремећаја на тржишту унутрашње пловидбе примењују се мере за отклањање поремећаја на тржишту унутрашње пловидбе у складу са законом којим се уређује трговачко бродарство.</p>
			<p class="Basic-Paragraph">Мере из става 1. овог члана подразумевају увођење правила „старо за ново” на ограничени временски период у циљу спречавања или отежавања појаве вишка понуде над потражњом бродског простора на тржишту унутрашње пловидбе, као и друге могуће мере за структурно побољшање флоте утврђене овом уредбом, као што су исплата премија за расходована пловила која се плаћају из Фонда и друге мере у складу са законом којим се уређује трговачко бродарство.</p>
			<p class="Basic-Paragraph">Послове Фонда, чије оснивање је прописано законом којим се уређује трговачко бродарство, који се односе на структурно побољшање флоте у области унутрашње пловидбе, спровођење и примену мера за отклањање поремећаја на тржишту унутрашње пловидбе, као и послове који се односе на обезбеђивање средства за отклањања озбиљног поремећаја на тржишту, обавља Фонд за развој Републике Србије који је основан у складу са законом којим се уређује положај, начин финансирања, послови, управљање, контрола рада и надзор и друга питања од значаја за Фонд за развој Републике Србије.  </p>
			<p class="bold">Средства фонда</p>
			<p class="clan">Члан 6.</p>
			<p class="Basic-Paragraph">Средства за рад која су потребна за обављање послова Фонда обезбеђују се из наменских доприноса које плаћају власници бродова који су уписани у домаћи уписник бродова унутрашње пловидбе који пуштају у рад бродове у односу на које се предузимају мере за отклањање озбиљног поремећаја на тржишту и наменским доприносима који се остварују у случају озбиљних поремећаја на тржишту у складу са законом којим се уређује трговачко бродарство.</p>
			<p class="Basic-Paragraph">За пловила која нису уписана у домаћи уписник бродова унутрашње пловидбе чији су власници бродари са седиштем у држави чланици Европске уније  доприноси из става 1. овог члана уплаћује се у фонд државе у којој  бродар има седиште.</p>
			<p class="clan">Члан 7.</p>
			<p class="Basic-Paragraph">Средства из члана 6. ове уредбе која уплате власници бродова искључиво се користе за исплате премија власницима бродова за трајно искључење бродова из послова превоза робе, модернизацију или реконструкцију бродова. Средства Фонда се могу користити и за реализацију промоције речног транспорта и друге активности које омогућавају модернизацију трговачке флоте Републике Србије.</p>
			<p class="clan">Члан 8.</p>
			<p class="Basic-Paragraph">Фонд у обављању својих послова, а нарочито у коришћењу средстава примењује  принцип објективности и одговорности, међународно признате праксе и јавности у раду приликом доношења одлука.</p>
			<p class="bold">Рачуни фонда</p>
			<p class="clan">Члан 9.</p>
			<p class="Basic-Paragraph">Фонд има три одвојена рачуна, и то: за бродове која превозе суви терет, за танкере и за потискиваче, односно тегљаче.</p>
			<p class="Basic-Paragraph">За одвојене рачуне из става 1. овог члана обезбеђује се међусобна финансијска подршка без обзира за које бродове су уплаћени доприноси како би се обезбедило једнако поступање за све власнике бродова на које се примењује ова уредба. </p>
			<p class="Basic-Paragraph">Средства фонда се могу користити и у случају предузимања мера намењених за спречавање новог повећања превозних могућности које су понуђене на тржишту  унутрашње пловидбе.</p>
			<p class="clan">III. УСЛОВИ ЗА СТАВЉАЊЕ У ПРОМЕТ БРОДОВА</p>
			<p class="bold">Услови за стављање у промет бродова</p>
			<p class="clan">Члан 10.</p>
			<p class="Basic-Paragraph">Бродове из члана 4. тач. 1)–3) ове уредбе без обзира да ли су новоизграђени, увезени из друге државе или се намеравају повући из пловидбе, власници бродова могу ставити у промет (правило „старо за ново”), под следећим условима:</p>
			<p class="Basic-Paragraph">1) да расходују тонажу без накнаде за расходовање, у износу одређеном овом уредбом за стару или нову тонажу; или </p>
			<p class="Basic-Paragraph">2) да уплате у Фонд за нове бродове или по избору власника брода, посебан допринос у износу одређеним у складу са чл. 12. и 13. ове уредбе или ако власник расходује тонажу мању од прописаног износа, уплати разлику тонаже између новог и расходованог брода.</p>
			<p class="Basic-Paragraph">Услови из става 1. овог члана примењују се и на повећaње капацитета  који је резултат реконструкције брода или замене мотора.</p>
			<p class="Basic-Paragraph">Власници изграђених или увезених бродова дужни су да пре градње или увоза, односно шест месеци пре стављања у промет тих бродова о томе обавесте Фонд.</p>
			<p class="bold">Посебни доприноси </p>
			<p class="clan">Члан 11.</p>
			<p class="Basic-Paragraph">Посебни доприноси за расходоване бродове одређују се за теретне бродове на основу носивости брода, а за потискиваче, односно тегљаче на основу снаге погонског уређаја.</p>
			<p class="Basic-Paragraph">Посебни доприноси за расходоване бродове изражавају се у еврима у динарској противвредности која се обрачунава по званичном средњем девизном курсу Народне банке Србије на дан када је допринос уплаћен, односно исплаћена премија. </p>
			<p class="bold">Висина доприноса</p>
			<p class="clan">Члан 12.</p>
			<p class="Basic-Paragraph">Висина доприноса из члана 11. ове уредбе одређују се за бродове за превоз сувог терета, танкере и потискиваче, односно тегљаче.</p>
			<p class="Basic-Paragraph">Посебни доприноси за различите типове и категорије бродова износе између 70% и 115% од следећих стопа:</p>
			<p class="Basic-Paragraph">1) теретни бродови за превоз сувог терета:</p>
			<p class="Basic-Paragraph">(1) са сопственим погоном: 120 евра по тони,</p>
			<p class="Basic-Paragraph">(2) без сопственог погона – потисница: 60 евра по тони,</p>
			<p class="Basic-Paragraph">(3) без сопственог погона – тегљеница: 43 евра по тони;</p>
			<p class="Basic-Paragraph">2) танкери:</p>
			<p class="Basic-Paragraph">(1) са сопственим погоном: 216 евра по тони, </p>
			<p class="Basic-Paragraph">(2) без сопственог погона – потисница: 108 евра по тони,</p>
			<p class="Basic-Paragraph">(3) без сопственог погона – тегљеница: 39 евра по тони;</p>
			<p class="Basic-Paragraph">3) потискивачи, односно тегљачи: 180 евра по kW са линeарним повећањем до 240 евра по kW при чему је снага погонског уређаја једнака или већа од 1.000 kW.</p>
			<p class="bold">Смањење доприноса</p>
			<p class="clan">Члан 13.</p>
			<p class="Basic-Paragraph">Висина доприноса из члана 12. ове уредбе смањује се у зависности од врсте брода, његове носивости или јачине погонске снаге:</p>
			<p class="Basic-Paragraph">1) за бродове носивости мање од 450 t, максималне стопе за посебне доприносе умањују се – за 30%;</p>
			<p class="Basic-Paragraph">2) за бродове чија је носивост од 450 t до 650 t максималне стопе за посебне доприносе умањују се – за 0,15% по свакој тони, за који је носивост брода мања од 650 t;</p>
			<p class="Basic-Paragraph">3) за бродове чија је носивост од 650 t до 1.650 t максималне стопе за посебне доприносе  показиваће линеарно повећање од 100% до 115%;</p>
			<p class="Basic-Paragraph">4) за бродове носивости веће од 1.650 t максималне стопе за посебне доприносе остају  на 115%;</p>
			<p class="Basic-Paragraph">5) за бродове са сопственим погоном слабијим од 30 kW – за 30%.</p>
			<p class="bold">Сразмера нове и старе тонаже (еквивалентна тонажа) </p>
			<p class="clan">Члан 14.</p>
			<p class="Basic-Paragraph">Власницима бродова који ставе у употребу бродове из члана 10. став 1. ове уредбе и расходују односно повуку из употребе један или више бродова, одређује се еквивалентна тонажа која се узима у обзир у складу са следећим коефицијентима прилагођавања:</p>
			<p class="Basic-Paragraph">1) теретни бродови за превоз сувог терета:</p>
			<p class="Basic-Paragraph">(1) са сопственим погоном преко 650 t: 1,00 евро по тони, </p>
			<p class="Basic-Paragraph">(2) без сопственог погона – потиснице преко 650 t: 0,50 евра по тони,</p>
			<p class="Basic-Paragraph">(3) без сопственог погона преко 650 t: 0,36 евра по тони;</p>
			<p class="Basic-Paragraph">2) танкери:</p>
			<p class="Basic-Paragraph">(1) са сопственим погоном преко 650 t: 1,00 евро по тони, </p>
			<p class="Basic-Paragraph">(2) без сопственог погона – потиснице преко 650 t: 0,50 евра по тони,</p>
			<p class="Basic-Paragraph">(3) без сопственог погона – тегљеница преко 650 t: 0,18 евра по тони;</p>
			<p class="Basic-Paragraph">3) потискивачи, односно тегљачи: 0,4 евра по kW.</p>
			<p class="bold">Смањење коефицијената   </p>
			<p class="clan">Члан 15.</p>
			<p class="Basic-Paragraph">Коефицијенти из члана 14. ове уредбе смањују се у зависности од врсте брода, његове носивости или јачине погонске снаге.</p>
			<p class="Basic-Paragraph">За бродове носивости мање од 450 t, коефицијенти наведени у ставу 1. овог члана смањују се за 30%. За бродове носивости од 450 t до 650 t, коефицијенти се смањују за 0,15% за сваку тону, при чему је носивост таквог брода мања од 650 t. За бродове носивости од 650 t до 1.650 t, коефицијенти се линеарно повећавају од 100 до 115%.</p>
			<p class="bold">Правило „старо за ново”</p>
			<p class="clan">Члан 16.</p>
			<p class="Basic-Paragraph">Правило „старо за ново” примењује се на бродове из члана 10. став 1. ове уредбе за превоз сувог терета, при чему је сразмера старе и нове тонаже 0:1.</p>
			<p class="Basic-Paragraph">Правило из става 1. овог члана примењује се и на танкере, а сразмера старе и нове тонаже је 0:1, као и на потискиваче, односно тегљаче чији је однос 0:1.</p>
			<p class="Basic-Paragraph">Правило из става 1. овог члана примењује се док се однос старе и нове тонаже не изједначе, после чега то правило постаје резервни механизам који се може поново активирати на одређени временски период у случају озбиљног поремећаја на тржишту.</p>
			<p class="bold">Могућност избора уплате посебног доприноса</p>
			<p class="clan">Члан 17.</p>
			<p class="Basic-Paragraph">Власник брода има могућност избора између уплате посебног доприноса или расходовања старе тонаже било у време наручивања градње новог брода или у време увоза брода, под условом да се брод од тренутка изградње, односно увоза у року од 12 месеци стави у промет или стави у промет нови или увезени брод.</p>
			<p class="Basic-Paragraph">Избор времена из става 1. овог члана наводи се у време наручивања градње или увоза брода.</p>
			<p class="Basic-Paragraph">Брод који је предвиђен за расходовање у погледу компензацијске тонаже расходује се пре стављања у промет новог брода.</p>
			<p class="Basic-Paragraph">Власници бродова који се стављају у промет и који су расходовали већу тонажу од оне коју је потребно расходовати, не добијају премију за тај вишак.</p>
			<p class="bold">Употреба брода који је трајно повучен из пловидбе</p>
			<p class="clan">Члан 18.</p>
			<p class="Basic-Paragraph">Изузетно се може дозволити  употреба брода који је трајно повучен са тржишта у случају кад се тим бродом више не обавља превоз робе, већ се исти користи у хуманитарне сврхе, за потребе музеја, ако су проглашени културним добром, а не користе се за превоз робе или у случају када се дају на располагање за потребе државних органа који служи искључиво у непривредне сврхе.</p>
			<p class="Basic-Paragraph">У случају да се дозволи употреба бродова из става 1. овог члана министарство надлежно за послове саобраћаја (у даљем тексту: Министарство) обавештава о томе Европску комисију. </p>
			<p class="Basic-Paragraph">Изузетно се може дозволити и употреба специјалних бродова који су намењени за превоз једне врсте робе и технички нису способни за превоз друге врсте робе под условом да не постоји могућност превоза такве појединачне врсте робе бродовима без посебне техничке оспособљености и да власници бродова дају писану изјаву да се тим бродовима не превози ни једна друга врста робе, све док се примењује правило „старо за ново”.</p>
			<p class="bold">Премије за предузимање мера </p>
			<p class="clan">Члан 19.</p>
			<p class="Basic-Paragraph">На предлог свих власника који уплаћују доприносе за расходовање бродова,  премије за бродове могу се исплаћивати и за предузимање мера које се односе на: </p>
			<p class="Basic-Paragraph">1) олакшавање бродарима у унутрашњој пловидби који напуштају делатност превоза с циљем престанка бављења пословима превоза или преласка на другу привредну делатност; </p>
			<p class="Basic-Paragraph">2) организацију програма стручног оспособљавања или преквалификације чланова посаде укључујући  чланове посаде и власнике бродова, односно бродаре који престају да раде у делатности превоза у унутрашњој пловидби и пружање одговарајуће информације о тим програмима;</p>
			<p class="Basic-Paragraph">3) унапређење стручне оспособљености у области унутрашње пловидбе и познавање логистике у циљу развоја и будућности струке; </p>
			<p class="Basic-Paragraph">4) подстицање власника, односно бродара да се придруже удружењима и ојачају организације које се баве превозом;</p>
			<p class="Basic-Paragraph">5) подстицање на вршење реконструкције бродова како би се пратио технички напредак с циљем побољшања услова рада, здравствене заштите и повећања безбедности; </p>
			<p class="Basic-Paragraph">6) подстицање вршења реконструкције бродова како би се пратио технички напредак који се односи на смањење загађења животне средине, односно еколошки прихватљиве бродове;</p>
			<p class="Basic-Paragraph">7) подстицање повећање употребе средстава Фонда и других доступних финансијских инструмената. </p>
			<p class="bold">Премије за расходоване бродове</p>
			<p class="clan">Члан 20.</p>
			<p class="Basic-Paragraph">У случају озбиљних поремећаја на тржишту, предузимају се и посебне мере  намењене за спречавање сваког новог повећања превозних капацитета, као и поново активира правило „старо за ново” на ограничени временски период, уз приложене мере структурног побољшања или без њих.</p>
			<p class="Basic-Paragraph">У оквиру тих мера структурног побољшања, власници бродова из члана 3. ове уредбе чији се бродови расходују, односно, ако је труп брода у потпуности уништен, или у случају бродова са сопственим погоном ако је уништен труп или мотор, могу добити премију за расходовани брод у висини прописаној овом уредбом под условом да за то постоје финансијска средства.</p>
			<p class="Basic-Paragraph">Премија из става 2. овог члана се одобрава само за бродове који су у добром радном стању за које власник поднесе доказе да су део активне трговачке флоте, и то:</p>
			<p class="Basic-Paragraph">1) брод за који власник достави важеће сведочанство о способности брода за пловидбу и важеће сведочанство о баждарењу издата од стране Управе за утврђивање способности бродова за пловидбу и одобрење за обављање делатности возара унутрашње пловидбе издато од Министарства;</p>
			<p class="Basic-Paragraph">2) извод из бродског дневника којим се доказује да је брод обавио најмање десет пловидби у року од 24 месеца пре подношења захтева за премију за расходовани брод, оверен од стране надлежне лучке капетаније. Под пловидбом се подразумева  комерцијални превоз на уобичајеној удаљености за превоз исте врсте роба (више од 50 km) и превоз количине терета који у односу на капацитет носивости брода износи најмање 70%.</p>
			<p class="Basic-Paragraph">У случају сумње да је брод за који је поднет захтев за премију за расходовани брод у добром стању, може се затражити процена признатог класификационог друштва о техничком стању брода за превоз робе. Уколико брод не испуњава овај захтев власник брода нема право на исплату премије. </p>
			<p class="clan">Члан 21.</p>
			<p class="Basic-Paragraph">Власници бродова немају право на премију за бродове које, као резултат бродолома или неког другог претрпљеног оштећења, није више могуће поправити или чији су трошкови поправки виши од премије за расходоване бродове.</p>
			<p class="bold">Исплата премија</p>
			<p class="clan">Члан 22.</p>
			<p class="Basic-Paragraph">Поступак за исплату премија покреће се по захтеву власника брода. Власници бродова подносе захтев Фонду за исплату премије уз који прилажу извод из уписника бродова унутрашње пловидбе надлежне лучке капетаније и документацију из члана 20. став 3. ове уредбе. </p>
			<p class="Basic-Paragraph">Одлуку о исплати премија за расходоване бродове доноси Фонд, на предлог више од половине власника бродова који уплаћују доприносе за бродове. </p>
			<p class="Basic-Paragraph">Премије се уплаћују на наменски рачун корисника премије отворен код  пословне банке.</p>
			<p class="clan">IV. ИЗВЕШТАВАЊЕ ФОНДА</p>
			<p class="clan">Члан 23.</p>
			<p class="Basic-Paragraph">Фонд је дужан да Министарству до 1. марта текуће године достави информације за претходну годину које се односе на приходе Фонда у претходној години који су намењени за исплату премија или мера предвиђених чланом 19. ове уредбе, финансијске обавезе које је Фонд имао током претходне године у погледу премија за расходовање бродова или мера предвиђених чланом 19. ове уредбе и суфицит Фонда на дан 1. јануар претходне године, који потиче од прихода намењених за исплату премије за расходовање бродова  или мера предвиђених чланом 19. ове уредбе.</p>
			<p class="Basic-Paragraph">Министарство ће обавестити Европску комисију једном годишње о свим битним информацијама о напретку програма „старо за ново” и о финансијском стању у Фонду у делу који се односи на доприносе и исплату премија за бродове. </p>
			<p class="bold">Усклађеност са прописима Европске уније</p>
			<p class="clan">Члан 24.</p>
			<p class="Basic-Paragraph">Ова уредба је усклађена са свим начелима и битним захтевима из Уредбе Савета (ЕЗ) бр. 718/1999 од 29. марта 1999. о политици Заједнице у односу на капацитет флоте с циљем промоције превоза унутрашњим пловним путевима и Уредбе Комисије (ЕЗ) бр. 181/2008 од 28. фебруара 2008. о утврђивању одређених мера за спровођење Уредбе Савета (ЕЗ) бр. 718/1999 од 29. марта 1999. о политици Заједнице у односу на капацитет флоте с циљем промоције превоза унутрашњим пловним путевима.</p>
			<p class="clan">V.  ЗАВРШНА ОДРЕДБА</p>
			<p class="clan">Члан 25. </p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”, а примењиваће се од дана пријема Републике Србије у пуноправно чланство Европске уније.</p>
			<p class="potpis">05 број 110-7767/2019<span class="bold"> </span></p>
			<p class="potpis">У Београду, 1. августа 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

