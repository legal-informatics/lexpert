

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="nevazeciakt">Неважећи акт</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">На основу члана 28. став 5. Закона о туризму („Службени гласник РСˮ, бр. 36/09, 88/10, 99/11 – др. закон, 93/12, 84/15 и 83/18 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о условима и начину доделе и коришћења средстава за подстицање унапређења туристичког промета домаћих туриста на територији Републике Србије</p>
			<p class="centar">"Службени гласник РС", број 104 од 28. децембра 
			2018.</p>
			<p class="clan">Члан 1.</p>
			<p class="Basic-Paragraph">Овом уредбом утврђују се услови и начин доделе и коришћења средстава за подстицање унапређења туристичког промета домаћих туриста на територији Републике Србије (у даљем тексту: подстицање развоја домаћег туризма).</p>
			<p class="clan">Члан 2.</p>
			<p class="Basic-Paragraph">Подстицање развоја домаћег туризма спроводи се кроз доделу ваучера за субвенционисано коришћење услуге смештаја у угоститељским објектима (у даљем тексту: ваучер), у трајању од најмање пет ноћења, изван пребивалишта корисника ваучера. </p>
			<p class="Basic-Paragraph">Ваучер се може користити на територији Републике Србије, изузимајући територију градова Београда и Новог Сада (изузеће се не односи на здравствене установе које организују боравак и пружају услуге превенције, лечења и рехабилитације, а пружају услуге смештаја и исхране трећим лицима у складу са прописима којима се уређује област туризма и угоститељства, а које се налазе на територији ових градова).</p>
			<p class="clan">Члан 3.</p>
			<p class="Basic-Paragraph">Услуге смештаја из члана 2. ове уредбе пружају привредни субјекти, друга правна лица, здравствене установе које организују боравак и пружају услуге превенције, лечења и рехабилитације, а пружају услуге смештаја и исхране трећим лицима у складу са прописима којима се уређује област туризма и угоститељства, као и физичка лица која пружају угоститељске услуге у категорисаним објектима домаће радиности и сеоског туристичког домаћинства, а у којима се угоститељска делатност обавља у складу са прописима којима се уређује област туризма и угоститељства (у даљем тексту: Угоститељ).</p>
			<p class="Basic-Paragraph">По завршетку коришћења услуга смештаја Угоститељ, односно локална туристичка организација, привредни субјект или друго правно лице са којим физичко лице има закључен уговор, јe у обавези да кориснику ваучера изда фискални исечак за пружене услуге.</p>
			<p class="Basic-Paragraph">Фискални исечак из става 2. овог члана мора да садржи све елементе прописане Законом о фискалним касама („Службени гласник РСˮ, бр. 135/04 и 93/12), као и износ боравишне таксе ослобађања од њеног плаћања или умањења, у складу са прописима којима се уређује област туризма и угоститељства.</p>
			<p class="clan">Члан 4.</p>
			<p class="Basic-Paragraph">Корисници ваучера у смислу ове уредбе су:</p>
			<p class="Basic-Paragraph">1) корисници права на пензију;</p>
			<p class="Basic-Paragraph">2) незапослена лица из евиденције Националне службе за запошљавање и друга лица на евиденцији Националне службе за запошљавање (корисници посебне новчане накнаде и привремене накнаде);</p>
			<p class="Basic-Paragraph">3) корисници права на додатак за помоћ и негу другог лица, који то право остварују у складу са законом којим се уређује социјална заштита;</p>
			<p class="Basic-Paragraph">4) корисници права на додатак за помоћ и негу другог лица, који то право остварују у складу са законом којим се уређује пензијско и инвалидско осигурање; </p>
			<p class="Basic-Paragraph">5) радно ангажована лица са примањима, која не прелазе износ од 60.000 динара месечно;</p>
			<p class="Basic-Paragraph">6) ратни војни инвалиди и цивилни инвалиди рата са примањима, која не прелазе износ од 60.000 динара месечно;</p>
			<p class="Basic-Paragraph">7) корисници права на накнаду на породичну инвалиднину по палом борцу;</p>
			<p class="Basic-Paragraph">8) носиоци активног породичног пољопривредног газдинства који су се изјаснили да се баве искључиво пољопривредом, уписани у Регистар пољопривредних газдинстава у складу са Законом о пољопривреди и руралном развоју („Службени гласник РСˮ, бр. 41/09, 10/13 – др. закон и 101/16).</p>
			<p class="Basic-Paragraph">Корисник ваучера може остварити право на субвенционисано коришћење услуга смештаја у угоститељским објектима само по једном основу из става 1. овог члана.</p>
			<p class="Basic-Paragraph">Корисник ваучера је дужан да ваучер користи лично, искључиво за услуге смештаја на начин прописан овом уредбом. </p>
			<p class="clan">Члан 5.</p>
			<p class="Basic-Paragraph">Подстицање развоја домаћег туризма спроводи Министарство трговине, туризма и телекомуникација (у даљем тексту: Министарство), у сарадњи са Министарством финансија, Министарством за рад, запошљавање, борачка и социјална питања, центрима за социјални рад, филијалама Републичког фонда за пензијско и инвалидско осигурање, Националном службом за запошљавање, Централним регистром обавезног социјалног осигурања, Министарством пољопривреде, шумарства и водопривреде – Управом за аграрна плаћања и Јавним предузећем „Пошта Србије”, Београд (у даљем тексту: Пошта Србије ).</p>
			<p class="clan">Члан 6.</p>
			<p class="Basic-Paragraph">Министарство објављује обавештење којим се позивају Угоститељи да се пријаве ради реализације шеме доделе ваучера корисницима.</p>
			<p class="Basic-Paragraph">Пријаву за учешће у реализацији шеме доделе ваучера корисницима (у даљем тексту: пријава за учешће), Министарству подносе Угоститељи писаним путем.</p>
			<p class="Basic-Paragraph">Пријава за учешће садржи нарочито:</p>
			<p class="Basic-Paragraph">1) пословно име привредног субјекта, правног лица, односно име и презиме физичког лица, из члана 3. ове уредбе;</p>
			<p class="Basic-Paragraph">2) матични број и ПИБ за привредне субјекте или правна лица, односно ЈМБГ за остала физичка лица, као и матични број и ПИБ привредног субјекта или правног лица са којим физичко лице има закључен уговор и преко кога пружа угоститељске услуге;</p>
			<p class="Basic-Paragraph">3) седиште, односно адресу Угоститеља (улица, број, место, поштански број, општина);</p>
			<p class="Basic-Paragraph">4) податке о угоститељском објекту (назив, врста, адреса, а за категорисане објекте и категорија и број решења о разврставању у категорију, као и број и структура расположивих лежаја, односно податак о укупним смештајним капацитетима);</p>
			<p class="Basic-Paragraph">5) телефон;</p>
			<p class="Basic-Paragraph">6) е-маил адресу;</p>
			<p class="Basic-Paragraph">7) податке о контакт особи.</p>
			<p class="Basic-Paragraph">Уз пријаву за учешће потребно је обезбедити следећа документа:</p>
			<p class="Basic-Paragraph">1) копију решења о упису привредног субјекта, односно правног лица у одговарајући регистар;</p>
			<p class="Basic-Paragraph">2) копију решења о разврставању у категорију за категорисане објекте (угоститељи/физичка лица); </p>
			<p class="Basic-Paragraph">3) копију одобрења министра надлежног за послове туризма, за здравствену установу из члана 3. став 1. ове уредбе;</p>
			<p class="Basic-Paragraph">4) копију решења о упису у одговарајући регистар привредног субјекта или правног лица са којим физичко лице из члана 3. став 1. ове уредбе има закључен уговор и преко кога пружа угоститељске услуге, као и копију уговора са привредним субјектом или правним лицем, на основу кога физичко лице пружа угоститељске услуге. </p>
			<p class="Basic-Paragraph">За сваки објекат који Угоститељ ставља у функцију реализације шеме доделе ваучера подноси се посебна пријава.</p>
			<p class="Basic-Paragraph">Подаци из пријава и документа из става 3. oвог члана морају да буду тачни и истинити. </p>
			<p class="Basic-Paragraph">Угоститељ је у обавези да писаним путем информише Министарство о свим статусним и другим променама у току периода трајања шеме доделе ваучера, о чему прилаже одговарајуће доказе. </p>
			<p class="Basic-Paragraph">У случају повећања смештајних капацитета угоститељ је дужан да пре њиховог стављања у функцију поступи на начин прописан ставом 7. овог члана. </p>
			<p class="Basic-Paragraph">Министарство сачињава листу Угоститеља који су испунили услове за реализацију шеме доделе ваучера и објављује је на званичној интернет презентацији Министарства.</p>
			<p class="Basic-Paragraph">Уколико у току периода трајања шеме доделе ваучера Угоститељ престане да испуњава услове прописане законом и овом уредбом, у обавези је да од дана престанка испуњења услова, обустави реализацију доделе ваучера. </p>
			<p class="Basic-Paragraph">Министарство у случају из става 10. овог члана може по службеној дужности брисати угоститеља са листе Угоститеља. </p>
			<p class="Basic-Paragraph">По поновном испуњењу прописаних услова и уз обезбеђивање релевантне документације, Угоститељ може бити враћен на листу Угоститеља.</p>
			<p class="clan">Члан 7.</p>
			<p class="Basic-Paragraph">По објављивању листе Угоститеља из члана 6. став 9. ове уредбе, Министарство објављује обавештење за подношење пријава за доделу ваучера (у даљем тексту: пријава).</p>
			<p class="Basic-Paragraph">Лице које испуњава услове из члана 4. ове уредбе врши резервацију смештаја код Угоститеља са објављене листе, на основу чега Угоститељ издаје потврду о резервацији.</p>
			<p class="Basic-Paragraph">Лице из става 2. овог члана подноси пријаву, која садржи нарочито:</p>
			<p class="Basic-Paragraph">1) име и презиме подносиоца пријаве;</p>
			<p class="Basic-Paragraph">2) ЈМБГ;</p>
			<p class="Basic-Paragraph">3) адресу пребивалишта или привременог боравишта корисника ваучера на коју се врши достава ваучера;</p>
			<p class="Basic-Paragraph">4) контакт телефон;</p>
			<p class="Basic-Paragraph">5) назив угоститељског објекта за који је извршена резервација;</p>
			<p class="Basic-Paragraph">6) период резервације смештаја;</p>
			<p class="Basic-Paragraph">7) податак о оствареном праву из члана 4. ове уредбе.</p>
			<p class="Basic-Paragraph">Лице из става 2. овог члана уз пријаву ставља на увид личну карту или пасош, као и потврду о извршеној резервацији. </p>
			<p class="Basic-Paragraph">Лице из члана 4. став 1. тачка 1) ове уредбе ставља на увид оригинал пензионог чека или решење о оствареном праву на пензију.</p>
			<p class="Basic-Paragraph">Изузетно, корисник права на пензију из иностранства подноси оригинални документ који издаје банка са територије Републике Србије, а којим се потврђује новчани прилив по основу оствареног права на пензију. </p>
			<p class="Basic-Paragraph">Лице из члана 4. став 1. тачка 5) ове уредбе ставља на увид оригинал потврде о запослењу и оствареној заради исплаћеној у месецу који претходи месецу у коме се подноси пријава, коју издаје послодавац или исплатни листић за зараду исплаћену у месецу који претходи месецу у коме се подноси пријава.</p>
			<p class="Basic-Paragraph">Лице из става 2. овог члана пријаву подноси лично и ставља на увид, односно прилаже потребну документацију.</p>
			<p class="Basic-Paragraph">Изузетно, за лица из члана 4. став 1. тач. 3), 4), 6) и 7) ове уредбе, подношење пријаве и стављање на увид потребне документације може извршити друго лице.</p>
			<p class="Basic-Paragraph">За малолетно или пословно неспособно лице, које испуњава услов из члана 4. ове уредбе, пријаву подноси законски заступник (родитељ, односно старатељ). </p>
			<p class="Basic-Paragraph">Подносилац пријаве стиче право на доделу ваучера, ако је услов из члана 4. ове уредбе остварио даном подношења пријаве.</p>
			<p class="Basic-Paragraph">Пријава се попуњава на обрасцу „Пријава за доделу ваучера за субвенционисано коришћење услуга смештаја у угоститељским објектима у 2019. години”, који је одштампан уз ову уредбу и чини њен саставни део.</p>
			<p class="clan">Члан 8.</p>
			<p class="Basic-Paragraph">Подношење пријаве и њихово евидентирање путем наменске апликације врши се преко шалтера Поште Србије.</p>
			<p class="Basic-Paragraph">Лице из члана 7. ст. 2, 9. и 10. ове уредбе након подношења пријаве и потребне документације, односно стављања на увид потребне документације, својеручно потписује потврду о евидентирању пријаве, коју издаје Пошта Србије и која садржи изјаву да су подаци унети у пријаву, као и подаци из потврде тачни и истинити.</p>
			<p class="Basic-Paragraph">Поднете, односно евидентиране пријаве и издате потврде о евидентирању из ст. 1. и 2. овог члана хронолошки се одлажу и чувају 18 месеци у Пошти Србије, сагласно листи категорија регистратурског материјала са роковима чувања Поште Србије.</p>
			<p class="Basic-Paragraph">Пошта Србије ће након спроведеног пријема пријава Министарству, као и другим институцијама из члана 9. ст. 1–3. ове уредбе омогућити приступ евидентираним пријавама по категоријама подносилаца пријава, преко свог FTP сервера.</p>
			<p class="clan">Члан 9.</p>
			<p class="Basic-Paragraph">Проверу испуњености услова за доделу ваучера за лица из члана 4. став 1. тач. 1)–4), 6) и 7) ове уредбе, врши Министарство за рад, запошљавање, борачка и социјална питања, преко Републичког фонда за пензијско и инвалидско осигурање, Националне службе за запошљавање, центара за социјални рад и јединствене матичне евиденције корисника борачко-инвалидске заштите.</p>
			<p class="Basic-Paragraph">Проверу испуњености услова за доделу ваучера за лица из члана 4. став 1. тачка 5) ове уредбе, у вези са статусом запосленог, врши Министарство финансија преко Централног регистра обавезног социјалног осигурања.</p>
			<p class="Basic-Paragraph">Проверу испуњености услова за доделу ваучера за лица из члана 4. став 1. тачка 8) ове уредбе, врши Министарство пољопривреде, шумарства и водопривреде преко Управе за аграрна плаћања.</p>
			<p class="Basic-Paragraph">Након спроведене провере институције из ст. 1–3. овог члана, преко FTP сервера, враћају електронски извештај Пошти Србије, а Пошта Србије доставља Министарству електронски извештај са обједињеним подацима из поднетих пријава за она лица, која испуњавају прописане услове за доделу ваучера.</p>
			<p class="Basic-Paragraph">Пошта Србије пакује (опрема) и путем препорученог писма (резервисане поштанске услуге) доставља Министарству документ из члана 7. став 6. ове уредбе.</p>
			<p class="Basic-Paragraph">Изузетно, на захтев Министарства Пошта Србије пакује (опрема) и путем препорученог писма (резервисане поштанске услуге) доставља пријаву и потврду о евидентирању пријаве из члана 8. ст. 1. и 2. ове уредбе.</p>
			<p class="clan">Члан 10.</p>
			<p class="Basic-Paragraph">Вредност ваучера износи 5.000 динара и наведени износ представља максимални износ средстава, која корисник може једном у току календарске године користити при субвенционисаном коришћењу услуга смештаја у угоститељским објектима, без обзира колика је вредност извршене услуге смештаја.</p>
			<p class="Basic-Paragraph">Ваучер нарочито садржи следеће податке, и то:</p>
			<p class="Basic-Paragraph">1) одштампане податке:</p>
			<p class="Basic-Paragraph">(1) намена: субвенционисано коришћење услуга смештаја у угоститељским објектима;</p>
			<p class="Basic-Paragraph">(2) издавалац ваучера: Министарство трговине, туризма и телекомуникација;</p>
			<p class="Basic-Paragraph">(3) новчана вредност: 5.000 динара;</p>
			<p class="Basic-Paragraph">(4) серијски број ваучера;</p>
			<p class="Basic-Paragraph">(5) крајњи рок коришћења (20. новембар 2019. године); </p>
			<p class="Basic-Paragraph">(6) податке о кориснику ваучера из члана 7. став 3. тач. 1)–3) ове уредбе;</p>
			<p class="Basic-Paragraph">(7) изјаву корисника ваучера о коришћењу услуге смештаја.</p>
			<p class="Basic-Paragraph">2) податке који се попуњавају:</p>
			<p class="Basic-Paragraph">(1) назив Угоститеља;</p>
			<p class="Basic-Paragraph">(2) ПИБ Угоститеља, односно ЈМБГ за физичка лица и ПИБ привредног субјекта или правног лица са којим физичко лице има закључен уговор и преко кога пружа угоститељске услуге;</p>
			<p class="Basic-Paragraph">(3) број рачуна Угоститеља у банци, односно привредног субјекта или правног лица са којим физичко лице има закључен уговор и преко кога пружа угоститељске услуге;</p>
			<p class="Basic-Paragraph">(4) потпис Угоститеља; </p>
			<p class="Basic-Paragraph">(5) потпис корисника ваучера, односно његовог законског заступника (родитеља, односно старатеља);</p>
			<p class="Basic-Paragraph">(6) датум.</p>
			<p class="Basic-Paragraph">Број пријава за доделу ваучера ограничен је расположивим буџетским средствима и рангирање пријава вршиће се на основу датума и времена пријема на шалтеру Поште Србије.</p>
			<p class="Basic-Paragraph">Пријављеним лицима која су стекла право на ваучер, Министарство, преко Поште Србије, доставља ваучере личним уручењем на адресу, путем вредносног писма (резервисане поштанске услуге). </p>
			<p class="clan">Члан 11.</p>
			<p class="Basic-Paragraph">По окончању коришћења услуге смештаја, Угоститељ попуњава и потписује ваучер са подацима из члана 10. ове уредбе, а корисник ваучера, односно његов законски заступник (родитељ, односно старатељ), потписује ваучер о коришћењу услуге смештаја.</p>
			<p class="Basic-Paragraph">Ваучери се могу користити закључно са 20. новембром 2019. године.</p>
			<p class="Basic-Paragraph">Угоститељ је дужан да услуге ноћења пружи имаоцима ваучера лично.</p>
			<p class="Basic-Paragraph">У случају да корисник ваучера користи услуге смештаја у већем износу од износа ваучера, Угоститељу се рефундира износ у вредности ваучера. </p>
			<p class="Basic-Paragraph">У случају да је вредност ваучера већа од вредности пружених услуга смештаја, рефундира се износ средстава у вредности пружених услуга.</p>
			<p class="Basic-Paragraph">Угоститељ месечно, а најкасније до 25. новембра 2019. године, доставља Министарству захтев за рефундацију средстава за ваучере реализоване у претходном периоду са пратећом документацијом, и то:</p>
			<p class="Basic-Paragraph">1) потписан списак реализованих ваучера;</p>
			<p class="Basic-Paragraph">2) уредно попуњене и потписане ваучере;</p>
			<p class="Basic-Paragraph">3) фискални исечак за пружене услуге.</p>
			<p class="Basic-Paragraph">Поред документације из става 6. овог члана, Угоститељ доставља потписану спецификацију, која садржи:</p>
			<p class="Basic-Paragraph">1) све пружене услуге са посебно исказаном услугом ноћења и појединачном ценом (која се једино рефундира);</p>
			<p class="Basic-Paragraph">2) исказан износ боравишне таксе, са назнаком о евентуалном умањењу или ослобађању (позив на одредбе прописа којима се уређује област туризма и угоститељства).</p>
			<p class="Basic-Paragraph">Ваучер из става 6. тачка 2) овог члана мора да буде уредно и читко попуњен, без оштећења и корекција.</p>
			<p class="Basic-Paragraph">Ваучери који садрже неправилности из става 8. овог члана неће бити рефундирани.</p>
			<p class="Basic-Paragraph">На основу достављене уредне документације, врши се рефундација средстава, у року од 45 дана од датума пријема комплетне документације. </p>
			<p class="clan">Члан 12.</p>
			<p class="Basic-Paragraph">Даном ступања на снагу ове уредбе, престаје да важи Уредба о условима и начину доделе и коришћења средстава за подстицање унапређења туристичког промета домаћих туриста на територији Републике Србије („Службени гласник РСˮ, број 119/17).</p>
			<p class="clan">Члан 13.</p>
			<p class="Basic-Paragraph">Ова уредба ступа на снагу наредног дана од дана објављивања у „Службеном гласнику Републике Србијеˮ, а примењује се од 1. јануара 2019. године.</p>
			<p class="potpis">05 број 110-12681/2018-1</p>
			<p class="potpis">У Београду, 27. децембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
			<p class="Basic-Paragraph"><img src="http://www.pravno-informacioni-sistem.rs/SlGlasnikPortal/slike/uredba-turizam.png&amp;doctype=reg&amp;abc=cba&amp;eli=true&amp;eliActId=427519&amp;regactid=427519" alt=""></p>
	</div>

