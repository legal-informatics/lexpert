

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 27. став 5. Закона о електронској управи („Службени гласник РС”, брoj 27/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о начину рада Портала отворених података</p>
			<p class="centar">"Службени гласник РС", број 104 од 28. децембра 
			2018.</p>
			<p class="bold">Предмет </p>
			<p class="clan">Члан 1.</p>
			<p class="Basic-Paragraph">Овом уредбом уређују се ближи услови о успостављању и начину рада Портала отворених података (у даљем тексту: Портал), укључујући организационе и техничке стандарде, као и друга питања од значаја за функционисање Портала – на коме информације о скуповима отворених података објављују државни органи и организације, органи и организације покрајинске аутономије, органи и организације јединица локалне самоуправе, установе, јавна предузећа, посебни органи преко којих се остварује регулаторна функција и правна и физичка лица којима су поверена јавна овлашћења (у даљем тексту: орган).</p>
			<p class="bold">Управљање Порталом</p>
			<p class="clan">Члан 2.</p>
			<p class="Basic-Paragraph">Служба Владе надлежна за пројектовање, усклађивање, развој и функционисање система електронске управе (у даљем тексту: надлежни орган) дужна је да обезбеди несметан и континуиран рад Портала и техничку подршку органима.</p>
			<p class="Basic-Paragraph">Надлежни орган дужан је да омогући креирање, обраду и ажурирање садржаја од стране органа.</p>
			<p class="Basic-Paragraph">Надлежни орган дужан је да именује најмање једног администратора Портала.</p>
			<p class="Basic-Paragraph">Орган је дужан да именује администратора органа, који уређује садржај органа на Порталу, а којем администратор Портала додељује одговарајући ниво приступа.</p>
			<p class="bold">Подношење захтева за доделу корисничких права</p>
			<p class="clan">Члан 3.</p>
			<p class="Basic-Paragraph">Орган који се налази на Јединственој информационо-комуникационој мрежи електронске управе подноси надлежном органу електронским путем захтев за доделу корисничких права, који садржи:</p>
			<p class="Basic-Paragraph">1) назив органа;</p>
			<p class="Basic-Paragraph">2) скраћени назив органа;</p>
			<p class="Basic-Paragraph">3) надлежност органа;</p>
			<p class="Basic-Paragraph">4) графичко обележје органа;</p>
			<p class="Basic-Paragraph">5) адресу веб презентације органа;</p>
			<p class="Basic-Paragraph">6) лично име, контакт телефон и адресу електронске поште администратора органа.</p>
			<p class="Basic-Paragraph">Орган који се не налази на Јединственој информационо-комуникационој мрежи електронске управе дужан је да претходно поднесе захтев надлежном органу за омогућавање приступа Порталу ван ове мреже, притом наводећи опсег јавних ИП адреса са којих ће приступати Порталу.</p>
			<p class="Basic-Paragraph">Администратор органа региструје се на Порталу.</p>
			<p class="Basic-Paragraph">Администратор Портала додељује одговарајући ниво приступа, односно улогу администратору органа који уређује садржај органа – о чему га обавештава.</p>
			<p class="bold">Обавезе органа на Порталу</p>
			<p class="clan">Члан 4.</p>
			<p class="Basic-Paragraph">Орган је дужан да скуп података објављује у машински читљивим форматима.</p>
			<p class="Basic-Paragraph">Орган је дужан да у року од три радна дана обавести администратора Портала о свакој промени у вези уредника Портала.</p>
			<p class="Basic-Paragraph">Орган је дужан да врши благовремену и тачну обраду постављеног скупа података на Порталу.</p>
			<p class="Basic-Paragraph">Орган је дужан да редовно врши контролу ажурности свих података и без одлагања изврши потребне измене, а најмање једном годишње, и о томе обавести надлежни орган.</p>
			<p class="Basic-Paragraph">Орган је дужан да сваку неправилност у раду Портала без одлагања пријави надлежном органу.</p>
			<p class="bold">Начин коришћења скупа података објављених на Порталу</p>
			<p class="clan">Члан 5.</p>
			<p class="Basic-Paragraph">Скуп података објављених на Порталу може користити свако физичко или правно лице, у комерцијалне или некомерцијалне сврхе, укључујући умножавање, дистрибуцију, стављање на располагање трећим лицима, прилагођавање и повезивање са другим подацима, интегрисање у пословне процесе, производе и сервисе, измене, као и друге поновне употребе, другачије од сврхе за коју су подаци иницијално прикупљени и обрађени у раду органа.</p>
			<p class="Basic-Paragraph">Право поновне употребе није просторно или временски ограничено и односи се како на садржај и структуру објављеног скупа података, тако и на придружене метаподатке.</p>
			<p class="Basic-Paragraph">Подаци се објављују у изворном облику, без гаранција у погледу подобности за одређену сврху, осим када је то изричито наглашено.</p>
			<p class="Basic-Paragraph">Преузимањем података корисници су дужни да приликом сваке поновне употребе наведу извор података, односно назив органа који је податке учинио доступним, датум преузимања и адресу са које се подаци могу преузети и обележе све евентуално учињене измене преузетих података.</p>
			<p class="bold">Технички стандарди скупа података</p>
			<p class="clan">Члан 6.</p>
			<p class="Basic-Paragraph">Скуп података мора да испуњава минималне услове у погледу квалитета и доследности, као и да буде објављен у отвореном облику, односно формату одређеном Листом стандарда интероперабилности, коју прописује министарство надлежно за развој електронске управе.</p>
			<p class="Basic-Paragraph">Орган који користи другу платформу за отворене податке, за повезивање са Порталом дужан је да користи Апликациони програмски интерфејс, односно програм који користи ReST (Representational state transfer) сервисе.</p>
			<p class="Basic-Paragraph">Додатне техничке стандарде за објављивање скупа података и упутства за Апликациони програмски интерфејс прописује министарство надлежно за развој електронске управе, а надлежни орган чини доступним и на посебној страни Портала.</p>
			<p class="bold">Ступање на снагу</p>
			<p class="clan">Члан 7.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">05 број 110-11814/2018</p>
			<p class="potpis">У Београду, 27. децембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

