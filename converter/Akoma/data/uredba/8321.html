


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	color: #008000;
}
</style>


	<div class="story">
			<p class="Basic-Paragraph">На основу члана 201. став 2. Закона о планирању и изградњи (,,Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14), а у вези са чланом 5. Закона о техничким захтевима за производе и оцењивању усаглашености (,,Службени гласник РС”, број 36/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), </p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о техничким и другим захтевима за згуру, као грађевински производ намењен за употребу у изградњи, реконструкцији, санацији и одржавању насипа, засипа и постељица инфраструктурних објеката јавне намене</p>
			<p class="centar">"Службени гласник РС", број 69 од 14. септембра 
			2018.</p>
			<p class="clan">I. УВОДНЕ ОДРЕДБЕ</p>
			<p class="bold">Предмет</p>
			<p class="clan">Члан 1.</p>
			<p class="Basic-Paragraph">Овом уредбом ближе се прописују технички и други захтеви и услови за згуру као грађевински производ намењен за употребу у изградњи, реконструкцији, санацији и одржавању (у даљем тексту: изградња) насипа, засипа и постељица инфраструктурних објеката јавне намене, поступак оцењивања усаглашености, садржина извештаја о испитивању и декларације произвођача, као и услови за употребу.</p>
			<p class="bold">Примена</p>
			<p class="clan">Члан 2.</p>
			<p class="Basic-Paragraph">Ова уредба се примењује на згуру која настаје из процеса производње течног гвожђа и челика која може, као грађевински производ, да се користи за изградњу насипа, засипа и постељица инфраструктурних објеката јавне намене. </p>
			<p class="bold">Значење појединих израза</p>
			<p class="clan">Члан 3.</p>
			<p class="Basic-Paragraph">Поједини изрази који се употребљавају у овој уредби имају следеће значење:</p>
			<p class="Basic-Paragraph">1) <span class="italik">згура</span> je маса која се добија као споредни производ приликом топљења сировог гвожђа у високој пећи и производњи челика у конверторима на челичани. Згура се према хемијском саставу дели на базне и киселе, према врсти сировог гвожђа при чијој се производњи добија дели се на згуре белог сировог гвожђа и згуре сивог сировог гвожђа, док се према поступку после испуштања из високе пећи згуре деле на топионички камен (усијано-течна маса која при лаганом хлађењу даје компактну (густу), кристаласту, жилаву и на притисак отпорну каменасту згуру), топионичку вуну (танка вунаста влакна згуре која се добијају када се кроз усијано-течну масу продувава компримовани ваздух), експандирану згуру (која може бити нормално експандирана згура и специјално експандирана згура) и гранулисану згуру (која се добија када се усијано-течна маса нагло хлади са великом количином воде, услед чега се млаз згуре разлаже у мале, ситнозрне делове), при чему је гранулисана згура високе пећи латентан хидраулични материјал који поседује хидрауличне особине када је адекватно припремљен;</p>
			<p class="Basic-Paragraph">2) <span class="italik">инфраструктурни објекти јавне намене у смислу ове уредбе </span>су јавни путеви, аеродромске стазе<span class="italik"> </span>и хидрограђевински објекти (хидротехнички насипи, оперативне обале лука и пристаништа и други слични објекти лучке инфраструктуре);</p>
			<p class="Basic-Paragraph">3) <span class="italik">произвођач згуре </span>је правно лице или предузетник које израђује згуру као грађевински производ или лице које се представља као произвођач стављањем на згуру као грађевински производ свог пословног имена, имена или назива, жига, неке друге препознатљиве ознаке или на други начин;</p>
			<p class="Basic-Paragraph">4) <span class="italik">увозник згуре </span>је<span class="italik"> </span>правно лице или предузетник регистрован у Републици Србији, односно физичко лице са пребивалиштем у Републици Србији које ставља на тржиште згуру као грађевински производ из других земаља ако згура испуњава услове прописане овом уредбом.</p>
			<p class="Basic-Paragraph">Други изрази који се употребљавају у овој уредби, а нису дефинисани у ставу 1. овог члана, имају значење дефинисано законима којима се уређују планирање и изградња, технички захтеви за производе и оцењивање усаглашености, стандардизација и акредитација.</p>
			<p class="clan">II. ЗАХТЕВИ ЗА УПОТРЕБУ И УСЛОВИ ЗА УГРАДЊУ ЗГУРЕ</p>
			<p class="clan">Члан 4.</p>
			<p class="Basic-Paragraph">Згура се употребљава као грађевински производ за изградњу насипа, засипа и постељице инфраструктурних објеката јавне намене, ако:</p>
			<p class="Basic-Paragraph">1) је извршено претходно испитивање употребљивости згуре за насипе, засипе и постељицу инфраструктурних објеката јавне намене; </p>
			<p class="Basic-Paragraph">2) испуњава захтеве за оцену квалитета згуре у складу са овом уредбом.</p>
			<p class="Basic-Paragraph">Згура из става 1. овог члана уграђује се као грађевински производ за изградњу насипа, засипа и постељице инфраструктурних објеката јавне намене, ако је извршена контрола квалитета згуре пре уградње у насипе, засипе и постељице инфраструктурних објеката јавне намене у складу са овом уредбом.</p>
			<p class="clan">III. ОЦЕЊИВАЊЕ УСАГЛАШЕНОСТИ ЗГУРЕ ЗА НАСИПЕ, ЗАСИПЕ И ПОСТЕЉИЦУ</p>
			<p class="bold">Претходно испитивање употребљивости згуре за насипе, засипе и постељицу </p>
			<p class="clan">Члан 5.</p>
			<p class="Basic-Paragraph">Употребљивост згуре за насипе, засипе и постељицу утврђује се претходним испитивањима карактеристичних својстава узорака са депоније згуре. </p>
			<p class="Basic-Paragraph">Претходним испитивањем из става 1. овог члана проверавају се карактеристична својства згуре утврђена у Прилогу 1 – Претходна испитивања згуре за насипе, засипе и постељицу, који је одштампан уз ову уредбу и чини њен саставни део.</p>
			<p class="bold">Захтеви за оцену квалитета згуре за насипе, засипе и постељицу </p>
			<p class="clan">Члан 6.</p>
			<p class="Basic-Paragraph">Згура се употребљава за насипе, засипе и постељице инфраструктурних објеката јавне намене, ако су при оцени квалитета згуре испуњени следећи захтеви:</p>
			<p class="Basic-Paragraph">1) влажност је таква да се може при сабијању постићи прописани квалитет (блиска оптималној), утврђеној стандардoм SRPS EN 13286-2: Невезане и хидрауличким везивом везане мешавине – Део 2: Методе испитивања за лабораторијску референтну запреминску масу и садржај воде – Збијање по Проктору;</p>
			<p class="Basic-Paragraph">2) минимална запреминска тежина остварена у лабораторији са енергијом Е = 60 МJ/m<span class="superscript">3</span> треба да износи:</p>
			<p class="Basic-Paragraph">– за завршни слој 16,5 kN/m<span class="superscript">3</span>. Ако је запреминска тежина мања од 16,5 kN/m<span class="superscript">3</span> морају се извршити додатна испитивања, која доказују испуњеност захтева према техничкој документацији,</p>
			<p class="Basic-Paragraph">– за насипе до 3 m мерено од коте површине коловоза 15,5 kN/m<span class="superscript">3</span>,</p>
			<p class="Basic-Paragraph">– за подтло и насипе преко 3 m мерено од коте површине коловоза 15,0 kN/m<span class="superscript">3</span>;</p>
			<p class="Basic-Paragraph">3) оптимална влажност мања од 25%;</p>
			<p class="Basic-Paragraph">4) степен неравномерности „U” не мањи од 6;</p>
			<p class="Basic-Paragraph">5) хемијски састав има вредност из Прилога 1 ове уредбе.</p>
			<p class="bold">Тело за оцењивање усаглашености </p>
			<p class="clan">Члан 7. </p>
			<p class="Basic-Paragraph">Оцењивање усаглашености са захтевима ове уредбе спроводи, по избору и на захтев произвођача згуре, акредитованa лабораторија за оцењивање усаглашености која испуњава услове утврђене стандардом SRPS ISO/IEC 17025 (у даљем тексту: Акредитована лабораторија). </p>
			<p class="Basic-Paragraph">Акредитована лабораторија спроводи испитивање згуре одговарајућим поступцима за испитивање који су утврђени у прилозима ове уредбе или се обављају еквивалентна испитивања како би се проверила усаглашеност згуре са одговарајућим захтевима из ове уредбе.</p>
			<p class="Basic-Paragraph">Испитивања из става 2. овог члана, спроводе се на основу одговарајућих узорака згуре које, у присуству представника подносиоца захтева за испитивање узима представник Акредитоване лабораторије, пре сваке испоруке згуре који је намењен за употребу у изградњи, реконструкцији, санацији и одржавању инфраструктурних објеката јавне намене, у складу са чланом 5. ове уредбе.</p>
			<p class="bold">Извештај о испитивању</p>
			<p class="clan">Члан 8. </p>
			<p class="Basic-Paragraph">Након спроведеног испитивања згуре из члана 5. ове уредбе, Акредитована лабораторија сачињава Извештај о испитивању (у даљем тексту: Извештај), који садржи:</p>
			<p class="Basic-Paragraph">1) пословно име, односно име или назив и адресу седишта Акредитоване лабораторије која је сачинила Извештај;</p>
			<p class="Basic-Paragraph">2) број под којим је сачињен Извештај, као и идентификацију сваке стране Извештаја која омогућава де се она препозна као део Извештаја, као и прецизну идентификацију краја Извештаја; </p>
			<p class="Basic-Paragraph">3) пословно име, односно име или назив и адресу седишта произвођача/увозника згуре, као подносиоца захтева за испитивање;</p>
			<p class="Basic-Paragraph">4) опис, стање и прецизну идентификацију узорака који су испитивани, датум пријема узорака, датуме обављања испитивања, као и план и процедуре узорковања;</p>
			<p class="Basic-Paragraph">5) идентификацију коришћене методе испитивања;</p>
			<p class="Basic-Paragraph">6) резултате испитивања; </p>
			<p class="Basic-Paragraph">7) навођење намене згуре;</p>
			<p class="Basic-Paragraph">8) идентификацију и потпис овлашћеног лица одговорног за сачињавање Извештаја;</p>
			<p class="Basic-Paragraph">9) закључак којим се потврђује да испитани узорак згуре одговара прописаним захтевима, уз навођење испуњеног захтева и ознаке примењеног стандарда где је одговарајуће;</p>
			<p class="Basic-Paragraph">10) место и датум сачињавања Извештаја.</p>
			<p class="Basic-Paragraph">Увозник згуре прибавља Извештај у складу са овом уредбом за згуру коју намерава да као грађевински производ стави на тржиште Републике Србије.</p>
			<p class="bold">Декларација о усаглашености</p>
			<p class="clan">Члан 9.</p>
			<p class="Basic-Paragraph">Ако је усаглашеност згуре потврђена Извештајем у складу са овом уредбом, произвођач згуре, пре сваке испоруке згуре као грађевинског производа за намене из члана 2. ове уредбе, сачињава Декларацију о усаглашености.</p>
			<p class="Basic-Paragraph">Извештај из члана 8. ове уредбе је саставни део Декларације о усаглашености.</p>
			<p class="Basic-Paragraph">Декларацијом о усаглашености произвођач згуре потврђује усаглашеност згуре са захтевима из ове уредбе.</p>
			<p class="Basic-Paragraph">Сваку испоруку згуре из става 1. овог члана, прати примерак Декларације о усаглашености.</p>
			<p class="Basic-Paragraph">Декларација о усаглашености садржи:</p>
			<p class="Basic-Paragraph">1) пословно име, односно име или назив и адресу седишта произвођача згуре;</p>
			<p class="Basic-Paragraph">2) прецизну идентификацију, назив, намену, односно врсту, порекло и количину згуре за коју се издаје Декларација о усаглашености;</p>
			<p class="Basic-Paragraph">3) број Извештаја и датум извршеног испитивања; </p>
			<p class="Basic-Paragraph">4) изричиту изјаву којом се потврђује да количина згуре за коју је спроведено оцењивање усаглашености испуњава захтеве из ове уредбе;</p>
			<p class="Basic-Paragraph">5) идентификацију и потпис овлашћеног лица, одговорног за сачињавање Декларације о усаглашености;</p>
			<p class="Basic-Paragraph">6) место и датум сачињавања Декларације о усаглашености.</p>
			<p class="Basic-Paragraph">Увозник згуре уместо Декларације о усаглашености сачињава Изјаву о усаглашености која поред података из става 5. овог члана, садржи и пословно име, односно име или назив и адресу седишта увозника згуре. </p>
			<p class="Basic-Paragraph">Извештај из члана 8. ове уредбе је саставни део Изјаве о усаглашености.</p>
			<p class="Basic-Paragraph">Произвођач/увозник згуре чува оригинални примерак Декларације о усаглашености/Изјаву о усаглашености, као и техничку и другу документацију у вези са спроведеним оцењивањем усаглашености, најмање десет година после датума сачињавања Декларацијe о усаглашености</p>
			<p class="clan">IV. УСЛОВИ ЗА УГРАДЊУ ЗГУРЕ</p>
			<p class="bold">Употреба згуре као грађевинског производа</p>
			<p class="clan">Члан 10. </p>
			<p class="Basic-Paragraph">Употреба згуре као грађевинског производа за намене из члана 2. ове уредбе, дефинише се у одговарајућој техничкој документацији са разрађеним грађевинско технолошким и експлоатационим карактеристикама објекта и осталим техничким условима за изградњу и одржавање објекта. </p>
			<p class="Basic-Paragraph">Оправданост употребе згуре утврђује инвеститор кроз одговарајућу технo-економску анализу. </p>
			<p class="Basic-Paragraph">На основу извршене анализе из става 2. овог члана, пројектни задатак за техничку документацију из става 1. овог члана садржи захтев инвеститора да се као грађевински производ употреби згура, у складу са овом уредбом. </p>
			<p class="Basic-Paragraph">При употреби згуре као грађевинског производа утврђују се следећи захтеви:</p>
			<p class="Basic-Paragraph">1) степен неравномерности згуре U = d60/d10 за насипе, засипе и постељицу износи најмање 6, а препоручују се вредности 8 ≤ U ≤ 50;</p>
			<p class="Basic-Paragraph">2) највеће зрно у згури за насипе и засипе не може да буде веће од две трећине дебљине слоја (дебљина слоја одговара 1,5-струком пречнику највећег зрна), при чему, не може да буде веће од 300 mm (у 10% целокупне масе материјала пречник зрна може да има од 300 до 400 mm);</p>
			<p class="Basic-Paragraph">3) највеће зрно у згури за постељицу не прелази половину дебљине уграђеног слоја, при чему не може да буде веће од 125 mm;</p>
			<p class="Basic-Paragraph">4) од захтева из тач. 2) и 3) овог става може да се одступи ако се доказним уграђивањем на пробној деоници утврде тражена својства уграђеног слоја згуре.</p>
			<p class="bold">Контрола квалитета згуре пре уградње </p>
			<p class="clan">Члан 11.</p>
			<p class="Basic-Paragraph">Пре почетка уградње згуре у насип, засип и постељицу инфраструктурних објеката јавне намене, одговорни извођач радова врши контролу квалитета згуре тако што обезбеђује да акредитована лабораторија испитује карактеристична својства згуре утврђена у Прилогу 1 ове уредбе са учесталошћу утврђеном у Прилогу 2 – Минимална учесталост испитивања згуре при контроли квалитета пре уградње згуре у насипе, засипе и постељицу инфраструктурних објеката јавне намене, који је одштампан уз ову уредбу и чини њен саставни део. </p>
			<p class="Basic-Paragraph">За згуру која садржи зрна пречника преко 63 mm пре почетка уградње претходним испитивањима се утврђује и:</p>
			<p class="Basic-Paragraph">– густина уграђеног слоја згуре одговарајуће дебљине, која може да се употреби као основа за даља мерења збијености уграђеног материјала на површини слоја; </p>
			<p class="Basic-Paragraph">– оптимална влажност згуре.</p>
			<p class="bold">Контрола квалитета изведених радова</p>
			<p class="clan">Члан 12.</p>
			<p class="Basic-Paragraph">Одговорни извођач радова врши контролу квалитета изведених радова након уградње згуре тако што обезбеђује да акредитована лабораторија изврши минимални обим испитивања утврђен у Прилогу 3 – Минимални обим испитивања при контроли квалитета након уградње згуре у насипе, засипе и постељицу инфраструктурних објеката јавне намене, који је одштампан уз ову уредбу и чини њен саставни део.</p>
			<p class="clan">Члан 13.</p>
			<p class="Basic-Paragraph">Све врсте згуре настале као саставни део процеса производње приликом топљења сировог гвожђа у високој пећи и производње челика у конверторима на челичани, могу да се употребљавају као грађевински производ ако испуњавају захтеве прописане овом уредбом.</p>
			<p class="Basic-Paragraph">Произвођач/увозник згуре настале као саставни део производног процеса производње гвожђа и челика, при чему примарни циљ није био производња исте, може је користити као грађевински производ, ако поседује:</p>
			<p class="Basic-Paragraph">1) уговор закључен са будућим корисником згуре;</p>
			<p class="Basic-Paragraph">2) декларацију о усаглашености односно изјаву о усаглашености из члана 9. ове уредбе, чији је саставни део извештај о испитивању из члана 8. ове уредбе.</p>
			<p class="Basic-Paragraph">Згура која је предмет уређивања ове уредбе не представља отпад у смислу прописа којима се уређује управљање отпадом.</p>
			<p class="clan">Члан 14. </p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 110-8419/2018</p>
			<p class="potpis">У Београду, 14. септембра 2018. године</p>
			<p class="potpis"><span class="bold">В</span><span class="bold">лада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
			<p class="clan" style="text-align: right">Прилози</p>
			<p class="Basic-Paragraph">
			<a class="auto-style1" href="http://www.pravno-informacioni-sistem.rs/SlGlasnikPortal/prilozi/1.html&amp;doctype=reg&amp;abc=cba&amp;eli=true&amp;eliActId=426645&amp;regactid=426645" target="_blank">Прилог 1 
			- Претходна испитивања згуре за насипе, засипе и постељицу</a></p>
			<p class="Basic-Paragraph">
			<a class="auto-style1" href="http://www.pravno-informacioni-sistem.rs/SlGlasnikPortal/prilozi/2.html&amp;doctype=reg&amp;abc=cba&amp;eli=true&amp;eliActId=426645&amp;regactid=426645" target="_blank">Прилог 2 
			- Минимална учесталост испитивања згуре при контроли квалитета пре уградње згуре у насипе, засипе и постељицу инфраструктурних објеката јавне намене 
			</a></p>
			<p class="Basic-Paragraph">
			<a class="auto-style1" href="http://www.pravno-informacioni-sistem.rs/SlGlasnikPortal/prilozi/3.html&amp;doctype=reg&amp;abc=cba&amp;eli=true&amp;eliActId=426645&amp;regactid=426645" target="_blank">Прилог 3 
			- Минимални обим испитивања при контроли квалитета након уградње згуре у насипе, засипе и постељицу инфраструктурних објеката јавне намене 
			</a></p>
	</div>

