


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 123. тачка 3. Устава Републике Србије, чл. 24. и 25. Закона о враћању одузете имовине и обештећењу („Службени гласник РС”, бр. 72/11, 108/13, 42/14 и 88/15 – УС) и члана 42. став 1. Закона о Влади („Службени гласник РС”, бр. 55/05, 71/05 – испрaвка, 101/07, 65/08, 16/11, 68/12 – УС, 72/12, 7/14 – УС и 44/14), </p>
			<p class="Basic-Paragraph">Влада доноси </p>
			<p class="odluka-zakon">УРЕДБУ</p>
			<p class="odluka-zakon">о критеријумима за утврђивање површине пољопривредног и шумског земљишта у поступку враћања одузете имовине </p>
			<p class="centar">"Службени гласник РС", број 29 од 13. априла 2018.</p>
			<p class="clan">Члан 1.</p>
			<p class="Basic-Paragraph">Овом уредбом ближе се уређују критеријуми за враћање пољопривредног, односно шумског земљишта у својини Републике Србије на подручју катастарских општина у којима је након одузимања спроведен поступак комасације, односно арондације земљишта, као и критеријуми за утврђивање површине пољопривредног и шумског земљишта које се не враћа у поступку враћања одузете имовине.</p>
			<p class="clan">Члан 2.</p>
			<p class="Basic-Paragraph">Појам „комасациона маса” из члана 24. Закона о враћању одузете имовине и обештећењу („Службени гласник РС”, бр. 72/11, 108/13, 42/14 и 88/15 – УС), подразумева комасирано пољопривредно, односно шумско земљиште на територији јединице локалне самоуправе на којој се налазило одузето земљиште или комасирано подручје суседне јединице локалне самоуправе. </p>
			<p class="Basic-Paragraph">Појам „за то земљиште” из члана 24. став 2. Закона о враћању одузете имовине и обештећењу (у даљем тексту: Закон), значи да ће се на враћање пољопривредног, односно шумског земљишта које је било предмет комасације, односно арондације, у смислу овог члана Закона, сходно примењивати критеријуми утврђени тачком 1. (рачунање обрачунског фактора „ф” за прелазак са једне на другу катастарску класу код враћања земљишта) и тачком 3. (свођење површина парцела различитих катастарских класа на површину прве катастарске класе њива са рекапитулацијом стања у исказу идентификације) у оквиру главе II (обрада података и рачунање елемената за пренос враћених парцела на терен) Техничког упутства за извођење геодетско-техничких радова у поступку враћања земљишта које је саставни део Уредбе за спровођење Закона о начину и условима признавања права и враћању земљишта које је прешло у друштвену својину по основу пољопривредног земљишног фонда и конфискацијом због обавезног откупа пољопривредних производа („Службени гласник РС”, бр. 41/91, 44/91, 4/92, 8/97 и 103/03).</p>
			<p class="Basic-Paragraph">Управа за пољопривредно земљиште (у даљем тексту: Управа) ће, у року од 15 дана од ступања на снагу ове уредбе, а након што јој Агенција за реституцију (у даљем тексту: Агенција) достави податке о површинама пољопривредног земљишта које се потражују у катастарским општинама у којима је након одузимања спроведен поступак комасације, утврдити катастарске парцеле у државној својини у површини која ће бити довољна да се до краја спроведе поступак враћања имовине, а које могу бити предмет враћања у смислу Закона и ове уредбе и те податке доставити Агенцији.</p>
			<p class="Basic-Paragraph">Управа ће водити рачуна да се међу парцелама из става 3. овог члана не нађу катастарске парцеле које су, у тренутку ступања на снагу ове уредбе: </p>
			<p class="Basic-Paragraph">1) дате у закуп по основу сагласности на инвестициони план коју је дала надлежна комисија у складу са прописима којима је уређено право првенства закупа пољопривредног земљишта;</p>
			<p class="Basic-Paragraph">2) дате у закуп по основу власништва над инфраструктуром;</p>
			<p class="Basic-Paragraph">3) дате у закуп до чијег је истека остало више од десет година.</p>
			<p class="Basic-Paragraph">Земљиште утврђено у складу са ст. 3. и 4. овог члана, враћа се следећим редоследом, док се не исцрпи утврђена површина:</p>
			<p class="Basic-Paragraph">1) враћа се земљиште из катастарске општине на којој је одузето;</p>
			<p class="Basic-Paragraph">2) враћа се земљиште из било које суседне катастарске општине на територији исте јединице локалне самоуправе;</p>
			<p class="Basic-Paragraph">3) враћа се земљиште са осталих катастарских општина на територији јединице локалне самоуправе;</p>
			<p class="Basic-Paragraph">4) враћа се земљиште из било које суседне јединице локалне самоуправе.</p>
			<p class="Basic-Paragraph">Ако површина земљишта из става 3. овог члана не буде довољна за решавање свих захтева за враћање имовине или Управа не утврди катастарске парцеле за враћање у складу са ст. 3. и 4. овог члана, пољопривредно земљиште ће се вратити у складу са одредбама ст. 1, 2. и 5. овог члана.</p>
			<p class="clan">Члан 3.</p>
			<p class="Basic-Paragraph">Ако је на катастарској парцели изграђен објекат који је у функцији на дан ступања на снагу Закона, не враћа се право својине на оној површини катастарске парцеле која се налази испод објекта и која служи за редовну употребу објекта.</p>
			<p class="Basic-Paragraph">Ако је на комплексу земљишта изграђено више објеката који су у функцији на дан ступања на снагу Закона, не враћа се право својине на оној површини катастарске парцеле која се налази испод објеката и која служи за редовну употребу објеката.</p>
			<p class="Basic-Paragraph">Изузетно од става 2. овог члана, ако тржишна вредност објеката прелази вредност катастарске парцеле на којој су изграђени, не враћа се цела катастарска парцела.</p>
			<p class="Basic-Paragraph">Изузетно од ст. 2. и 3. овог члана, ако је на комплексу земљишта изграђен већи број објеката који су на дан ступања на снагу Закона били у функцији наводњавања, не враћају се катастарске парцеле на којима се налазе ти објекти. </p>
			<p class="Basic-Paragraph">Земљиште за редовну употребу из ст. 1. и 2. овог члана, као и вредност објеката и земљишта из става 3. овог члана, одређује се на основу налаза и мишљења судског вештака одговарајуће струке. </p>
			<p class="clan">Члан 4.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 110-12919/2017</p>
			<p class="potpis">У Београду, 5. априла 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

