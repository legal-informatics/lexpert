


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 5. став 4. Закона о приватном обезбеђењу („Службени гласник РС”, бр. 104/13 и 42/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о ближим критеријумима за одређивање обавезно обезбеђених објеката и начину вршења послова њихове заштите </p>
				<p class="centar">"Службени гласник РС", број 98 од 8. децембра 
				2016.</p>
				<p class="centar">&nbsp; &nbsp;</p>
				<p class="clan">Члан 1.</p>
				<p>Овом уредбом ближе се уређују критеријуми за одређивање објеката који се обавезно обезбеђују и начин вршења послова њихове заштите.</p>
				<p class="clan">Члан 2.</p>
				<p>Обавезно обезбеђени објекти, у смислу ове уредбе, јесу објекти енергетике, саобраћаја, водопривреде, индустрије, заштите животне средине и други објекти, и то:</p>
				<p>1) објекти који су законом, посебним прописом или одлуком надлежног органа одређени као објекти од посебног значаја за одбрану земље;</p>
				<p>2) објекти који су законом, посебним прописом или одлуком надлежног органа одређени као објекти од стратешког или посебног значаја за Републику Србију и њене грађане;</p>
				<p>3) објекти органа града – јединице локалне самоуправе;</p>
				<p>4) затворени објекти, дворане, хале и други објекти намењени за окупљање грађана капацитета смештаја 5000 грађана и више;</p>
				<p>5) отворени објекти, стадиони и други објекти намењени за окупљање грађана капацитета смештаја 20.000 грађана и више;</p>
				<p>6) тржни центри отвореног и затвореног типа површине 10.000 m² и више;</p>
				<p>7) објекти саобраћајне инфраструктуре (аутобуске и железничке станице) за град од 50.000 и више становника; </p>
				<p>8) простор на коме се налазе објекти из тач. 1)–6) овог става и чине њихов саставни део, као и пратећи објекти који су у функцији тих објеката.</p>
				<p>Мере обавезног обезбеђења објеката из става 1. овог члана, предузима правно лице коме тај објекат припада, на начин предвиђен општим актом о организацији и систематизацији.</p>
				<p>Одредбе ове уредбе не односе се на објекте из става 1. овог члана, чије обезбеђење врше за то намењене организационе јединице полиције, војске, правосудне страже и других државних органа Републике Србије.</p>
				<p class="clan">Члан 3.</p>
				<p>Заштита обавезно обезбеђених објеката врши се применом мера физичке, техничке и физичко-техничке заштите на основу акта о процени ризика у заштити лица, имовине и пословања, као пословна функција правног лица коме ти објекти припадају, на начин прописан општим актом о организацији и систематизацији, као:</p>
				<p>1) организована самозаштитна делатност; </p>
				<p>2) на основу уговора о ангажовању субјеката лиценцираних за обављање делатности приватног обезбеђења.</p>
				<p>Акт о процени ризика из става 1. овог члана, ажурира се периодично у складу са променом унутрашњих и спољних услова којима се мења ниво ризика, а најмање једном у три године.</p>
				<p>Општим актом о организацији и систематизацији одређује се одговорно лице у правном лицу за спровођење организационих мера заштите у објекту. </p>
				<p class="clan">Члан 4.</p>
				<p>Мере физичке, техничке и физичко-техничке заштите обавезно обезбеђених објеката предузимају се ради:</p>
				<p>1) онемогућавања неовлашћеног приступа објекту;</p>
				<p>2) онемогућавања уношења у објекат оружја, експлозивних, радиоактивних, биолошких и других опасних предмета и материја; </p>
				<p>3) вршења радњи усмерених на спречавање кривичних дела и других идентификованих ризика;</p>
				<p>4) контроле спровођења прописаних мера заштите и унутрашњег реда у објекту и деловима објекта под посебним режимом.</p>
				<p class="clan">Члан 5.</p>
				<p>Акт о процени ризика и друга документа за заштиту обавезно обезбеђених објеката представљају пословну тајну.</p>
				<p class="clan">Члан 6.</p>
				<p>Новчаном казном од 50.000 до 500.000 динара, казниће се за прекршај правно лице коме припадају обавезно обезбеђени објекти, односно правно лице за приватно обезбеђење ако: </p>
				<p>1) не поседује акт о процени ризика и опште акте за заштиту објеката (члан 3. став 1);</p>
				<p>2) не изврши периодично ажурирање акта о процени ризика (члан 3. став 2);</p>
				<p>3) не одреди лице за спровођење организационих мера заштите у објекту (члан 3. став 3);</p>
				<p>4) ако није предузело прописане мере заштите објекта (члан 4).</p>
				<p>За прекршај из става 1. овог члана, казниће се предузетник коме припадају обавезно обезбеђени објекти, односно предузетник за приватно обезбеђење новчаном казном од 50.000 до 250.000 динара.</p>
				<p>За прекршај из става 1. овог члана, новчаном казном у износу од 5.000 до 50.000 динара казниће се одговорно лице у правном лицу.</p>
				<p class="clan">Члан 7.</p>
				<p>Новчаном казном од 100.000 до 1.000.000 динара, казниће се за прекршај правно лице коме припадају обавезно обезбеђени објекти, односно правно лице за приватно обезбеђење, ако:</p>
				<p>1) омогући неовлашћен приступ објекту (члан 4. тачка 1);</p>
				<p>2) омогући уношење у објекат оружја, експлозивних, радиоактивних, биолошких и других опасних предмета и материја (члан 4. тачка 2); </p>
				<p>3) не предузме вршење радњи усмерених на спречавање кривичних дела и других идентификованих ризика (члан 4. тачка 3);</p>
				<p>4) не врши контролу спровођења прописаних мера заштите и унутрашњег реда у објекту и деловима објекта под посебним режимом (члан 4. тачка 4).</p>
				<p>За прекршај из става 1. овог члана, казниће се предузетник коме припадају обавезно обезбеђени објекти, односно предузетник за приватно обезбеђење новчаном казном од 50.000 до 500.000 динара.</p>
				<p>За прекршај из става 1. овог члана, новчаном казном у износу од 25.000 до 80.000 динара казниће се одговорно лице у правном лицу.</p>
				<p class="clan">Члан 8.</p>
				<p>Правнo лицe комe припада обавезно обезбеђени објекaт дужнo je да усклади своје пословање са одредбама ове уредбе у року од годину дана од дана ступања на снагу ове уредбе.</p>
				<p class="clan">Члан 9.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-11537/2016</p>
				<p class="potpis">У Београду, 7. децембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

