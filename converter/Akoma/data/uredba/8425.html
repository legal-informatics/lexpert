

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="redakcijskipreciscentekst">Редакцијски пречишћен текст</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">На основу члана 90. став 7. Закона о ваздушном саобраћају („Службени гласник РС”, бр. 73/10, 57/11, 93/12, 45/15, 66/15 – др. закон и 83/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 –УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о условима за проглашење линије у јавном интересу у ваздушном саобраћају</p>
			<p class="centar">"Службени гласник РС", бр. 6 од 1. фебруара 2019, 
			74 од 18. октобра 2019.</p>
			<p class="clan">Члан 1.</p>
			<p class="Basic-Paragraph">Овом уредбом прописују се ближи услови за проглашење линије у јавном интересу и дефинишу критеријуми за обављање превоза на линији у јавном интересу.</p>
			<p class="clan">Члан 2.</p>
			<p class="Basic-Paragraph">Поједини изрази који се користе у овој уредби имају следеће значење:</p>
			<p class="Basic-Paragraph">1) нето трошкови јесу рaзлика измeђу нeтo трoшкoвa које има авио-превозилац који обавља авио-превоз на линији од јавног интереса у ваздушном саобраћају и нето трошкова или добити које би тај авио-превозилац остварио да не обавља авио-превоз на линији од јавног интереса у ваздушном саобраћају;</p>
			<p class="Basic-Paragraph">2) опслужно подручје аеродрома јесте подручје са којег долaзи највећи број путника или највећи део робе која се превози са тог аеродрома и може да укључује један или више региона; </p>
			<p class="Basic-Paragraph">3) разумна добит јесте стoпа принoсa нa улoжeни кaпитaл, узимајући у обзир и ниво ризика, кojу би, зa пeриoд у кojeм je у oбaвeзи да обавља авио-превоз на линији у јавном интересу у ваздушном саобраћају, oчeкивao авио-превозилац кojи пoслуje прeмa принципимa тржишнoг пoслoвaњa. Стoпa принoсa нa кaпитaл oзнaчaвa интeрну стoпу рeнтaбилнoсти привредног субјекта у цeлoкупнoм пeриoду трajaњa oвлaшћења, oднoснo интeрну стoпу принoсa нa улoжeни кaпитaл;</p>
			<p class="Basic-Paragraph">4) регион у развоју јесте регион који економски заостаје у развоју (бруто дoмаћи производ по глави становника је мањи од 75% просека бруто дoмаћег производа Републике Србије или је стопа незапослености изнад просечне стопе незапослености у Републици Србији).</p>
			<p class="clan">Члан 3.</p>
			<p class="Basic-Paragraph">Линија у јавном интересу може се прогласити ако се линија односи на руту ка аеродрому који опслужује регион или регионе у развоју у Републици Србији у опслужном подручју аеродрома или на руту са саобраћајем ниског интензитета (до 100.000 путника годишње) ка било ком аеродрому, и то ако су испуњени услови да:</p>
			<p class="Basic-Paragraph">1) превоз другим видом саобраћаја не задовољава потребе региона;</p>
			<p class="Basic-Paragraph">2) на линији не постоји комерцијални интерес за обављање редовног авио-превоза, укључујући и непостојање комерцијалног интереса за одржавање постојећег редовног авио-превоза;</p>
			<p class="Basic-Paragraph">3) је линија значајна за привредни и друштвени развој Републике Србије, нарочито за повезивање региона са индустријским центрима, привлачење инвестиција, повезивање са дијаспором и др.;</p>
			<p class="Basic-Paragraph">4) се линија успоставља у редовном авио-превозу за период утврђен законом којим се уређује ваздушни саобраћај. </p>
			<p class="Basic-Paragraph">Осим у случајевима из става 1. овог члана, линија у јавном интересу може се прогласити и ако је потреба за обављањем редовног авио-превоза утврђена посебним билатералним или мултилатералним споразумом. </p>
			<p class="Basic-Paragraph">Ако се проглашење линије у јавном интересу односи на линију са више заустављања, за сваки део линије засебно морају бити испуњени услови из става 1. овог члана.</p>
			<p class="Basic-Paragraph">Ако се проглашење линије у јавном интересу односи на више линија, за сваку линију засебно морају бити испуњени услови из става 1. овог члана, а обављање авио-превоза на једној линији не може се условљавати обављањем авио-превоза на другој линији.</p>
			<p class="Basic-Paragraph">О намери проглашења линије у јавном интересу и планираном датуму њеног увођења, министар надлежан за послове саобраћаја обавештава аеродроме које линија повезује и авио-превозиоце који обављају авио-превоз на тој линији, у складу са законом којим се уређује ваздушни саобраћај.</p>
			<p class="clan">Члан 4.</p>
			<p class="Basic-Paragraph">Критеријуми за обављање превоза на линији у јавном интересу су: </p>
			<p class="Basic-Paragraph">1) сразмера између обавеза које настају из обављања авио-превоза на линији у јавном интересу и економских развојних потреба региона;</p>
			<p class="Basic-Paragraph">2) доступност других видова превоза и могућност да се њима задовоље одређене потребе за превозом, а посебно да ли постојећи железнички превоз опслужује предвиђену линију с временом путовања краћим од три сата, са довољном учесталошћу превоза, везама и погодним редом вожње;</p>
			<p class="Basic-Paragraph">3) цене авио-превоза и услови који се нуде корисницима;</p>
			<p class="Basic-Paragraph">4) учинак свих авио-превозилаца који обављају или намеравају да обављају авио-превоз на линији.</p>
			<p class="clan">Члан 5.</p>
			<p class="Basic-Paragraph">За сваку појединачну линију у јавном интересу на којој се обавља авио-превоз дефинишу се следећи критеријуми:</p>
			<p class="Basic-Paragraph">1) одређени обим саобраћаја, односно број фреквенција на дневном, недељном, месечном или годишњем нивоу;</p>
			<p class="Basic-Paragraph">2) цена и услови превоза (укључивање оброка и пртљага у цену и др.); </p>
			<p class="Basic-Paragraph">3) карактеристике ваздухоплова којима се авио-превоз обавља (капацитет ваздухоплова или број седишта који се нуди у оквиру утврђеног обима саобраћаја, врста или тип ваздухоплова, опрема ваздухоплова и сл.);</p>
			<p class="Basic-Paragraph">4) евентуалне погодности за обављање авио-превоза.</p>
			<p class="clan">Члан 6.</p>
			<p class="Basic-Paragraph">Ако погодности за обављање авио-превоза на линији у јавном интересу обухватају компензацију која се даје авио-превозиоцу, она не сме да премаши износ који је потребан за покриће нето трошкова, узимајући у обзир одговарајући приход који задржава авио-превозилац, као и разумну добит.</p>
			<p class="Basic-Paragraph">Добит која не прелази збир релевантне стопе каматне замене плус премије од 100 базних поена сматра се разумном добити. </p>
			<p class="Basic-Paragraph">У случају из става 1. овог члана, средства за компензацију обезбеђују се у буџету Републике Србије за сваку календарску годину. </p>
			<p class="Basic-Paragraph"><span class="v2-clan-left-1">Када је у 
			поступку који се спроводи у складу са законом којим се уређују јавне 
			набавке изабран авио-превозилац који ће, уз компензацију и у периоду 
			до четири године, обављати редован авио-превоз на линији у јавном 
			интересу, обављање авио-превоза на линији у јавном интересу је 
			дозвољено само тако изабраном авио-превозиоцу.</span></p>
			<p class="Basic-Paragraph"><span class="hide-change">*Службени 
			гласник РС, број 74/2019</span></p>
			<p class="clan">Члан 7.</p>
			<p class="Basic-Paragraph">Авио-превозилац који преузме обавезу да обавља превоз на линији у јавном интересу дужан је да тај превоз обавља у складу са овом уредбом и одлуком о проглашењу линије у јавном интересу.</p>
			<p class="Basic-Paragraph">Авио-превозилац који преузме обавезу да обавља превоз на линији у јавном интересу дужан је да о намери обустављања обављања превоза на линији у јавном интересу, обавести министарство надлежно за послове саобраћаја најкасније шест месеци пре дана када планира да обустави превоз.</p>
			<p class="clan">Члан 8.</p>
			<p class="Basic-Paragraph">Новчаном казном од 500.000 до 2.000.000 динара казниће се за прекршај авио-превозилац:</p>
			<p class="Basic-Paragraph">1) ако не обавља превоз на линији у јавном интересу у складу са чланом 7. став 1. ове уредбе;</p>
			<p class="Basic-Paragraph">2) ако о намери да обустави обављање превоза на линији у јавном интересу не обавести министарство надлежно за послове саобраћаја најкасније шест месеци пре дана када планира да обустави превоз (члан 7. став 2).</p>
			<p class="Basic-Paragraph">За прекршај из става 1. овог члана, казниће се одговорно лице у правном лицу новчаном казном од 50.000 до 150.000 динара.</p>
			<p class="clan">Члан 9.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">05 број 110-985/2019</p>
			<p class="potpis">У Београду, 31. јануара 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

