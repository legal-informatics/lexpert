


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="broj">&nbsp;</p>
				<p>На основу члана 123. тачка 3. Устава Републике Србије, а у вези са чланом 8. став 1. Закона о поморској пловидби („Службени гласник РС”, бр. 87/11, 104/13 и 18/15),</p>
				<p>Влада доноси</p>
				<p class="odluka-zakon">УРЕДБУ</p>
				<p class="naslov">о утврђивању бруто масе контејнера</p>
				<p class="auto-style1">"Службени гласник РС", број 80 од 30. септембра 2016.</p>
				<p class="clan">Члан 1.</p>
				<p>Овом уредбом ближе се прописују поступак и начин утврђивања бруто масе контејнера који се укрцавају на поморски брод и услови које мора да испуњава услужно привредно друштво које пружа услугу утврђивања бруто масе контејнера.</p>
				<p class="clan">Члан 2.</p>
				<p>Поједини изрази употребљени у овој уредби имају следеће значење:</p>
				<p>1) <span class="italik">бруто маса</span> је укупна маса упакованог контејнера, укључујући и тара тежину контејнера;</p>
				<p>2) <span class="italik">документ о превозу</span> је документ који крцатељ користи за саопштавање податка о утврђеној бруто маси контејнера;</p>
				<p>3) <span class="italik">оверено мерило</span> је било који уређај којим може да се утврди бруто маса контејнера или појединачна маса терета, елемената за смештај терета у контејнеру и елемената за учвршћивање терета у контејнеру, а који испуњавају захтеве за тачност мерења, као и остале захтеве државе у којој је обављено паковање контејнера;</p>
				<p>4) <span class="italik">елементи за паковање и смештање терета</span> су елементи који се користе приликом смештања терета у контејнер, а који имају за циљ да се спречи његово оштећење приликом превоза, при чему нису обухваћени елементи заштите терета који је упакован у оквиру упакованог терета који се ставља у контејнер;</p>
				<p>5) <span class="italik">елементи за учвршћивање терета</span> су елементи којима се терет у контејнеру обезбеђује од померања;</p>
				<p>6) <span class="italik">тара маса</span> је маса празног контејнера;</p>
				<p>7) <span class="italik">упаковани контејнер</span> је контејнер са укрцаним теретом (крутим, расутим, течним, упакованим), укључујући елементе за паковање и смештање терета у контејнер, као и елементе за учвршћивање терета;</p>
				<p>8) <span class="italik">потврђена бруто маса</span> је бруто маса контејнера која је утврђена у складу са методом 1 или методом 2 које су прописане овом уредбом.</p>
				<p class="clan">Члан 3.</p>
				<p>Заповедник домаћег поморског брода не може да укрца на брод упаковани контејнер ако крцатељ није:</p>
				<p>1) прибавио доказ на основу кога се може потврдити податак о бруто маси упакованог контејнера, у складу са одредбама ове уредбе;</p>
				<p>2) доставио податке о потврђеној бруто маси упакованог контејнера возару и/или лучком контејнерском терминалу (у даљем тексту: терминал) ради благовремене припреме бродског плана за слагање контејнера.</p>
				<p>Крцатељ је дужан да предузме све потребне мере да одступања између бруто масе упакованог контејнера која је потврђена на начин из става 1. тачка 1) овог члана и стварне бруто масе упакованог контејнера буду сведена на најмању могућу меру при чему посебно мора да узме у обзир све околности које могу да утичу на тачност податка о бруто маси.</p>
				<p>Ако домаћи возар није доставио терминалу податак о потврђеној бруто маси контејнера или крцатељ није доставио податак о потврђеној бруто маси упакованог контејнера возару и/или терминалу, дужан је да са оператером терминала усагласи начин мерења.</p>
				<p>Разлика између потврђене бруто масе упакованог контејнера која је декларисана од стране крцатеља или његовог представника и бруто масе упакованог контејнера која је утврђена од стране возара и/или терминала, не може да буде већа од следећих вредности:</p>
				<p>1) ± 5% за контејнере бруто масе 10 t и више;</p>
				<p>2) ± 0.5 t за контејнере бруто масе мање од 10 t.</p>
				<p>Ако се на терминалу утврди разлика између потврђене бруто масе упакованог контејнера која је декларисана од стране крцатељa, а пре допреме контејнера на терминал и бруто масе упакованог контејнера која је добијена мерењем на ваги на терминалу, сматра се да је важећа бруто маса која је добијена мерењем на ваги на терминалу.</p>
				<p class="clan">Члан 4</p>
				<p>Документ о превозу који садржи податак о потврђеној бруто маси упакованог контејнера може да буде део инструкције која се даје возару или посебан документ, на коме мора да буде посебно назначено да се ради о „потврђеној бруто маси (VGM)”.</p>
				<p>Документ о превозу може да буде достављен у електронском облику, и то као електронска размена података или електронска обрада података.</p>
				<p>Документ о превозу потписује крцатељ или лице које је овлашћено од стране крцатеља.</p>
				<p class="clan">Члан 5.</p>
				<p>За утврђивање бруто масе упакованог контејнера могу да се користе две методе, и то:</p>
				<p>1) метода 1 – Мерење упакованог контејнера;</p>
				<p>2) метода 2 – Сабирање појединачних маса.</p>
				<p class="clan">Члан 6.</p>
				<p>Ако се примењује метода 1 – Мерење упакованог контејнера, после завршеног паковања и затварања контејнера, крцатељ мери или ангажује трећу страну да измери упаковани контејнер.</p>
				<p>Ако се мерење врши у Републици Србији вагом са неаутоматским функционисањем, вага мора да одговара захтевима прописа којим се уређују вагe са неаутоматским функционисањем, а ако се мерење врши вагом са аутоматским функционисањем, вага мора да одговара захтевима прописа којим се уређују ваге са аутоматским функционисањем.</p>
				<p>Ако се мерење врши изван Републике Србије, министарство надлежно за послове саобраћаја (у даљем тексту: министарство) обавештава возара који управља домаћим поморским бродом о захтевима за тачност мерења вагом, као и осталим захтевима које вага мора испуњавати према прописима државе у којој се мерење врши. </p>
				<p>Власник, односно корисник ваге дужан је да вагу користи у складу са законом којим се уређује метрологија. </p>
				<p>Ако се врши само једно мерење вагом са неаутоматским функционисањем (возило заједно са контејнером), примењује се метода 2 – Сабирање појединачних маса, и то тако да се бруто маса контејнера одређује одузимањем од:</p>
				<p>1) добијене масе; </p>
				<p>2) масе возила наведене у транспортним документима; </p>
				<p>3) процењене масе горива; </p>
				<p>4) осталих процењених маса.</p>
				<p class="clan">Члан 7.</p>
				<p>Применом методе 2, крцатељ или друго лице које он одреди, утврђује тежину сваког појединачног елемента који чини садржај контејнера (терет, паковање, елементи за смештање и учвршћивање терета у контејнеру, као и остали делови садржаја контејнера) и додаје тара тежину контејнера. </p>
				<p>За тара тежину контејнера мора да се користи податак означен на контејнеру. </p>
				<p>Маса терета у контејнеру добија се сабирањем маса појединачних елемената терета, с тим да се у случају пакованог терета унутар контејнера може користити податак који је утврдио произвођач на паковању терета, а у случају расутог терета може се користити податак добијен на основу мерења које је извршено на ваги која је оверена. </p>
				<p>Податак о маси паковања може да се добије од произвођача материјала за паковање или може да буде заснован на подацима крцатеља, а који се заснивају на подацима из њиховог система за управљање ресурсима.</p>
				<p>Као податак о маси палета и материјала за смештање и<span class="italik"> </span>учвршћивање терета могу да се користе подаци добијени од произвођача, подаци добијени из система за управљање ресурсима ако га користи крцатељ или директним мерењем вагом.</p>
				<p>Сабирањем података из ст. 3–5. овог члана са тара тежином контејнера добија се бруто маса упакованог контејнера.</p>
				<p class="clan">Члан 8.</p>
				<p>За контејнере који се пакују у Републици Србији, поступак утврђивања бруто масе упакованог контејнера обавља правно лице које има потврду о одобрењу услужног привредног друштва за утврђивање бруто масе упакованог контејнера коришћењем методе 2.</p>
				<p>Потврду из става 1. овог члана издаје министарство уз претходно прибављено мишљење о испуњености услова прописаних овом уредбом које издаје комисија за разматрање захтева правних лица за издавање одобрења услужног привредног друштва за утврђивање бруто масе контејнера коришћењем методе 2 (у даљем тексту: Комисија).</p>
				<p>Комисију из става 2. овог члана образује министар надлежан за послове саобраћаја, а састоји се од једног представника министарства и два представника Дирекције за мере и драгоцене метале.</p>
				<p>За издавање потврде из става 1. овог члана плаћа се републичка административна такса.</p>
				<p class="clan">Члан 9.</p>
				<p>За издавање потврде о одобрењу услужног привредног друштва из члана 8. ове уредбе, подносилац захтева доставља следећу документацију:</p>
				<p>1) опис и адресу привредног друштва, основне делатности и организациону структуру;</p>
				<p>2) попис особља са њиховим искуством у обављању послова који су предмет одобрења, укључујући њихове квалификације (стручна спрема);</p>
				<p>3) опис опреме која се користи за извршавање услуга које су обухваћене одобрењем;</p>
				<p>4) информације о осталим активностима привредног друштва које би могле да представљају сукоб интереса;</p>
				<p>5) опис методе утврђивања бруто масе упакованог контејнера;</p>
				<p>6) опис уређаја за мерење који ће бити коришћен.</p>
				<p>Поред захтева из става 1. овог члана, за издавање потврде о одобрењу услужног привредног друштва, подносилац захтева мора да докаже да има следеће документоване процедуре: </p>
				<p>1) за одржавање уређаја за мерење и друге коришћене опреме;</p>
				<p>2) за еталонирање уређаја;</p>
				<p>3) за случај рекламације возара и/или оператора терминала на податак крцатеља о утврђеној бруто маси упакованог контејнера;</p>
				<p>4) за одржавање записа о подацима о потврђеној бруто маси од стране крцатеља;</p>
				<p>5) програм обуке особља;</p>
				<p>6) записе о примедбама клијената привредног друштва на пружену услугу.</p>
				<p>Након провере документације из ст. 1. и 2. овог члана, прегледа на лицу места и практичне демонстрације утврђивања бруто масе упакованог контејнера, Комисија саставља извештај који доставља министарству.</p>
				<p>Министарство издаје потврду о одобрењу услужном привредном друштву које је добило мишљење Комисије о испуњености услова прописаних овом уредбом.</p>
				<p>Изузетно од става 3. овог члана, доказ о успостављеним документованим процедурама из става 2. овог члана, услужно привредно друштво може да достави министарству најкасније у року од годину дана од дана добијања потврде о одобрењу услужног привредног друштва за утврђивање бруто масе контејнера коришћењем методе 2.</p>
				<p class="clan">Члан 10.</p>
				<p>Овај уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-8957/2016-1 </p>
				<p class="potpis">У Београду, 29. септембра 2016. године </p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
	</div>

