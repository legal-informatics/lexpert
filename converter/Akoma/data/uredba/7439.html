


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 4. став 3. тачка 3) Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">УРЕДБУ</p>
	<p class="naslov" style="margin-top: 0">о начину верификације штета садржаних у извештајима о процени штета јавних предузећа и других облика организовања, чији је оснивач Република Србија</p>
	<p class="naslov" style="margin-top: 0"><span style="font-weight: 400">
	"Службени гласник РС", број 84 од 8. августа 2014.</span></p>
	<p class="naslov">&nbsp;</p>
	<p class="clan">Члан 1.</p>
	<p>Овом уредбом уређује се начин верификације штета садржаних у извештајима о процени штета јавних предузећа и других облика организовања, чији је оснивач Република Србија, на подручју погођеном поплавама у Републици Србији, које су наступиле у мају 2014. године.</p>
	<p class="clan">Члан 2.</p>
	<p>Верификацију штета садржаних у извештајима о процени штета јавних предузећа и других облика организовања, чији је оснивач Република Србија (у даљем тексту: верификација), врши Канцеларија за помоћ и обнову поплављених подручја (у даљем тексту: Канцеларија).</p>
	<p>Изузетно од става 1. овог члана, верификацију штета за објекте посебне намене врше Министарство унутрашњих послова, односно Министарство одбране.</p>
	<p class="clan">Члан 3.</p>
	<p>Верификацију штета Канцеларија врши на сопствену иницијативу или по предлогу министарства у чијем је делокругу област, односно делатност за коју је основано јавно предузеће, односно други облик организовања чији је оснивач Република Србија, министарства надлежног за привреду, јединице локалне самоуправе на чијој је територији штета настала и јавног предузећа или другог облика организовања, чији је оснивач Република Србија.</p>
	<p class="clan">Члан 4. </p>
	<p>Верификација је стручни поступак који подразумева утврђивање исправности и тачности процене оштећења у извештајима о процени штета јавних предузећа и других облика организовања, чији је оснивач Република Србија.</p>
	<p>Верификација се врши увидом у документацију и изласком на терен.</p>
	<p class="clan">Члан 5.</p>
	<p>Верификацију врше комисије које решењем образује директор Канцеларије. 
	</p>
	<p>Комисије из става 1. овог члана (у даљем тексту: верификациона комисија) састављене су од стручњака одговарајућих струка, које предлажу надлежна министарства, и представника Канцеларије. 
	</p>
	<p class="clan">Члан 6.</p>
	<p>Време и предмет верификације одређује директор Канцеларије.</p>
	<p class="clan">Члан 7.</p>
	<p>О верификацији се саставља записник који садржи: основне податке о јавном предузећу и другом облику организовања, чији је оснивач Република Србија, основне податке о предмету верификације, правну форму и облик својине, место у коме се верификација врши, дан и час кад се верификација врши, имена чланова верификационе комисије, као и присутних овлашћених лица јавног предузећа и других облика организовања, чији је оснивач Република Србија или њихових заступника, и друге битне податке (као нпр. време када је извршена процена штете, састав тела које је извршило процену штете, опажања битна за утврђивање исправности и тачности процене штете, примедбе и др.), као и потписе чланова верификационе комисије. 
	</p>
	<p>Записник треба да садржи, тачно и кратко, ток и садржај извршених радњи у поступку верификације. У записнику се наводе све исправе, односно документа која су, у било коју сврху, коришћена или употребљена током верификације. Према потреби, те исправе, односно документа се прилажу записнику.</p>
	<p>Записник се води у току вршења верификације. Ако се верификација не може завршити истог дана, унеће се сваког дана посебно у исти записник оно што је тог дана урађено и то ће се прописно потписати. Ако се верификација није могла извршити без прекида, у записнику ће се означити да је било прекида.</p>
	<p>Ако су у току верификације израђени или прибављени планови, скице, цртежи, фотографије и сл. овериће се и прикључити записнику.</p>
	<p class="clan">Члан 8.</p>
	<p>Уколико се подаци, односно чињенице које у току верификације утврди верификациона комисија разликују од података из извештаја о процени штета, Канцеларија о томе обавештава то јавно предузеће, односно други облик организовања, као и министарство у чијем је делокругу област, односно делатност за коју је основано јавно предузеће, односно други облик организовања чији је оснивач Република Србија, јединицу локалне самоуправе а, по потреби, и Комисију за утврђивање штете од елементарних непогода.</p>
	<p>О налазима верификационе комисије из става 1. овог члана Канцеларија обавештава и надлежно тужилаштво, ако постоји сумња да је извршено неко кривично дело које се гони по службеној дужности.</p>
	<p class="clan">Члан 9.</p>
	<p>По окончаном поступку верификације Канцеларија саставља извештај који доставља Влади и објављује га на својој интернет страници.</p>
	<p class="clan">Члан 10.</p>
	<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 110-8580/2014-2</p>
	<p class="potpis" style="margin-top: 0">У Београду, 8. августа 2014. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Александар Вучић,</span> с.р.</p>

