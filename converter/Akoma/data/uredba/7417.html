


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о утврђивању Државног програма обнове инфраструктуре која је у надлежности јединице локалне самоуправе оштећене или порушене услед дејства поплава у мају и јуну 2017. године</p>
				<p class="centar">"Службени гласник РС", бр. 71 од 21. јула 
				2017, 37 од 11. маја 2018, 104 од 28. децембра 2018, 84 од 29. 
				новембра 2019.</p>
				<p class="clan">Члан 1.</p>
				<p>Овом уредбом утврђује се Државни програм обнове инфраструктуре која је у надлежности јединице локалне самоуправе оштећене или порушене услед дејства поплава у мају и јуну 2017. године.</p>
				<p class="clan">Члан 2.</p>
				<p>Државни програм обнове инфраструктуре која је у надлежности јединице локалне самоуправе, оштећене или порушене услед дејства поплава у мају и јуну 2017. године одштампан је уз ову уредбу и чини њен саставни део.</p>
				<p class="clan">Члан 3.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p class="potpis">05 број 110-6571/2017</p>
				<p class="potpis">У Београду, 20. јула 2017. године</p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Ана Брнабић, </span>с.р.</p>
				<p class="bold">ДРЖАВНИ ПРОГРАМ <br>ОБНОВЕ ИНФРАСТРУКТУРЕ КОЈА ЈЕ У НАДЛЕЖНОСТИ ЈЕДИНИЦЕ ЛОКАЛНЕ САМОУПРАВЕ ОШТЕЋЕНЕ ИЛИ ПОРУШЕНЕ УСЛЕД ДЕЈСТВА ПОПЛАВА У МАЈУ И ЈУНУ 2017. ГОДИНЕ</p>
				<p class="bold">1. Област у којој се спроводе мере и територија на којој се спроводе мере</p>
				<p>Државни програм обнове инфраструктуре која је у надлежности јединице локалне самоуправе оштећене или порушене услед дејства поплава у мају и јуну 2017. године (у даљем тексту: Државни програм обнове) односи се на обнову комуналне инфраструктуре (системи за водоснабдевање и канализациона мрежа), обнову порушених или оштећених мостова, санацију водотокова II реда и санацију клизишта и других оштећења на путним правцима, насталих услед дејства поплава у мају и јуну месецу 2017. године, а у складу са чланом 3. Закона о обнови након елементарне и друге непогоде („Службени гласник РС”, број 112/15 – у даљем тексту: Закон). </p>
				<p>Мере утврђене овим програмом спроводе се на делу територије Републике Србије у јединицама локалне самоуправе које су обухваћене Одлуком о проглашењу елементарне непогоде („Службени гласник РС”, број 60/17) и Одлуком о допуни Одлуке о проглашењу елементарне непогоде, коју је Влада донела на седници од 20. јула 2017. године. </p>
				<p class="bold">2. Анализа затеченог стања и сагледавање могућих даљих штетних последица поплава, односно дејства клизишта</p>
				<p>На основу података добијених од надлежних органа јединица локалних самоуправа и провере на терену утврђена су, након поплава које су задесиле поједине јединице локалне самоуправе у мају и јуну месецу 2017. године, већа оштећења комуналне инфраструктуре и водотокова који су у надлежности јединица локалне самоуправе. Установљено је да је поплавни талас нанео озбиљна оштећења на објектима за водоснабдевање и канализационој мрежи. Један број јединица локалне самоуправе има проблем са снабдевањем становништва водом за пиће (недостатком воде, хигијенском исправношћу воде за пиће из водовода за јавно снабдевање и др.), било да је отежано или прекинуто водоснабдевање или је пак вода забрањена за употребу, што је изазвано поплавом, повећањем подземних вода и појавом клизишта. </p>
				<p>Мајским и јунским поплавама 2017. године уништени су или оштећени мостови, покренута су клизишта и појавила су се и друга оштећења на путним правцима која су у надлежности јединица локалне самоуправе, што је проузроковало поремећај или прекид саобраћаја. </p>
				<p>У циљу нормалног функционисања свакодневног живота становништва у областима које су биле угрожене мајским и јунским поплавама 2017. године неопходно је извршити обнову комуналне инфраструктуре (систем за водоснабдевање и канализациону мрежу), обнову мостова, санацију клизишта и других оштећења, као и водотокова другог реда.</p>
				<p class="bold">3. Мере које треба предузети</p>
				<p>Мере које треба предузети ради обнове инфраструктуре дефинисане овим државним програмом су: </p>
				<p>1) претходни и припремни радови и активности на изради техничке документације (предмери, предрачуни и пројекти и пријава радова надлежним општинским или другим органима и др. активности), за радове на обнови ових објеката, у складу са Законом о планирању и изградњи („Службени гласник РС”, бр. 72/09, 81/09 − исправка, 64/10 − УС, 24/11, 121/12, 42/13 − УС, 50/13 − УС, 98/13 − УС, 132/14 и 145/14);</p>
				<p>2) добијање локацијске и грађевинске дозволе за изградњу објеката из овог државног програма обнове, а у случају санације објеката решење о одобрењу за извођење радова. </p>
				<p class="bold">4. Начин и обим спровођења мера и критеријуми за спровођење мера</p>
				<p>Јединица локалне самоуправе подноси Канцеларији за управљање јавним улагањима (у даљем тексту: Канцеларија) захтев за обнову објеката комуналне инфраструктуре, мостова, санирање клизишта и водотокова другог реда. </p>
				<p>Уз захтев потребно је доставити:</p>
				<p>1) Записник о процени штете на објектима инфраструктуре који су предмет овог државног програма обнове;</p>
				<p>2) Изјаву градоначелника/председника града/општине да је штета на овим објектима настала као последица мајских и јунских поплава 2017. године;</p>
				<p>3) Изјаву градоначелника/председника града/општине да су ови објекти из надлежности јединице локалне самоуправе;</p>
				<p>4) Изјаву градоначелника/председника града/општине да нису обезбеђена средства за санацију ових објеката из других извора финансирања.</p>
				<p>Јединица локалне самоуправе, по добијању обавештења о прихватању пројекта обнове од стране Канцеларије, покреће и спроводи поступак јавне набавке и закључује уговор са извођачем радова и пружаоцем услуге стручног надзора. Јединица локалне самоуправе дужна је да редовно о свим фазама реализације пројекта обнове објеката инфраструктуре извештава Канцеларију, у складу са уговором којим се уређују права и обавезе у реализацији пројекта, закљученим између Канцеларије и јединицe локалне самоуправе.</p>
				<p>Јединица локалне самоуправе доставља Канцеларији, ради плаћања, потписан и оверен захтев за плаћање са документацијом о реализацији уговора (привремене и окончану ситуацију, фактуре, банкарске гаранције и друго) и извештај стручног надзора. </p>
				<p>Канцеларија врши плаћање извођачу радова по претходно испостављеним и одобреним ситуацијама, а у складу са наведеним условима из овог одељка.</p>
				<p><span class="v2-clan-left-1">Канцеларија може вршити плаћање 
				на рачун јединице локалне самоуправе која, у складу са уговором 
				о јавној набавци врши плаћање извођачу радова односно добављачу, 
				односно пружаоцу услуге, а у складу са навeденим условима из 
				овог одељка. Канцеларија врши плаћање извођачу радова или 
				јединици локалне самоуправе у зависности од природе и предмета 
				јавне набавке.</span></p>
				<p><span class="hide-change">*Службени гласник РС, број 84/2019</span></p>
				<p class="bold">5. Редослед спровођења мера</p>
				<p>Приоритет и обим извођења радова на отклањању последица поплава на објектима комуналне инфраструктуре, мостова, санирању клизишта и водотокова другог реда биће дефинисан у односу на степен оштећења ових објекта, са циљем што бржег успостављања комуналне инфраструктуре и мостова у функцију.</p>
				<p class="bold">6. Рокови за спровођење мера</p>
				<p>Рок за спровођење мера и активности на обнови и изградњи комуналне инфраструктуре и мостова је 
				<span class="v2-clan-left-1">31. децембар 2020. године</span>. У случају да поједини радови на обнови и изградњи комуналне инфраструктуре, мостова, санирању клизишта и водотокова другог реда не буду завршени у горе наведеном року, због недостатка финансијских средстава или неких других објективних и оправданих разлога, исти се могу реализовати, уз сагласност Канцеларије, и после овог рока. </p>
				<p class="hide-change">*Службени гласник РС, број 84/2019</p>
				<p class="bold">7. Органи државне управе надлежни за координацију, односно носиоци спровођења појединих мера и активности</p>
				<p>Канцеларија је надлежна за координацију активности на реализацији овог државног програма обнове.</p>
				<p>Носилац спровођења мера и активности из овог државног програма обнове је јединица локалне самоуправе, на начин описан у Одељку 4. овог државног програма обнове. </p>
				<p class="bold">8. Процена потребних финансијских средстава и извор финансирања</p>
				<p>Средства за спровођење ове уредбе у износу од 190.000.000 динара обезбедиће се из текуће буџетске резерве у оквиру Закона о буџету Републике Србије за 2017. годину („Службени гласник РС”, број 99/16) и распоредиће у оквиру Раздела 3 – Влада, Глава 3.23 – Канцеларија за управљање јавним улагањима, Програм 1511 – Обнова и изградња објеката јавне намене и санирање последица елементарне непогоде, функција 110 Извршни и законодавни органи, финансијски и фискални послови и спољни послови, Програмска активност 0002 – Координација послова након елементарне и друге непогоде, економска класификација 484 – Накнада штете за повреде или штету насталу услед елементарних непогода или других природних узрока у износу од 190.000.000 динара.</p>
				<p class="v2-clan-left-1">Средства за спровођење мера и 
				активности на обнови инфраструктуре која је у надлежности 
				јединице локалне самоуправе у 2018. години обезбеђена су у 
				Закону о буџету Републике Србије за 2018. годину („Службени 
				гласник РС”, број 113/17) у износу од 270.000.000,00 динара (са 
				ПДВ) у оквиру Раздела 3 – Влада, Глава 3.22 – Канцеларија за 
				управљање јавним улагањима, Програм 1511 – Обнова и изградња 
				објеката јавне намене и санирање последица елементарне непогоде, 
				Функција 110 – Извршни и законодавни органи, финансијски и 
				фискални послови и спољни послови, Програмска активност 0002 – 
				Координација послова након елементарне и друге непогоде, 
				апропријација економска класификација 484 – накнада штете за 
				повреде или штету насталу услед елементарних непогода или других 
				природних узрока.</p>
				<p class="v2-clan-left-2">Додатна средства за спровођење мера и 
				активности на обнови инфраструктуре која је у надлежности 
				јединице локалне самоуправе обезбеђена су у буџету Републике 
				Србије за 2019. годину („Службени гласник РС”, број 95/18) у 
				износу од 400.000.000,00 динара (са ПДВ) у оквиру Раздела 3 – 
				Влада, Глава 3.22 – Канцеларија за управљање јавним улагањима, 
				Програм 1511 – Обнова и изградња објеката јавне намене и 
				санирање последица елементарне непогоде, Функција 110 – Извршни 
				и законодавни органи, финансијски и фискални послови и спољни 
				послови, Програмска активност 0002 – Координација послова након 
				елементарне и друге непогоде, апропријација економска 
				класификација 484 – накнада штете за повреде или штету насталу 
				услед елементарних непогода или других природних узрока.</p>
				<p class="hide-change">*Службени гласник РС, број 37/2018</p>
				<p class="hide-change">**Службени гласник РС, број 104/2018</p>
	</div>

