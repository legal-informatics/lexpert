


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 38. став 4. Закона о удружењима („Службени гласник РС”, бр. 51/09, 99/11 – др. закон и 99/11 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 и 44/14), </p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о средствима за подстицање програма или недостајућег дела средстава за финансирање програма од јавног интереса која реализују удружења</p>
			<p class="centar">"Службени гласник РС", број 16 од 5. марта 2018.</p>
			<p class="clan">I. ОСНОВНЕ ОДРЕДБЕ</p>
			<p class="bold">Садржина уредбе</p>
			<p class="clan">Члан 1.</p>
			<p class="Basic-Paragraph">Овом уредбом ближе се уређују услови, критеријуми, обим, начин, поступак доделе, као и начин и поступак враћања средстава за подстицање програма или недостајућег дела средстава за финансирање програма (у даљем тексту: програм) које реализују удружења, а који су од јавног интереса.</p>
			<p class="bold">Појам удружења и примена уредбе</p>
			<p class="clan">Члан 2.</p>
			<p class="Basic-Paragraph">Под удружењем, у смислу ове уредбе, подразумева се добровољна и невладина недобитна организација заснована на слободи удруживања више физичких или правних лица, основана ради остваривања и унапређења одређеног заједничког или општег циља и интереса, који нису забрањени Уставом или законом, уписана у регистар надлежног органа у складу са законом.</p>
			<p class="Basic-Paragraph">Ова уредба се не примењује на финансирање, односно суфинансирање програма које је уређено посебним законом и прописима донетим на основу тог закона.</p>
			<p class="bold">Програм</p>
			<p class="clan">Члан 3.</p>
			<p class="Basic-Paragraph">Орган државне управе у чијем делокругу је област у којој се остварује јавни интерес, односно корисник средстава буџета Републике Србије, аутономне покрајине и јединице локалне самоуправе у чијем буџету су обезбеђена средства (у даљем тексту: надлежни орган) подстиче програме које реализују удружења, а који су од јавног интереса у складу са одредбама ове уредбе и аката надлежног органа донетих у складу са одредбама закона и ове уредбе.</p>
			<p class="Basic-Paragraph">Програм из става 1. овог члана нарочито садржи: област у којој се програм реализује, територију на којој би се програм реализовао, време и дужину трајања програма, циљ, врсту и обим активности које би се вршиле у току реализације програма и укупан број лица који је потребан за извођење програма.</p>
			<p class="Basic-Paragraph">Програм чија реализација траје најдуже годину дана у формалном смислу може бити означен и називом пројекат.</p>
			<p class="clan">II. ПОСТУПАК ЗА ДОДЕЛУ СРЕДСТАВА</p>
			<p class="bold">Годишњи план јавних конкурса и календар јавних конкурса</p>
			<p class="clan">Члан 4.</p>
			<p class="Basic-Paragraph">Годишњи план расписивања јавних конкурса надлежни орган објављује најкасније до 31. јануара на званичној интернет страници органа и доставља Kанцеларији за сарадњу са цивилним друштвом (у даљем тексту: Kанцеларија). </p>
			<p class="Basic-Paragraph">Годишњи план јавних конкурса садржи податке о даваоцу средстава, области, називу и планираном периоду расписивања јавног конкурсa (у даљем тексту: конкурс) и друге релевантне податке у зависности од врсте конкурса.</p>
			<p class="Basic-Paragraph">Канцеларија израђује и на својој интернет страници објављује календар јавних конкурса свих надлежних органа.</p>
			<p class="bold">Критеријуми за избор програма</p>
			<p class="clan">Члан 5.</p>
			<p class="Basic-Paragraph">Избор програма који ће се финансирати средствима буџета Републике Србије, аутономне покрајине и јединице локалне самоуправе (у даљем тексту: буџет) врши се применом следећих критеријума:</p>
			<p class="Basic-Paragraph">1) референце програма: област у којој се реализује програм, дужина трајања програма, број корисника програма, могућност развијања програма и његова одрживост;</p>
			<p class="Basic-Paragraph">2) циљеви који се постижу: обим задовољавања јавног интереса, степен унапређења стања у области у којој се програм спроводи;</p>
			<p class="Basic-Paragraph">3) суфинансирање програма из других извора: сопствених прихода, буџета Републике Србије, аутономне покрајине или јединице локалне самоуправе, фондова Европске уније, поклона, донација, легата, кредита и друго, у случају недостајућег дела средстава за финансирање програма;</p>
			<p class="Basic-Paragraph">4) законитост и ефикасност коришћења средстава и одрживост ранијих програма: ако су раније коришћена средства буџета, да ли су испуњене уговорне обавезе.</p>
			<p class="Basic-Paragraph">Ближа мерила за избор програма применом критеријума из става 1. овог члана, као и допунске критеријуме који су специфични за одређену област утврђује надлежни орган.</p>
			<p class="bold">Конкурс</p>
			<p class="clan">Члан 6.</p>
			<p class="Basic-Paragraph">Додела средстава за подстицање програма или недостајућег дела средстава за финансирање програма врши се на основу конкурса који расписује надлежни орган и оглашава на званичној интернет страници надлежног органа и порталу е-Управа.</p>
			<p class="Basic-Paragraph">Конкурс обавезно садржи следеће податке: једну или неколико сродних области од јавног интереса; ко може бити учесник конкурса; рок за подношење пријава; обим средстава која се додељују; преглед конкурсне документације коју је потребно доставити, уз попуњен образац предлога програма; трајање програма; ближа мерила и допунске критеријуме чијом применом се врши вредновање пријављених програма, са јасним системом за вредновање сваког појединачног критеријума, односно упућивање на службено гласило у коме је објављен пропис којим су утврђена ближа мерила и допунски критеријуми за вредновање програма.</p>
			<p class="Basic-Paragraph">Надлежни органи по службеној дужности утврђују да ли је удружење уписано у регистар надлежног органа и да ли се, према статутарним одредбама, циљеви удружења остварују у области у којој се програм реализује.</p>
			<p class="Basic-Paragraph">Приликом вредновања програма надлежни орган ће узети у обзир да ли је са удружењем у претходне две године раскинуо уговор због ненаменског трошења буџетских средстава.</p>
			<p class="bold">Пријава</p>
			<p class="clan">Члан 7.</p>
			<p class="Basic-Paragraph">Удружења – учесници конкурса подносе пријаву надлежном органу.</p>
			<p class="Basic-Paragraph">Пријава се подноси у року који не може бити краћи од 15 дана од дана објављивања конкурса.</p>
			<p class="bold">Комисија за спровођење конкурса</p>
			<p class="clan">Члан 8.</p>
			<p class="Basic-Paragraph">За спровођење конкурса надлежни орган образује конкурсну комисију (у даљем тексту: комисија) и својим актом ближе уређује састав, број чланова, као и друга питања значајна за рад комисије.</p>
			<p class="Basic-Paragraph">Чланови комисије дужни су да потпишу изјаву да немају приватни интерес у вези са радом и одлучивањем комисије, односно спровођењем конкурса (Изјава о непостојању сукоба интереса).</p>
			<p class="Basic-Paragraph">Именовано лице не може предузимати радње у својству члана Комисије пре него што потпише Изјаву из става 2. овог члана.</p>
			<p class="Basic-Paragraph">У случају сазнања да се налази у сукобу интереса, члан комисије је дужан да о томе одмах обавести остале чланове комисије и да се изузме из даљег рада комисије. О решавању сукоба интереса надлежни орган одлучује у сваком случају посебно, а када утврди сукоб интереса, именоваће у комисију новог члана као замену.</p>
			<p class="Basic-Paragraph">Сукоб интереса постоји ако члан комисије или чланови његове породице (брачни или ванбрачни друг, дете или родитељ), запослени или члан органа удружења које учествује на конкурсу или било ког другог удружења повезаног на било који начин са тим удружењем, или у односу на та удружења има било који материјални или нематеријални интерес, супротан јавном интересу и то у случајевима породичне повезаности, економских интереса или другог заједничког интереса.</p>
			<p class="Basic-Paragraph">Ближа садржина Изјаве из става 2. овог члана и ближи поступак у коме се води рачуна о непостојању сукоба интереса уређује се интерним актом надлежног органа.</p>
			<p class="Basic-Paragraph">Чланови комисије не добијају накнаду за свој рад.</p>
			<p class="bold">Поступак одлучивања</p>
			<p class="clan">Члан 9.</p>
			<p class="Basic-Paragraph">Комисија утврђује листу вредновања и рангирања пријављених програма у року који не може бити дужи од 60 дана од дана истека рока за подношење пријаве.</p>
			<p class="Basic-Paragraph">Листа из става 1. овог члана објављује се на званичној интернет страници надлежног органа и на порталу е-Управа.</p>
			<p class="Basic-Paragraph">Учесници конкурса имају право увида у поднете пријаве и приложену документацију у року од три радна дана од дана објављивања листе из става 1. овог члана.</p>
			<p class="Basic-Paragraph">На листу из става 1. овог члана учесници конкурса имају право приговора у року од осам дана од дана њеног објављивања.</p>
			<p class="Basic-Paragraph">Одлуку о приговору, која мора бити образложена, надлежни орган доноси у року од 15 дана од дана његовог пријема.</p>
			<p class="Basic-Paragraph">Одлуку о избору програма надлежни орган доноси у року од 30 дана од дана истека рока за подношење приговора.</p>
			<p class="Basic-Paragraph">Oдлука из става 6. овог члана објављује се на званичној интернет страници надлежног органа и на порталу е-Управа.</p>
			<p class="bold">Учешће стручне јавности</p>
			<p class="clan">Члан 10.</p>
			<p class="Basic-Paragraph">У комисију могу бити именована и лица представници стручне јавности.</p>
			<p class="Basic-Paragraph">Надлежни орган може ангажовати и стручњаке за поједине области ради припреме анализе о успешности, квалитету и остварењу циљева програма који се реализују.</p>
			<p class="Basic-Paragraph">Ближа мерила, критеријуме и поступак одабира стручњака из ст. 1. и 2. овог члана прописује својим актом надлежни орган из члана 5. став 2. ове уредбе, односно у складу са чланом 6. став 2. ове уредбе, приликом утврђивања конкурсних услова.</p>
			<p class="clan">III. КОРИШЋЕЊЕ СРЕДСТАВА И ПРАЋЕЊЕ РЕАЛИЗАЦИЈЕ ПРОГРАМА</p>
			<p class="bold">Коришћење средстава</p>
			<p class="clan">Члан 11.</p>
			<p class="Basic-Paragraph">Средства која се, у складу са овом уредбом, одобре за реализацију програма јесу наменска средства и могу да се користе искључиво за реализацију конкретног програма и у складу са уговором који се закључује између надлежног органа и удружења.</p>
			<p class="Basic-Paragraph">Пренос средстава из става 1. овог члана врши се у складу са прописима којима се уређује пренос средстава и отварање рачуна корисника јавних средстава.</p>
			<p class="Basic-Paragraph">Уговором се уређују међусобна права, обавезе и одговорности уговорних страна, а нарочито: утврђен предмет програма, рок у коме се програм реализује, конкретне обавезе уговорних страна, износ средстава и начин обезбеђења и преноса средстава, инструменти обезбеђења за случај ненаменског трошења средстава обезбеђених за реализацију програма, односно за случај неизвршења уговорне обавезе – предмета програма и повраћај неутрошених средстава.</p>
			<p class="Basic-Paragraph">Корисник средстава дужан је да пре склапања уговора надлежном органу достави изјаву да средства за реализацију одобреног програма нису на други начин већ обезбеђена као и изјаву о непостојању сукоба интереса и интерни акт о антикорупцијској политици.</p>
			<p class="bold">Праћење реализације програма</p>
			<p class="clan">Члан 12.</p>
			<p class="Basic-Paragraph">Надлежни орган прати реализацију програма за који су одобрена средства у складу са овом уредбом.</p>
			<p class="Basic-Paragraph">Праћење реализације програма обухвата:</p>
			<p class="Basic-Paragraph">1) обавезу удружења да обавештава надлежни орган о реализацији програма, у роковима одређеним уговором;</p>
			<p class="Basic-Paragraph">2) прегледање извештаја од стране надлежног органа;</p>
			<p class="Basic-Paragraph">3) мониторинг посете представника надлежног органа;</p>
			<p class="Basic-Paragraph">4) обавезу удружења да омогући представницима надлежног органа да изврше увид у релевантну документацију насталу у току реализације програма;</p>
			<p class="Basic-Paragraph">5) прикупљање информација од корисника програма;</p>
			<p class="Basic-Paragraph">6) друге активности предвиђене уговором.</p>
			<p class="Basic-Paragraph">Праћење може обухватити и ревизију овлашћеног ревизора, уколико је то предвиђено конкурсним условима и уговором.</p>
			<p class="Basic-Paragraph">Удружење односно реализатор програма је дужно да надлежном органу омогући праћење реализације програма.</p>
			<p class="bold">Извештавање</p>
			<p class="clan">Члан 13.</p>
			<p class="Basic-Paragraph">Удружење израђује периодичне и завршне наративне и финансијске извештаје.</p>
			<p class="Basic-Paragraph">Периодични и завршни наративни извештај из става 1. овог члана садржи: детаљан опис активности и резултата реализације програма у односу на планиране активности дефинисане уговором, како би се могла извршити процена успешности од стране надлежног органа и образложење за свако одступање од програма и преглед корективних мера чије се предузимање планира од стране корисника средстава.</p>
			<p class="Basic-Paragraph">Периодични и завршни финансијски извештај из става 1. овог члана садржи: приказ буџета, који је саставни део уговора, са прегледом свих трошкова који су настали током извештајног периода, као и целокупну документацију која оправдава настале трошкове.</p>
			<p class="bold">Достављање, прегледање и процена извештаја</p>
			<p class="clan">Члан 14.</p>
			<p class="Basic-Paragraph">Удружење доставља периодичне и завршне наративне и финансијске извештаје у роковима предвиђеним закљученим уговором. </p>
			<p class="Basic-Paragraph">Надлежни орган прегледа и разматра извештаје из става 1. овог члана.</p>
			<p class="Basic-Paragraph">Прегледом финансијских извештаја надлежни орган утврђује да ли су буџетска средства наменски коришћена и да ли постоји рачуноводствена документација која указује на наменски утрошак истих.</p>
			<p class="Basic-Paragraph">Плаћања и издаци који нису у складу са уговорним обавезама и/или без припадајуће рачуноводствене документације неће бити признати, о чему се носилац програма обавештава писаним путем.</p>
			<p class="Basic-Paragraph">Прегледом наративног извештаја надлежни орган остварује увид и врши процену квалитета и успешности програма у смислу реализације постављених циљева.</p>
			<p class="Basic-Paragraph">О извршеној процени надлежни орган обавештава корисника средстава.</p>
			<p class="Basic-Paragraph">Удружење на захтев надлежног органа доставља допуну и додатно објашњење навода изнетих у извештају у року од осам дана од пријема захтева надлежног органа за доставу допуне документације.</p>
			<p class="bold">Мониторинг посета</p>
			<p class="clan">Члан 15.</p>
			<p class="Basic-Paragraph">У циљу праћења реализације програма, надлежни орган може реализовати мониторинг посете.</p>
			<p class="Basic-Paragraph">Под мониторинг посетом, у смислу ове уредбе, сматра се: посета удружењу, одржавање састанака овлашћених представника надлежног органа са овлашћеним представницима удружења, присуство одређеним догађајима и манифестацијама или другим програмским активностима које удружење спроводи у склопу реализације програма.</p>
			<p class="Basic-Paragraph">Мониторинг посета може бити најављена или ненајављена.</p>
			<p class="Basic-Paragraph">За програме чије трајање је дуже од шест месеци и чија је вредност одобрених средстава већа од 500.000,00 динара, као и програме који трају дуже од годину дана, надлежни орган реализује најмање једну мониторинг посету у току трајања програма, односно најмање једном годишње.</p>
			<p class="bold">Извештај о мониторинг посети</p>
			<p class="clan">Члан 16.</p>
			<p class="Basic-Paragraph">Надлежни орган израђује извештај о мониторинг посети из члана 15. ове уредбе у року од десет дана од дана спроведене посете.</p>
			<p class="Basic-Paragraph">Поред извештаја из става 1. овог члана надлежни орган може израдити и препоруке за отклањање недостатака и рокове за њихову реализацију и упутити их кориснику средстава.</p>
			<p class="bold">Сукоб интереса код корисника средстава</p>
			<p class="clan">Члан 17.</p>
			<p class="Basic-Paragraph">Удружење ће предузети све потребне мере у циљу избегавања сукоба интереса приликом коришћења наменских средстава и одмах по сазнању обавестити надлежни орган о свим ситуацијама које представљају или би могле довести до сукоба интереса, у складу са законом.</p>
			<p class="Basic-Paragraph">Сукоб интереса постоји у ситуацији у којој је непристрасно извршење уговорних обавеза било ког лица везаног уговором угрожено због прилике да то лице својом одлуком или другим активностима учини погодност себи или са њим повезаним лицима (чланови породице: супружник или ванбрачни партнер, дете или родитељ), запосленом, члану удружења, а на штету јавног интереса и то у случају породичне повезаности, економских интереса или другог заједничког интереса са тим лицем.</p>
			<p class="Basic-Paragraph">Сваки сукоб интереса надлежни орган посебно разматра и може од удружења затражити сва потребна обавештења и документацију. </p>
			<p class="Basic-Paragraph">У случају утврђеног постојања сукоба интереса у спровођењу уговора, надлежни орган ће затражити од удружења да без одлагања, а најкасније у року од 30 дана, предузме одговарајуће мере.</p>
			<p class="Basic-Paragraph">Не сматра се сукобом интереса када корисник средстава спроводи програм који је усмерен на чланове удружења као кориснике програма који припадају социјално осетљивим групама или особама са инвалидитетом.</p>
			<p class="bold">Прерасподела одобреног износа средстава</p>
			<p class="clan">Члан 18.</p>
			<p class="Basic-Paragraph">Корисник средстава, у изузетним ситуацијама, може да тражи сагласност од надлежног органа ради прерасподеле средстава за реализацију планираних активности у оквиру одобреног програма.</p>
			<p class="Basic-Paragraph">Захтевом за прерасподелу средстава не може се тражити повећање расхода који се односе на људске ресурсе.</p>
			<p class="Basic-Paragraph">Прерасподела средстава се може извршити тек након добијања писмене сагласности или потписивањем анекса уговора са даваоцем средстава. </p>
			<p class="bold">Поступање у случају неправилности</p>
			<p class="clan">Члан 19.</p>
			<p class="Basic-Paragraph">Надлежни орган обавештава корисника средстава да ће покренути поступак за раскид уговора и повраћај средстава са припадајућом каматом уколико су неправилности такве природе да онемогућавају надлежни орган да утврди да су додељена средства наменски коришћена, односно ако утврди ненаменски утрошак средстава.</p>
			<p class="bold">Раскид уговора и повраћај средстава</p>
			<p class="clan">Члан 20.</p>
			<p class="Basic-Paragraph">Ако се приликом праћења реализације програма утврди ненаменско трошење средстава надлежни орган дужан је да раскине уговор, захтева повраћај пренетих средстава, односно да активира инструменте обезбеђења, а удружење је дужно да средства врати са законском каматом. </p>
			<p class="bold">Извештај надлежног органа</p>
			<p class="clan">Члан 21.</p>
			<p class="Basic-Paragraph">Надлежни орган изрaђује извeштaj о реализованој финансијској подршци програмима удружења из буџетских средстава у претходној календарској години.</p>
			<p class="Basic-Paragraph">Извeштaj из става 1. овог члана објављује се на званичној интернет страници надлежног органа и на порталу е-Управа.</p>
			<p class="Basic-Paragraph">Надлежни орган може спровести анализу успешности, квалитета и степена остварености циљева програма за која су додељена средства на конкурсу за доделу средстава, уколико оцени да би то довело до унапређења стања у одређеној области у којој се корисницима додељују финансијска средства.</p>
			<p class="bold">Објављивање</p>
			<p class="clan">Члан 22.</p>
			<p class="Basic-Paragraph">Подаци и акти које надлежни орган, у складу са овом уредбом, објављује на својој званичној интернет страници и порталу е-Управa, морају се објавити и на огласној табли надлежног органа.</p>
			<p class="clan">IV. ПРЕЛАЗНЕ И ЗАВРШНЕ ОДРЕДБЕ</p>
			<p class="bold">Престанак важења ранијег прописа</p>
			<p class="clan">Члан 23.</p>
			<p class="Basic-Paragraph">Даном ступања на снагу ове уредбе престаје да важи Уредба о средствима за подстицање програма или недостајућег дела средстава за финансирање програма од јавног интереса која реализују удружења („Службени гласник РС”, бр. 8/12, 94/13 и 93/15).</p>
			<p class="bold">Спровођење започетих поступака</p>
			<p class="clan">Члан 24.</p>
			<p class="Basic-Paragraph">Поступци доделе средстава који су отпочели пре ступања на снагу ове уредбе а нису окончани, спровешће се према прописима који су важили пре ступања на снагу ове уредбе.</p>
			<p class="bold">Ступање на снагу</p>
			<p class="clan">Члан 25.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 110-1666/2018</p>
			<p class="potpis">У Београду, 1. марта 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

