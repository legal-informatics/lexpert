


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p>На основу члана 100. став 8. Закона о ванредним ситуацијама („Службени гласник РС”, број 111/09, 92/11 и 93/12) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">УРЕДБУ</p>
	<p class="naslov" style="margin-top: 0">о служби у активној резерви у специјализованим јединицама цивилне заштите</p>
	<p class="naslov" style="margin-top: 0"><span style="font-weight: 400">
	"Службени гласник РС", број 46 од 24. маја 2013.</span></p>
	<p class="naslov">&nbsp;</p>
	<p class="clan">Члан 1.</p>
	<p>Овом уредбом уређују се услови и начин ангажовања за службу у активној резерви у специјализованим јединицама цивилне заштите (у даљем тексту: активна резерва у цивилној заштити).</p>
	<p class="clan">Члан 2.</p>
	<p>Специјализоване јединице цивилне заштите, које морају одржавати сталну спремност и које су намењене за обављање високостручних задатака цивилне заштите на територији Републике Србије и пружање помоћи другим државама и број лица која се могу ангажовати за службу у активној резерви у цивилној заштити, утврђују се Планом попуне за активну резерву у цивилној заштити (у даљем тексту: План попуне).</p>
	<p>Број лица који се може ангажовати у специјализованим јединицама цивилне заштите које морају одржавати сталну спремност и које су намењене за обављање високостручних задатака цивилне заштите на територији Републике Србије и пружање помоћи другим државама не може бити већи од 25% од укупног броја лица у специјализованим јединицама цивилне заштите.</p>
	<p>Предлог плана попуне израђује организациона јединица Министарства унутрашњих послова (у даљем тексту: Министарство) – надлежна за ванредне ситуације (у даљем тексту: надлежна служба).</p>
	<p>План попуне доноси министар надлежан за унутрашње послове (у даљем тексту: министар). 
	</p>
	<p class="clan">Члан 3.</p>
	<p>Попуна специјализованих јединица цивилне заштите, које морају одржавати сталну спремност и које су намењене за обављање високостручних задатака цивилне заштите на територији Републике Србије и пружање помоћи другим државама врши се на основу расписаног јавног огласа и закљученог уговора са лицима изабраним на том јавном огласу.</p>
	<p>Попуна специјализованих јединица цивилне заштите које су намењене за обављање високостручних задатака цивилне заштите на подручју управног округа, односно јединице локалне самоуправе врши се у складу са одредбама закона којим се уређује војна, радна и материјална обавеза – на основу захтева надлежне службе.</p>
	<p class="clan">Члан 4.</p>
	<p>Припадник активне резерве у цивилној заштити може се ангажовати у току календарске године и то:</p>
	<p>1) до 30 дана, ради обучавања;</p>
	<p>2) до 90 дана, ради одржавања оперативне и функционалне способности и за спровођење мера и задатака цивилне заштите на територији Републике Србије;</p>
	<p>3) до 90 дана, ради извршења припрема за међународне мисије изван територије Републике Србије;</p>
	<p>4) до 180 дана, у међународним мисијама ван територије Републике Србије. 
	</p>
	<p class="clan">Члан 5.</p>
	<p>За припадника активне резерве у цивилној заштити могу се пријавити и бити изабрана, односно ангажована лица:</p>
	<p>1) којима је, из разлога који не утичу на њихово даље ангажовање у цивилној заштити, престала служба у надлежној служби; 
	</p>
	<p>2) која имају статус војних обвезника – а којима је претходно престала служба у својству професионалног војног лица, која су преведена у резервни састав, којима није истекла војна обавеза и која су одлуком надлежног територијалног органа Министарства одбране распоређени у цивилну заштиту;</p>
	<p>3) која имају статус војних обвезника, а која су претходно одслужила војни рок или цивилну службу или су на други начин оспособљена за службу у активној резерви (школовањем у Војној академији и школама и курсевима Министарства унутрашњих послова, добровољним служењем војног рока и др.); 
	</p>
	<p>4) која су стручне квалификације за обављање појединих задатака заштите и спасавања стекла редовним и ванредним школовањем, бављењем одређеним врстама спорта, завршеним обукама и курсевима или на неки други начин;</p>
	<p>5) која су, пре избора и закључивања уговора, оспособљена за службу у цивилној заштити по наставним плановима и програмима за обучавање припадника цивилне заштите;</p>
	<p>6) здравствено способна за службу у јединицама цивилне заштите;</p>
	<p>7) која приликом првог ангажовања нису старија од 50 година (за старешинске дужности), односно 40 година (за остале дужности);</p>
	<p>8) која нису осуђена на казну затвора у трајању дужем од шест месеци.</p>
	<p class="clan">Члан 6.</p>
	<p>Са војним обвезницима који имају ратни распоред у Војсци Србије, Министарство може закључити уговор о активној резерви у цивилној заштити, након прибављене сагласности министарства надлежног за послове одбране.</p>
	<p>Лица са којима се закључи уговор о активној резерви у цивилној заштити, не могу, за време његове примене, бити распоређена на друге дужности у систему одбране и безбедности.</p>
	<p class="clan">Члан 7.</p>
	<p>Оспособљавање заинтересованих лица за пријем у активну резерву у цивилној заштити обавља се у Националном и регионалним тренинг центрима, а по потреби и у другим организационим јединицама Министарства или у организацијама и установама – у складу са планом и програмом из члана 5. тачка 5) ове уредбе.</p>
	<p>Лице које буде оспособљено добија сертификат о оспособљености за службу у активној резерви у цивилној заштити.</p>
	<p>Сертификат доказује испуњеност услова док је у примени наставни план и програм у складу са којим је и извршено оспособљавање. 
	</p>
	<p class="clan">Члан 8.</p>
	<p>Пријем лица на службу у активну резерву у цивилној заштити врши се на основу претходно расписаног јавног огласа.</p>
	<p>Јавни оглас расписује се у складу са Планом попуне и то за попуну свих потребних места у активној резерви у року од 30 дана од дана његовог доношења.</p>
	<p>Изузетно од рока утврђеног у ставу 2. овог члана, у складу са ванредним потребама обезбеђења спровођења мера и задатака цивилне заштите (нпр. у случају да се не попуне сва оглашена места, у случају када се непланирано знатније смањи број лица у активној резерви у цивилној заштити, ако је потребно заменити претходно ангажовано лице, ангажовати ново лице са посебним знањима и способностима или у случају ангажовања у међународним мисијама), јавни оглас расписује се у року од 15 дана од дана утврђене ванредне потребе.</p>
	<p>Јавни оглас садржи податке: о потребном броју лица у активној резерви, задацима и пословима за које се ангажује, седишту специјализоване јединице у којој се врши ангажовање, висини накнаде и примања за време ангажовања и податке о начинима на које се заинтересована лица могу упознати са ближим условима.</p>
	<p class="clan">Члан 9.</p>
	<p>Јавни оглас расписује и поступак по јавном огласу спроводи комисија коју образује руководилац надлежне службе.</p>
	<p>Комисија из става 1. овог члана утврђује листу лица која испуњавају прописане услове, а редослед на листи одређује се на основу утврђеног нивоа оспособљености.</p>
	<p>Избор међу лицима која испуњавају прописане услове за службу у активној резерви у цивилној заштити врши руководилац надлежне службе.</p>
	<p>Избор међу пријављеним лицима врши се полазећи од нивоа оспособљености за службу у активној резерви у цивилној заштити, а предност имају лица са утврђеним вишим нивоом оспособљености.</p>
	<p>Решење руководиоца надлежне службе из става 3. овог члана коначно је и против њега се може покренути управни спор.</p>
	<p class="clan">Члан 10.</p>
	<p>У активну резерву у цивилној заштити изабрано лице ступа даном закључења уговора.</p>
	<p>Уговором о активној резерви у цивилној заштити утврђују се, нарочито, услови, време, начин и послови за које се лице ангажује, као и права и обавезе за време вршења службе у активној резерви.</p>
	<p class="clan">Члан 11.</p>
	<p>Надлежна служба дужна је да, по потписивању уговора о активној резерви у цивилној заштити, а пре првог ангажовања, а такође и о престанку уговорног односа, о томе обавести надлежни територијални орган министарства надлежног за послове одбране и послодавца код кога је лице у радном односу.</p>
	<p>О планираном ангажовању лица у активној резерви у цивилној заштити за активности на територији Републике Србије надлежна служба дужна је да послодавцу достави одговарајуће обавештење – најкасније 15 дана пре тог ангажовања, а за спровођење мера и задатака цивилне заштите у међународним мисијама и за друге активности ван територије Републике Србије – најкасније три месеца пре тог ангажовања. 
	</p>
	<p>О непланираном ангажовању лица у активној резерви у цивилној заштити надлежна служба дужна је да послодавцу достави одговарајуће обавештење – најкасније наредног дана од дана ангажовања.</p>
	<p class="clan">Члан 12.</p>
	<p>Са лицима у активној резерви у цивилној заштити изводе се тренинзи и обуке, што укључује: редовно годишње обучавање, кондицирање и практични део обуке за извршавање конкретних дужности за које је закључен уговор, као и наменско оспособљавање за извршавање задатака у међународним мисијама. 
	</p>
	<p>Обучавање и тренинзи, односно ангажовање лица у активној резерви у цивилној заштити, врше се у складу са годишњим плановима обучавања и ангажовања резервног састава, који се доноси за сваку календарску годину и доставља на одобрење најкасније до краја октобра текуће године за наредну годину.</p>
	<p>Планове обучавања, односно ангажовања израђује надлежна служба, а реализују се у организационим јединицама надлежне службе, регионалном и Националном тренинг центру.</p>
	<p>Лицу у активној резерви у цивилној заштити одлаже се обавеза учешћа у планском годишњем обучавању, односно ангажовању у случају: болести, рођења детета, смрти члана уже породице и заштите и помоћи ужој породици у случају елементарне непогоде.</p>
	<p>Чланом уже породице, у смислу ове уредбе, сматрају се:</p>
	<p>1) супружник;</p>
	<p>2) деца брачна, ванбрачна, усвојена или пасторчад, ако нису старија од 18 година, односно 26 година ако се налазе на школовању, осим деце која су у радном односу, а без обзира на године живота ако су трајно и потпуно неспособна за рад;</p>
	<p>3) родитељ, усвојитељ и његов супружник;</p>
	<p>4) очух и маћеха;</p>
	<p>5) браћа и сестре под условом из тачке 2) овог става;</p>
	<p>6) баба и деда.</p>
	<p class="clan">Члан 13.</p>
	<p>Лица у активној резерви у цивилној заштити могу бити у стању резерве или у стању службе. 
	</p>
	<p>Под службом се подразумева учешће у акцијама заштите и спасавања, радно ангажовање у надлежној служби, учешће на обукама и проверама оспособљености.</p>
	<p>Позивање лица у службу у активној резерви у цивилној заштити врши се:</p>
	<p>1) у складу са плановима обучавања, односно ангажовања – најкасније 45 дана пре планиране активности, односно задатка;</p>
	<p>2) у случају претње или настанка опасности и других ванредних и непланираних потреба за ангажовањем због елементарних непогода и других несрећа – одмах по настанку потребе за ангажовањем.</p>
	<p class="clan">Члан 14.</p>
	<p>Лица у активној резерви у цивилној заштити за време обучавања, оспособљавања и извршавања мисија и задатака у цивилној заштити, имају право на здравствено, пензијско и инвалидско осигурање – на терет средстава којима располаже Министарство. 
	</p>
	<p>Лица у активној резерви у цивилној заштити имају право на здравствену заштиту на терет средстава којима располаже Министарство за повреде или обољења која су добили за време службе у активној резерви, ако то право не остварују по другом основу.</p>
	<p>Лица из става 2. овог члана, код којих се појави обољење по престанку службе у активној резерви у цивилној заштити имају право на здравствену заштиту ако у року од два месеца од дана престанка службе у активној резерви у цивилној заштити пријаве то обољење надлежној служби и ако надлежна лекарска комисија утврди да је односно обољење настало за време службе у активној резерви у цивилној заштити или као последица вршења службе у активној резерви у цивилној заштити.</p>
	<p class="clan">Члан 15.</p>
	<p>Лицу у активној резерви у цивилној заштити које је позвано ради ангажовања на извршавању задатака цивилне заштите мирује радни однос за време извршавања задатака, а дужно је да се врати на посао одмах по престанку ангажовања на задацима цивилне заштите.</p>
	<p class="clan">Члан 16.</p>
	<p>Лицу у активној резерви у цивилној заштити за време службе у активној резерви у цивилној заштити припада накнада за ангажовање, која не може бити мања од плате предвиђене за активне припаднике надлежне службе, ангажоване на истим или сличним пословима и задацима. 
	</p>
	<p>Изузетно, накнада за ангажовање лицима у активној резерви у цивилној заштити која су у радном односу код других послодаваца припада у висини просечне зараде, односно плате коју су остварили код послодавца код кога су у радном односу – ако је остварена просечна зарада, односно плата већа од накнаде из става 1. овог члана. 
	</p>
	<p class="clan">Члан 17.</p>
	<p>Лицима у активној резерви у цивилној заштити која се ангажују за задатке заштите и спасавања који се извршавају на територији Републике Србије, за време док се налазе у стању резерве, припада месечна надокнада у висини од две дневнице државних службеника за службено путовање у земљи.</p>
	<p class="clan">Члан 18.</p>
	<p>За време ангажовања лицу у активној резерви у цивилној заштити припада и накнада трошкова према посебном пропису чијом применом накнаде трошкова остварују запослени у радном односу у надлежној служби, ако овом уредбом није друкчије уређено. 
	</p>
	<p>Лица у активној резерви у цивилној заштити, за време службе чије трајање је дуже од осам часова дневно и која се обавља изван места њиховог боравка, имају право на бесплатну исхрану и смештај.</p>
	<p class="clan">Члан 19.</p>
	<p>Лице у активној резерви у цивилној заштити има право да од надлежне службе добије уверење о чињеницама у вези са ангажовањем у активној резерви. 
	</p>
	<p class="clan">Члан 20.</p>
	<p>Лице у активној резерви у цивилној заштити дужно је да организациону јединицу надлежне службе у којој је ангажовано обавести:</p>
	<p>1) о сваком одсуству из места пребивалишта, односно боравка, као и о времену трајања одсуства и месту и начину на који се са њим може ступити у контакт за време одсуства;</p>
	<p>2) о промени послодавца – најкасније у року од пет дана од дана настале промене. 
	</p>
	<p class="clan">Члан 21.</p>
	<p>О припадницима активне резерве цивилне заштите води се прописана евиденција.</p>
	<p>Евиденцију води Надлежна служба.</p>
	<p>Упутство о садржају и начину вођења евиденције о припадницима активне резерве у цивилној заштити прописује министар. 
	</p>
	<p class="clan">Члан 22.</p>
	<p>Припаднику активне резерве у цивилној заштити служба у активној резерви у цивилној заштити престаје: 
	</p>
	<p>1) престанком испуњавања прописаних услова;</p>
	<p>2) истеком уговореног рока;</p>
	<p>3) ако се утврди да је приликом пријема у службу дао неистините податке који су од значаја за пријем;</p>
	<p>4) неизвршавањем преузетих уговорних обавеза;</p>
	<p>5) лишавањем слободе које траје дуже од 30 дана или упућивањем на издржавање казне затвора; 
	</p>
	<p>6) ако се коначном оценом надлежне лекарске комисије утврди да је изгубио здравствену способност за обављање уговорене дужности;</p>
	<p>7) у случају организационих промена или укидања јединице у којој је на служби у активној резерви цивилне заштите;</p>
	<p>8) смрћу; </p>
	<p>9) у другим случајевима утврђеним уговором о активној резерви. </p>
	<p>Служба у активној резерви престаје раскидом уговора, у складу са одредбама закона који уређује облигационе односе.</p>
	<p class="clan">Члан 23.</p>
	<p>Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2014. године.</p>
	<p>&nbsp;</p>
	<p class="potpis" style="margin-top: 0">05 број 110-3995/2013</p>
	<p class="potpis" style="margin-top: 0">У Београду, 20. маја 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Ивица Дачић, 
	</span>с.р.</p>

