

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 6. став 2, а у вези са чланом 22. Закона о Централном регистру становништва („Службени гласник РС”, број 17/19) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси </p>
			<p class="odluka-zakon">УРЕДБУ</p>
			<p class="odluka-zakon">о начину преузимања, размене података, приступа и заштите података садржаних у Централном регистру становништва, као и другим техничким питањима од значаја за вођење Централног регистра становништва</p>
			<p class="centar">"Службени гласник РС", број 68 од 25. септембра 
			2019.</p>
			<p class="spacija">ГЛАВА I</p>
			<p class="clan">ПРЕДМЕТ УРЕЂИВАЊА</p>
			<p class="clan">Члан 1.</p>
			<p class="Basic-Paragraph">Овом уредбом ближе се уређује начин преузимања, размена података, приступ и заштита података садржаних у Централном регистру становништва (у даљем тексту: Централни регистар), као и друга техничка питања од значаја за вођење Централног регистра.</p>
			<p class="spacija">ГЛАВА II</p>
			<p class="clan">УСПОСТАВЉАЊЕ ЦЕНТРАЛНОГ РЕГИСТРА</p>
			<p class="bold">Фазе иницијалног преноса података у Централни регистар </p>
			<p class="clan">Члан 2.</p>
			<p class="Basic-Paragraph">У првој фази у Централни регистар преносе се следећи подаци: лично име, пол, датум, место, општина/град рођења, место и држава ако је лице рођено у иностранству.</p>
			<p class="Basic-Paragraph">Пренос података из става 1. овог члана врши се по јединственом матичном броју грађана за категорије држављана Републике Србије, односно евиденцијском броју странца за категорије странаца.</p>
			<p class="Basic-Paragraph">У другој фази пренеће се остали подаци, у складу са Законом о Централном регистру становништва (у даљем тексту: Закон).</p>
			<p class="bold">Тим за успостављање Централног регистра</p>
			<p class="clan">Члан 3.</p>
			<p class="Basic-Paragraph">Преносом података из члана 2. ове уредбе управља Тим за успостављање Централног регистра (у даљем тексту: Тим), који чине представници министарства надлежног за послове управе (у даљем тексту: Министарство) и службе Владе надлежне за пројектовање, усклађивање, развој и функционисање система електронске управе (у даљем тексту: Служба Владе) и овлашћена лица изворног органа.</p>
			<p class="Basic-Paragraph">Министар надлежан за послове управе (у даљем тексту: Министар) решењем именује председника и чланове Тима.</p>
			<p class="Basic-Paragraph">Председник Тима из става 1. овог члана координира и усмерава вршење овлашћења у складу са овом уредбом и најмање једном у 15 дана у фази иницијалног преноса података из изворних службених евиденција, доставља Министарству извештај о спровођењу активности преноса података у Централни регистар.</p>
			<p class="bold">Овлашћења Тима</p>
			<p class="clan">Члан 4.</p>
			<p class="Basic-Paragraph">Тим из члана 3. ове уредбе овлашћен је за:</p>
			<p class="Basic-Paragraph">1) организовање, планирање и спровођење активности у поступку иницијалног преноса података у Централни регистар;</p>
			<p class="Basic-Paragraph">2) координацију дизајна, имплементацију и тестирање комплетног поступка иницијалног преноса података;</p>
			<p class="Basic-Paragraph">3) идентификовање грешака и прослеђивање надлежним органима ради исправке података;</p>
			<p class="Basic-Paragraph">4) верификацију података, пре окончања иницијалног преноса података у Централни регистар и друге послове у складу са Законом.</p>
			<p class="Basic-Paragraph">У случају проблема који онемогућавају или значајно ометају иницијални пренос података председник Тима за успостављање Централног регистра у најкраћем року, обавештава Службу Владе и Министарство о природи проблема.</p>
			<p class="bold">Извештај о завршеном поступку иницијалног преноса података</p>
			<p class="clan">Члан 5.</p>
			<p class="Basic-Paragraph">Тим писаним путем потврђује да је завршен пренос података неопходних за успостављање Централног регистра и сачињава коначан извештај о завршеном поступку преноса података, који се доставља Министарству.</p>
			<p class="spacija">ГЛАВА III</p>
			<p class="clan">ВОЂЕЊЕ И НАЧИН КОРИШЋЕЊА ПОДАТАКА ИЗ ЦЕНТРАЛНОГ РЕГИСТРА НАКОН ЊЕГОВОГ УСПОСТАВЉАЊА</p>
			<p class="bold">Начин преноса података из изворних службених евиденција </p>
			<p class="clan">Члан 6.</p>
			<p class="Basic-Paragraph">Изворни орган дужан је да податке из члана 2. ове уредбе учини доступним преко Сервисне магистрале органа ради преноса у Централни регистар у изворном облику.</p>
			<p class="Basic-Paragraph">Служба Владе обезбеђује изворном органу упис података у Централни регистар у складу са законом којим се уређује електронска управа.</p>
			<p class="Basic-Paragraph">Изворни орган дужан је да именује лице задужено за надгледање и подршку обезбеђивању несметаног рада система за размену порука и комуникацију са Централним регистром у техничком смислу. </p>
			<p class="bold">Ажурирање података у Централном регистру</p>
			<p class="clan">Члан 7.</p>
			<p class="Basic-Paragraph">Изворни орган без одлагања преко електронских сервиса преноси у Централни регистар сваку промену у изворној евиденцији. </p>
			<p class="Basic-Paragraph">Органи који воде изворну евиденцију пре почетка електронске размене података, размењују средства за аутентикацију којима се омогућава приступ подацима, као и друге параметре неопходне за успостављање везе у складу са прописима којима се уређује информациона безбедност. </p>
			<p class="bold">Послови Службе Владе</p>
			<p class="clan">Члан 8.</p>
			<p class="Basic-Paragraph">Служба Владе обавља послове техничке подршке у вођењу Централног регистра и друге послове, у складу са Законом.</p>
			<p class="bold">Прекид рада електронских сервиса</p>
			<p class="clan">Члан 9.</p>
			<p class="Basic-Paragraph">У случају планираног прекида рада електронских сервиса због одржавања и унапређења сервиса, односно непланираног прекида рада електронских сервиса због више силе, кварова који ометају несметано функционисање електронских сервиса и слично, изворни органи, у најкраћем року, обавештавају Службу Владе о природи проблема и планираном термину поновног успостављања електронских сервиса.</p>
			<p class="Basic-Paragraph">У случају планираног прекида рада Централног регистра из разлога наведених у ставу 1. овог члана, Служба Владе обавештава Министарство, након чега Министарство обавештава пријемне и изворне органе.</p>
			<p class="bold">Промене структуре података и електронских сервиса</p>
			<p class="clan">Члан 10.</p>
			<p class="Basic-Paragraph">У случају промене у структури података или начину рада електронских сервиса, изворни орган благовремено, а у складу са прописима којима се уређује електронска управа, о томе обавештава Службу Владе.</p>
			<p class="bold">Преузимање података из Централног регистра</p>
			<p class="clan">Члан 11.</p>
			<p class="Basic-Paragraph">Органи са листе пријемних органа, преузимају податке из Централног регистра у складу са прописом којим се уређује начин на који органи врше увид, прибављају, обрађују и уступају, односно достављају податке о чињеницама о којима се води службена евиденција из регистара у електронском облику.</p>
			<p class="Basic-Paragraph">Пријемни орган преузима податке из Централног регистра у софтверско решење коришћењем електронских сервиса доступних на Сервисној магистрали органа или на други безбедан начин преко Јединствене информационо-комуникационе мреже електронске управе.</p>
			<p class="Basic-Paragraph">Ако пријемни орган нема техничких услова за преузимање података из Централног регистра на начин из става 2. овог члана, преузимање података врши се преко Система за размену података.</p>
			<p class="bold">Начин увида лица у податке из Централног регистра и подношења захтева за исправку</p>
			<p class="clan">Члан 12.</p>
			<p class="Basic-Paragraph">Лице чији се подаци воде у Централном регистру врши увид у податке по правилу електронским путем преко Портала еУправа пријавом на систем шемом електронске идентификације средњег нивоа поузданости.</p>
			<p class="Basic-Paragraph">Захтев за исправку уочених нетачних података у Централном регистру лице подноси по правилу на електронском обрасцу који садржи: лично име, јединствени матични број грађана/евиденцијски број странца, пребивалиште, односно боравиште, сврху поднеска и податак који се сматра нетачним.</p>
			<p class="Basic-Paragraph">Увид у податке и захтев за исправку уочених нетачних података у Централном регистру лице може поднети и у папирном облику, у складу са прописом којим се уређује општи управни поступак.</p>
			<p class="Basic-Paragraph">О предузетим мерама за отклањање уочених неправилности лице добија обавештење на Порталу еУправа, односно у писаном облику уколико је захтев поднет писаним путем.</p>
			<p class="Basic-Paragraph">Након спроведеног поступка у којем је утврђена неправилност изворни орган дужан је да у најкраћем року изврши исправку података и учини их доступним ради преноса у Централни регистар.</p>
			<p class="bold">Заштита података из Централног регистра</p>
			<p class="clan">Члан 13.</p>
			<p class="Basic-Paragraph">Циљеви заштите података из Централног регистра су:</p>
			<p class="Basic-Paragraph">1) очување поверљивости података, чиме се онемогућава неауторизован увид и коришћење података из информационог система Централног регистра;</p>
			<p class="Basic-Paragraph">2) заштита интегритета података, чиме се онемогућава измена података и гарантује аутентичност података;</p>
			<p class="Basic-Paragraph">3) очување расположивости података, чиме се омогућава реконструкција података у случају њиховог намерног или ненамерног оштећења.</p>
			<p class="Basic-Paragraph">Заштита из става 1. овог члана обезбеђује се кроз заштиту приступа рачунарској опреми и мрежи, која се реализује на мрежном нивоу кроз специјализоване хардверске компоненте и уз употребу протокола заштите, као и кроз заштиту приступа подацима у складу са прописима којима се уређује електронска управа и информациона безбедност.</p>
			<p class="spacija">ГЛАВА IV</p>
			<p class="clan">ПРЕЛАЗНА И ЗАВРШНА ОДРЕДБА</p>
			<p class="bold">Припрема података</p>
			<p class="clan">Члан 14.</p>
			<p class="Basic-Paragraph">Изворни органи су дужни да обезбеде податке из изворних евиденција и инфраструктуру, односно софтверско решење за несметани рад Централног регистра у складу са Законом и учине их доступним Тиму ради преноса података у Централни регистар, најкасније 90 дана пре почетка примене Закона. </p>
			<p class="bold">Ступање на снагу уредбе</p>
			<p class="clan">Члан 15.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”, а одредбе чл. 6–12. ове уредбе примењују се од 1. септембра 2020. године.</p>
			<p class="potpis">05 број 110-9250/2019</p>
			<p class="potpis">У Београду, 23. септембра 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

