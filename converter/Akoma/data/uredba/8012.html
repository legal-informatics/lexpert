


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 41а став 2. Закона о јавно-приватном партнерству и концесијама („Службени гласник РС”, бр. 88/11, 15/16 и 104/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси </p>
				<p class="odluka-zakon">УРЕДБУ</p>
				<p class="odluka-zakon">о начину давања концесије у фазама </p>
				<p class="centar">"Службени гласник РС", број 1 од 6. јануара 
				2017.</p>
				<p class="clan">Члан 1. </p>
				<p>Овом уредбом ближе се прописује начин давања концесије у фазама.</p>
				<p>Концесија из става 1. овог члана даје се ако јавно тело донесе одлуку да се поступак давања концесије спроведе у фазама, под условом да је то предвиђено концесионим актом и у случају да је процењена вредност концесије већа од 50 милиона евра, у складу са законом.</p>
				<p>На сва питања која нису посебно уређена ово уредбом примењују се одговарајуће одредбе закона којим се уређује јавно-приватно партнерство и концесије (у даљем тексту: Закон). </p>
				<p class="clan">Члан 2.</p>
				<p>Концесија из члана 1. став 2. ове уредбе спроводи се кроз две фазе.</p>
				<p class="clan">Члан 3.</p>
				<p>У првој фази заинтересована лица подносе надлежном јавном телу, у року предвиђеном јавним позивом, пријаву за учешће у поступку са захтевом за достављање документације за прву фазу поступка.</p>
				<p class="clan">Члан 4.</p>
				<p>Уз пријаву из члана 3. ове уредбе заинтересована лица достављају:</p>
				<p>1) доказе о испуњености услова утврђених јавним позивом;</p>
				<p>2) потписан уговор о забрани објављивања података у вези са концесијом;</p>
				<p>3) доказ о плаћеној цени за конкурсну документацију;</p>
				<p>4) друге документе предвиђене јавним позивом.</p>
				<p class="clan">Члан 5.</p>
				<p>Јавно тело доноси одлуку о испуњености услова из члана 4. ове уредбе и о томе обавештава све подносиоце пријаве. </p>
				<p>За прву фазу поступка јавно тело свим учесницима у поступку који испуњавају услове из члана 4. ове уредбе доставља конкурсну документацију и омогућава приступ следећој документацији за прву фазу поступка која обухвата:</p>
				<p>1) информативни меморандум о предмету концесије који садржи финансијске, правне и пословне информације о предмету концесије, као и друге информације које могу бити од значаја заинтересованим лицима;</p>
				<p>2) општи преглед конкурсног поступка;</p>
				<p>3) упутство подносиоцима пријаве у првој фази поступка, које садржи:</p>
				<p>(1) услове које подносилац пријаве мора да испуни за учешће у другој фази поступка, односно доказе које је потребно да поднесе о испуњености тих услова;</p>
				<p>(2) захтев за доставу пуне листе повезаних друштава подносиоца пријаве;</p>
				<p>(3) образац и садржај необавезујућих понуда;</p>
				<p>(4) основне информације садржане у јавном позиву из члана 35. Закона;</p>
				<p>(5) вредност банкарске гаранције која се мора обезбедити за подношење обавезујуће понуде;</p>
				<p>(6) критеријуме и рок за одабир понуђача који ће бити позвани да учествују у другој фази;</p>
				<p>4) нацрт или битне елементе уговора о концесији, уз које се могу доставити прилози и остали документи који се односе на концесију; </p>
				<p>5) остале информације које могу бити од значаја подносиоцима пријаве.</p>
				<p class="clan">Члан 6.</p>
				<p>У складу са јавним позивом и конкурсном документацијом, подносиоци пријаве јавном телу у првој фази достављају:</p>
				<p>1) доказе о испуњености услова за учешће у другој фази; </p>
				<p>2) необавезујућу понуду са предлогом за реализацију предмета концесије;</p>
				<p>3) осталу документацију која се захтева јавним позивом и конкурсном документацијом.</p>
				<p>Рок за достављање необавезујућих понуда се утврђује у јавном позиву, односно у конкурсној документацији.</p>
				<p class="clan">Члан 7.</p>
				<p>Јавно тело на основу дефинисаних критеријума доноси одлуку о признавању квалификације подносиоцима пријаве који су испунили услове за учешће у другој фази, оцењује достављене необавезујуће понуде и на основу тога рангира подносиоце пријаве и о томе обавештава све подносиоце пријаве. </p>
				<p>Уз одлуку из става 1. овог члана јавно тело учесницима у поступку који су испунили услове за учешће у другој фази поступка, доставља и документацију за другу фазу поступка, укључујући и нацрт јавног уговора уколико претходно није достављен.</p>
				<p class="clan">Члан 8.</p>
				<p>Јавно тело учесницима у поступку за другу фазу поступка доставља:</p>
				<p>1) упутство, које садржи:</p>
				<p>(1) услове за учешће у другој фази поступка и подношење одговарајуће банкарске гаранције;</p>
				<p>(2) образац понуде са упутством за попуњавање и рок за достављање обавезујућих понуда;</p>
				<p>(3) критеријуме за рангирање и одабир обавезујућих понуда и рокове за одабир најповољније понуде и доделу јавног уговора;</p>
				<p>(4) остале информације које могу бити од значаја за понуђаче у другој фази;</p>
				<p>2) нацрт јавног уговора;</p>
				<p>3) остале информације и документа које јавно тело може сматрати неопходним или корисним.</p>
				<p class="clan">Члан 9.</p>
				<p>Јавно тело у складу са конкурсном документацијом, учесницима у поступку који су испунили квалификационе критеријуме:</p>
				<p>1) омогућава, организује и координира приступ подацима и документацију за правну, финансијску, техничку и другу анализу; </p>
				<p>2) ставља на увид документацију неопходну за анализе из тачке 1) овог става; </p>
				<p>3) сарађује са учесницима у поступку у циљу припреме коначног текста јавног уговора; </p>
				<p>4) обавља друге радње предвиђене конкурсном документацијом.</p>
				<p>Јавно тело у складу са конкурсном документацијом, учесницима у поступку који су испунили услове за учешће у другој фази поступка може да организује презентације у вези са предметом концесије, посете релевантним локацијама и састанке са представницима јавног тела.</p>
				<p>Јавно тело пре истека рока за достављање обавезујућих понуда доставља коначан текст јавног уговора свим учесницима који учествују у другој фази поступка. </p>
				<p class="clan">Члан 10.</p>
				<p>Обавезујуће понуде достављају се у складу са јавним позивом и конкурсном документацијом за другу фазу поступка давања концесије.</p>
				<p>Рок за подношење обавезујућих понуда не може бити краћи од 60 дана и почиње да тече од дана достављања одлуке из члана 7. став 1. ове уредбе електронским путем.</p>
				<p class="clan">Члан 11.</p>
				<p>Приликом подношења обавезујућих понуда, понуђач је дужан да поднесе банкарску гаранцију у износу и у складу са чланом 5. став 2. тачка 3) подтачка (5) ове уредбе и упутством наведеним у конкурсној документацији.</p>
				<p>Све банкарске трошкове у вези са гаранцијом из става 1. овог члана сноси понуђач.</p>
				<p class="clan">Члан 12.</p>
				<p>На предлог јавног тела, рок за подношење обавезујућих понуда може се продужити у складу са јавним позивом и конкурсном документацијом, о чему се понуђачи одабрани у првој фази обавештавају у писменом облику најкасније три дана пре истека рока за подношење понуда.</p>
				<p>У случају из става 1. овог члана, јавно тело утврђује нови рок за достављање обавезујуће понуде и место отварања понуда, ако је то неопходно, и о томе доставља писмено обавештење у складу са ставом 1. овог члана.</p>
				<p>У случају продужења рока за подношење обавезујућих понуда у складу са ставом 1. овог члана, рок важења депоноване банкарске гаранције продужава се у складу са тим роком.</p>
				<p class="clan">Члан 13.</p>
				<p>На поступак избора најповољније понуде и предузимање других радњи у циљу закључења јавног уговора примењују се одредбе Закона.</p>
				<p class="clan">Члан 14.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p class="potpis">05 број 110-3/2017</p>
				<p class="potpis">У Београду, 4. јануара 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р</p>
	</div>

