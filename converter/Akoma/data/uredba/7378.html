

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 15. став (7) Закона о странцима („Службени гласник РС”, број 24/18),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о ближим условима за одбијање уласка странца у Републику Србију</p>
			<p class="centar">„Службени гласник РС“, број 20 од 22. марта 2019.</p>
			<p class="clan">Члан 1.</p>
			<p class="Basic-Paragraph">Овом уредбом прописују се ближи услови за одбијање уласка странца у Републику Србију.</p>
			<p class="clan">Члан 2.</p>
			<p class="Basic-Paragraph">Странцу ће се одбити улазак у Републику Србију ако:</p>
			<p class="Basic-Paragraph">1) нема довољно средстава за издржавање за време боравка у Републици Србији, за повратак у државу порекла или транзит у другу државу, или му на други начин није обезбеђено издржавање за време боравка у Републици Србији;</p>
			<p class="Basic-Paragraph">2) нема потврду о вакцинисању или други доказ да није оболео, а долази са подручја захваћеног епидемијом заразних болести;</p>
			<p class="Basic-Paragraph">3) то захтевају разлози заштите безбедности Републике Србије и њених грађана;</p>
			<p class="Basic-Paragraph">4) се утврди да у вези са уласком и боравком странца на територији Републике Србије постоји негативна процена безбедносног ризика; </p>
			<p class="Basic-Paragraph">5) постоји оправдана сумња да боравак неће користити у намеравану сврху.</p>
			<p class="Basic-Paragraph">Испуњеност услова из става 1. овог члана утврђује полицијски службеник који обавља граничну проверу.</p>
			<p class="clan">Члан 3.</p>
			<p class="Basic-Paragraph">Странцу ће се одбити улазак у Републику Србију, ако се током граничне провере, на основу поднетих исправа, утврди да не поседује средства за издржавање у износу до 50 еура по дану планираног боравка.</p>
			<p class="Basic-Paragraph">Странац може доказати да поседује средства из става 1. овог члана готовином у одговарајућем износу, важећим средствима безготовинског плаћања (путничким чековима, кредитним картицама, ваучерима и сл.). </p>
			<p class="Basic-Paragraph">Странац коме је у Републици Србији одобрен привремени боравак или стално настањење не мора доказивати да поседује средства за издржавање из става 1. овог члана. </p>
			<p class="clan">Члан 4.</p>
			<p class="Basic-Paragraph">Странцу ће се одбити улазак у Републику Србију, ако се током граничне провере утврди да нема потврду о вакцинисању или неки други доказ да није оболео, у складу са прописима о заштити становништва од заразних болести, а долази са подручја захваћених епидемијом заразних болести, која се одређују према подацима којима располаже министарство надлежно за здравље, на основу извештаја Светске здравствене организације.</p>
			<p class="Basic-Paragraph">Странац који долази из земаља захваћених епидемијом заразних болести, односно странац који долази из земаља у којима се организују скупови високог епидемиолошког ризика, а поседује доказ о здравственом стању из става 1. овог члана, ставља се под здравствени надзор, ако нека од тих заразних болести може угрозити здравље становништва Републике Србије.</p>
			<p class="Basic-Paragraph">Мера стављања под здравствени надзор спроводи се у складу са прописима о заштити становништва од заразних болести.</p>
			<p class="clan">Члан 5.</p>
			<p class="Basic-Paragraph">Странцу ће се одбити улазак у Републику Србију ако орган надлежан за заштиту безбедности Републике Србије утврди да би улазак и боравак странца у Републици Србији угрозио безбедност Републике Србије и њених грађана. </p>
			<p class="Basic-Paragraph">Орган из става 1. овог члана утврђује да странац представља неприхватљив безбедносни ризик на основу података којима располаже и који указују да странац:</p>
			<p class="Basic-Paragraph">1) учествује или је члан организације чији су циљеви забрањени Уставом и законима Републике Србије, потврђеним међународним уговорима или опште прихваћеним правилима међународног права;</p>
			<p class="Basic-Paragraph">2) припада организацији, односно да је у контакту са организацијама из других држава у погледу чијих активности постоји основана сумња да је њихова прикривена, противзаконита субверзивна делатност уперена против интереса Републике Србије; </p>
			<p class="Basic-Paragraph">3) учествује у активностима заговарања, подстицања, планирања, припремања, финансирања, подржавања или извршавања терористичких аката уперених против Републике Србије или других држава или је члан терористичке организације;</p>
			<p class="Basic-Paragraph">4) учествује или је члан паравојних удружења, као и да је учествовао или био члан тих удружења. </p>
			<p class="Basic-Paragraph">О податку да странцу треба одбити улазак у земљу, јер то захтевају разлози безбедности, орган из става 1. овог члана обавештава Министарство унутрашњих послова, које наведено уноси у електронску евиденцију странаца која се води у складу са законом. </p>
			<p class="clan">Члан 6.</p>
			<p class="Basic-Paragraph">Странцу ће се одбити улазак у Републику Србију ако се утврди да у вези са уласком и боравком странца на територији Републике Србије постоји негативна процена безбедносног ризика. </p>
			<p class="Basic-Paragraph">Процена да странац представља неприхватљив безбедносни ризик доноси се на основу података којима располаже орган надлежан за заштиту безбедности Републике Србије, односно организационе јединице Министарства унутрашњих послова надлежне за борбу против тероризма и организованог криминала, а који указују да странац учествује у активностима финансирања, планирања, припремања, подржавања или извршавања дела тероризма и организованог криминала или је припадник такве групе, односно мреже. </p>
			<p class="Basic-Paragraph">Податак да странцу треба одбити улазак у земљу, јер је утврђено да у вези са његовим уласком и боравком на територији Републике Србије постоји негативна процена безбедносног ризика органа из става 2. овог члана, уноси се у електронску евиденцију странаца која се води у складу са законом.</p>
			<p class="clan">Члан 7.</p>
			<p class="Basic-Paragraph">Странцу ће се одбити улазак у Републику Србију ако се током граничне провере утврди да постоји оправдана сумња да боравак неће користити у намеравану сврху. </p>
			<p class="Basic-Paragraph">Сматра се да странац није оправдао да ће улазак и боравак у Републици Србији користити у сврху коју је пријавио приликом уласка у Републику Србију када се утврди да: </p>
			<p class="Basic-Paragraph">1) постоје чињенице које указују на непоузданост позиваоца, односно даваоца гарантног писма или лица код кога странац долази, односно ако позивалац или лице код кога странац долази одустане од претходно датих гаранција; </p>
			<p class="Basic-Paragraph">2) приликом граничне провере странац не жели да се изјасни или мења изјаве о разлогу доласка;</p>
			<p class="Basic-Paragraph">3) нема јасан разлог доласка у Републику Србију; </p>
			<p class="Basic-Paragraph">4) нема повратну авионску карту, плаћену резервацију хотела или другог смештаја у Републици Србији, потврду или ваучер од туристичке агенције или организатора путовања, позивно односно гарантно писмо. </p>
			<p class="Basic-Paragraph">Приликом обављања граничних провера и утврђивања чињеница и околности у вези сврхе уласка и боравка странца у Републици Србији и утврђивања да ли постоји оправдана сумња да странац боравак неће користити у намеравану сврху, узеће се у обзир и чињеница да ли су странцу у претходном периоду одбијани захтеви за издавање визе за улазак у Републику Србију или у друге земље, односно да ли му је одбијан улазак у друге земље или му је у друге земље забрањен улазак.</p>
			<p class="clan">Члан 8.</p>
			<p class="Basic-Paragraph">Даном ступања на снагу ове уредбе престаје да важи Уредба о ближим условима за одбијање уласка странца у Републику Србију („Службени гласник РС”, број 75/09).</p>
			<p class="clan">Члан 9.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 110-2549/2019</p>
			<p class="potpis">У Београду, 21. марта 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

