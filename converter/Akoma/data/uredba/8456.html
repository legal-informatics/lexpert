


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 202. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15, 96/15 – др. закон, 92/16, 104/16 – др. закон, 113/17 – др. закон и 41/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о начину остваривања сигурносне заштите бродова, лука отворених за међународни саобраћај и објеката безбедности пловидбе на међународним водним путевима </p>
			<p class="centar">"Службени гласник РС", број 56 од 18. јула 2018.</p>
			<p class="clan">I. УВОДНЕ ОДРЕДБЕ</p>
			<p class="bold">Садржина уредбе</p>
			<p class="clan">Члан 1.</p>
			<p class="Basic-Paragraph">Овом уредбом уређује се начин остваривања сигурносне заштите бродова, лука отворених за међународни саобраћај и објеката безбедности пловидбе на међународним водним путевима, ниво сигурности, обавештавање у случају промене нивоа сигурности, обавезнa садржина сигурносних планова брода, луке, односно објеката безбедности пловидбе, као и спровођење вежби провере појединих сигурносних мера.</p>
			<p class="clan">Члан 2.</p>
			<p class="Basic-Paragraph">Поједини изрази употребљени у овој уредби имају следеће значење:</p>
			<p class="Basic-Paragraph">1) <span class="italik">заштита брода, луке отворене за међународни саобраћај и објеката безбедности пловидбе на међународним водним путевима </span>је скуп мера којима се обезбеђује заштита брода, посаде, луке отворене за међународни саобраћај и објеката безбедности пловидбе на међународним водним путевима од незаконитог поступања;</p>
			<p class="Basic-Paragraph">2) <span class="italik">лице одговорно за сигурност бродара </span>је лице које је одређено од бродара за израду, примену, ревизију и одржавање сигурносног плана брода и за одржавање везе са официром одговорним за сигурност брода, лицем одговорним за сигурност објеката безбедности пловидбе и лицем одговорним за сигурност луке;</p>
			<p class="Basic-Paragraph">3) <span class="italik">лице одговорно за сигурност луке </span>је лице које је одређено од лучког оператера за израду, примену, ревизију и одржавање сигурносног плана луке и за одржавање везе са официром одговорним за сигурност брода, лицем одговорним за сигурност објеката безбедности пловидбе и лицем одговорним за сигурност бродара;</p>
			<p class="Basic-Paragraph">4) <span class="italik">лице одговорно за сигурност објеката безбедности пловидбе </span>је лице које је одређено од Дирекције за водне путеве (у даљем тексту: Дирекција) за израду, примену, ревизију и одржавање сигурносног плана објеката безбедности пловидбе и за одржавање везе са официром одговорним за сигурност брода, лицем одговорним за сигурност луке и лицем одговорним за сигурност бродара;</p>
			<p class="Basic-Paragraph">5) <span class="italik">незаконито поступање </span>је сваки акт незаконитог уплитања у рад брода, луке или објеката безбедности пловидбе које се остварује насилним дејством (насиље, лишавање слободе, пљачке и сл.) и које представља опасност по здравље људи, безбедност робе, објекте безбедности пловидбе, сигурност брода и луке;</p>
			<p class="Basic-Paragraph">6) <span class="italik">ниво сигурности </span>је ниво током којег се примењују посебне заштитне мере које су утврђене одобреним сигурносним плановима брода, објеката безбедности пловидбе и лука;</p>
			<p class="Basic-Paragraph">7) <span class="italik">ниво сигурности 1 </span>је ниво на којем се све време примењује основни скуп одговарајућих заштитних сигурносних мера, како је утврђено одобреним сигурносним плановима брода, луке и објеката безбедности пловидбе;</p>
			<p class="Basic-Paragraph">8) <span class="italik">ниво сигурности 2 </span>је ниво током којег се примењују одговарајуће додатне заштитне сигурносне мере у неком временском интервалу као последица повећане опасности од наступања догађаја који угрожава сигурност, како је утврђено одобреним сигурносним плановима брода, луке и објеката безбедности пловидбе;</p>
			<p class="Basic-Paragraph">9) <span class="italik">ниво сигурности 3 </span>је ниво током којег се примењују одговарајуће посебне заштитне сигурносне мере у ограниченом временском интервалу када је догађај који угрожава сигурност, вероватан или неминован иако није могуће утврдити посебан циљ изложен сигурносној опасности, како је утврђено одобреним сигурносним плановима брода, луке и објеката безбедности пловидбе;</p>
			<p class="Basic-Paragraph">10) <span class="italik">официр одговоран за сигурност брода </span>је заповедник или друго лице које је одређено од бродара за сигурност брода, укључујући примену сигурносног плана брода и за одржавање везе са лицем одговорним за сигурност луке, лицем одговорним за сигурност објеката безбедности пловидбе и лицем одговорним за сигурност бродара;</p>
			<p class="Basic-Paragraph">11) <span class="italik">сигурносни план брода </span>је план мера којима се обезбеђује заштита лица и терета који се налазе на броду од незаконитог поступања;</p>
			<p class="Basic-Paragraph">12) <span class="italik">сигурносни план луке </span>је план мера којима се обезбеђује заштита лучке инфраструктуре, лучке супраструктуре, лучког подручја, бродова, терета и лица који се налазе у луци и на бродовима у луци од незаконитог поступања;</p>
			<p class="Basic-Paragraph">13) <span class="italik">сигурносни план објеката безбедности пловидбе </span>је план мера Дирекције којима се обезбеђује заштита објеката безбедности пловидбе и других инфраструктурних објеката који чине саставни део међународних водних путева.</p>
			<p class="bold">Примена уредбе</p>
			<p class="clan">Члан 3.</p>
			<p class="Basic-Paragraph">Одредбе ове уредбе примењују се на:</p>
			<p class="Basic-Paragraph">1) бродове и техничке пловне објекте који плове међународним водним путевима (у даљем тексту: брод);</p>
			<p class="Basic-Paragraph">2) посаду брода;</p>
			<p class="Basic-Paragraph">3) луке отворене за међународни саобраћај (у даљем тексту: луке);</p>
			<p class="Basic-Paragraph">4) објекте безбедности пловидбе на међународним водним путевима (у даљем тексту: објекти безбедности пловидбе).</p>
			<p class="clan">II. НИВО СИГУРНОСТИ</p>
			<p class="bold">Ниво сигурности брода, лука и објеката безбедности пловидбе</p>
			<p class="clan">Члан 4.</p>
			<p class="Basic-Paragraph">Министарство надлежно за унутрашње послове на основу сигурносне процене, у сарадњи са министарством надлежним за послове саобраћаја (у даљем тексту: министарство) утврђује одговарајући ниво сигурности брода, лука и објеката безбедности пловидбе.</p>
			<p class="bold">Обавештење о промени нивоа сигурности</p>
			<p class="clan">Члан 5.</p>
			<p class="Basic-Paragraph">У случају промене нивоа сигурности министарство надлежно за унутрашње послове ће о новоутврђеном нивоу сигурности обавестити VTS центар, лица одговорна за сигурност лука, бродара и објеката безбедности пловидбе на које се примењују одредбе ове уредбе у најкраћем року од настанка промене.</p>
			<p class="Basic-Paragraph">Обавештење о промени нивоа сигурности садржи:</p>
			<p class="Basic-Paragraph">1) датум и време промене;</p>
			<p class="Basic-Paragraph">2) новоутврђени ниво сигурности;</p>
			<p class="Basic-Paragraph">3) кратак опис разлога промене нивоа сигурности;</p>
			<p class="Basic-Paragraph">4) луку, бродове или објекте безбедности пловидбе на које се ниво сигурности односи;</p>
			<p class="Basic-Paragraph">5) мере сигурности које морају бити спроведене поред мера наведених у одобреним сигурносним плановима брода, луке, односно објеката безбедности пловидбе, ако их има;</p>
			<p class="Basic-Paragraph">6) време ступања на снагу и рок примене.</p>
			<p class="Basic-Paragraph">Лучка капетанија је дужна да у року од 30 минута путем саопштења бродарству обавести учеснике у пловидби о промени нивоа сигурности.</p>
			<p class="clan">III. СИГУРНОСНА ЗАШТИТА БРОДА</p>
			<p class="bold">Официр одговоран за сигурност брода</p>
			<p class="clan">Члан 6.</p>
			<p class="Basic-Paragraph">Официр одговоран за сигурност брода за свој рад директно одговара заповеднику брода.</p>
			<p class="Basic-Paragraph">Официр одговоран за сигурност брода:</p>
			<p class="Basic-Paragraph">1) предузима редовне прегледе и провере сигурности брода, ради обезбеђења примене одговарајућих сигурносних мера;</p>
			<p class="Basic-Paragraph">2) одржава и надзире примену сигурносног плана брода, укључујући и одобрене измене и допуне плана;</p>
			<p class="Basic-Paragraph">3) предлаже измене сигурносног плана брода;</p>
			<p class="Basic-Paragraph">4) обавештава лице одговорно за сигурност бродара о свим недостацима и неусклађеностима које су утврђене током унутрашње процене, повремених прегледа и провера усклађености, као и о примени мера за њихово исправљање;</p>
			<p class="Basic-Paragraph">5) спроводи редовне обуке чланова посаде о начелима и примени мера сигурности;</p>
			<p class="Basic-Paragraph">6) обавештава лица одговорна за сигурност бродара, луке, односно објеката безбедности пловидби о свим догађајима који се односе на сигурност.</p>
			<p class="bold">Садржина сигурносног плана брода</p>
			<p class="clan">Члан 7.</p>
			<p class="Basic-Paragraph">Сигурносни план брода обавезно садржи: циљ и обим плана, основне податке о броду, податке о лицу одговорном за сигурност бродара и начин ступања са њим у везу, податке о официру одговорном за сигурност брода и његовим обавезама, сарадњу са лицем одговорним за сигурност бродара, лука и објеката безбедности пловидбе, поступак повремених прегледа, заштиту сигурносног плана од неовлашћеног приступа, систем веза и поступке, комуникације у случају незаконитог поступања и сигурносне опасности, контакте са надлежним органима, процену сигурности брода, мере за спречавање на броду поседовања оружја, опасних материја и средстава намењених за употребу против других лица, бродова, водних путева или лука, одређивање делова брода са ограниченим приступом и мере за спречавање неовлашћеног приступа том простору и броду, покретање система узбуне на броду, нивое сигурности, увежбавање и поступке у случају повреде или претње сигурности броду, препоручени модел понашања посаде у случају нарушавања сигурности и незаконитих радњи против посаде.</p>
			<p class="bold">Лице одговорно за сигурност бродара</p>
			<p class="clan">Члан 8.</p>
			<p class="Basic-Paragraph">Лице одговорно за сигурност бродара:</p>
			<p class="Basic-Paragraph">1) предузима редовне прегледе и провере сигурности бродова бродара, ради обезбеђења примене одговарајућих сигурносних мера;</p>
			<p class="Basic-Paragraph">2) израђује сигурносни плана брода за сваки брод бродара;</p>
			<p class="Basic-Paragraph">3) одржава и надзире примену сигурносних планова бродова бродара, укључујући и одобрене измене и допуне планова;</p>
			<p class="Basic-Paragraph">4) обавештава официра одговорног за сигурност брода, лица одговорна за сигурност луке, односно објеката безбедности пловидбе о свим догађајима који се односе на сигурност.</p>
			<p class="bold">Поступање заповедника брода</p>
			<p class="clan">Члан 9.</p>
			<p class="Basic-Paragraph">Заповедник и чланови посаде брода дужни су да поступају према сигурносном плану брода и нивоима сигурности на снази на објектима безбедности пловидбе и у појединој луци.</p>
			<p class="Basic-Paragraph">Бродар, закупац и друго лице не могу спречити заповедника брода од предузимања или извршења одлуке која је, по његовој стручној процени, потребна за заштиту и сигурност брода.</p>
			<p class="Basic-Paragraph">Ако је по стручној процени заповедника брода дошло до сукоба између сигурносних захтева и захтева безбедности пловидбе или брода, заповедник мора дати предност оним захтевима који су потребни за одржавање безбедности пловидбе или брода.</p>
			<p class="Basic-Paragraph">Заповедник брода дужан је да о поступању из става 3. овог члана обавести надлежну лучку капетанију и луку у којој се налази.</p>
			<p class="clan">IV. СИГУРНОСНА ЗАШТИТА ЛУКА</p>
			<p class="clan">Члан 10.</p>
			<p class="Basic-Paragraph">Лица која бораве на лучком подручју дужна су да поступају према сигурносном плану луке и нивоима сигурности на снази у луци.</p>
			<p class="bold">Лице одговорно за сигурност луке</p>
			<p class="clan">Члан 11.</p>
			<p class="Basic-Paragraph">Лице одговорно за сигурност луке:</p>
			<p class="Basic-Paragraph">1) предузима редовне прегледе и проверава сигурност лучког подручја, лучке инфраструктуре и лучке супраструктуре ради обезбеђења примене одговарајућих сигурносних мера;</p>
			<p class="Basic-Paragraph">2) израђује сигурносни план луке;</p>
			<p class="Basic-Paragraph">3) одржава и надзире примену сигурносног плана луке, укључујући и одобрене измене и допуне плана;</p>
			<p class="Basic-Paragraph">4) спроводи редовне обуке запослених у луци о начелима и примени мера сигурности;</p>
			<p class="Basic-Paragraph">5) обавештава лица одговорна за сигурност брода, односно бродара и објеката безбедности пловидбе о свим догађајима који се односе на сигурност.</p>
			<p class="bold">Садржина сигурносног плана луке</p>
			<p class="clan">Члан 12.</p>
			<p class="Basic-Paragraph">Сигурносни план луке обавезно садржи: циљ и обим плана, основне податке о луци и лучком подручју, план луке, податке о лицу одговорном за сигурност луке и начин ступања са њим у везу, сарадњу са лицем одговорним за сигурност бродара и објеката безбедности пловидбе и официрима одговорним за сигурност бродова, поступак повремених прегледа, заштиту сигурносног плана од неовлашћеног приступа, систем веза и поступке, начин комуникација у луци, са бродовима у луци и на сидришту и надлежним органима, комуникације у случају незаконитог поступања и сигурносне опасности, контакте са надлежним органима, процену сигурности луке, нивое сигурности (приступ лица у луку, сигурност руковања теретом, праћење сигурности луке и др.), увежбавање и поступке у случају повреде или претње сигурности луке и брода у луци.</p>
			<p class="clan">V. СИГУРНОСНА ЗАШТИТА ОБЈЕКАТА БЕЗБЕДНОСТИ ПЛОВИДБЕ</p>
			<p class="bold">Лице одговорно за сигурност објеката безбедности пловидбе</p>
			<p class="clan">Члан 13.</p>
			<p class="Basic-Paragraph">Лице одговорно за сигурност објеката безбедности пловидбе:</p>
			<p class="Basic-Paragraph">1) предузима редовне прегледе и проверава сигурност објеката безбедности пловидбе и пловног пута међународних водних путева ради обезбеђења примене одговарајућих сигурносних мера;</p>
			<p class="Basic-Paragraph">2) израђује сигурносни план објеката безбедности пловидбе;</p>
			<p class="Basic-Paragraph">3) одржава и надзире примену сигурносног плана објеката безбедности пловидбе, укључујући и одобрене измене и допуне плана;</p>
			<p class="Basic-Paragraph">4) спроводи редовну обуку запослених у Дирекцији о начелима и примени мера сигурности;</p>
			<p class="Basic-Paragraph">5) обавештава лица одговорна за сигурност брода, бродара и лука о свим догађајима који се односе на сигурност.</p>
			<p class="bold">Садржина сигурносног плана објеката безбедности пловидбе</p>
			<p class="clan">Члан 14.</p>
			<p class="Basic-Paragraph">Сигурносни план објеката безбедности пловидбе обавезно садржи: циљ и обим плана, основне податке о објектима безбедности пловидбе, податке о лицу одговорном за сигурност објеката безбедности пловидбе и начин ступања са њим у везу, сарадњу са лицима одговорним за сигурност лука и бродара и официрима одговорним за сигурност бродова, поступак повремених прегледа, заштиту сигурносног плана од неовлашћеног приступа, систем веза и поступке, начин комуникација са бродовима и надлежним органима, комуникације у случају незаконитог поступања и сигурносне опасности, контакте са надлежним органима, процену сигурности објеката безбедности пловидбе, нивое сигурности, увежбавање и поступке у случају повреде или претње сигурности објеката безбедности пловидбе.</p>
			<p class="bold">Сигурносни план брода, луке и објеката безбедности пловидбе</p>
			<p class="clan">Члан 15.</p>
			<p class="Basic-Paragraph">Брод мора да има одобрен сигурносни план брода и официра одговорног за сигурност брода.</p>
			<p class="Basic-Paragraph">Oбјекти безбедности пловидбе морају да имају одобрен сигурносни план објеката безбедности пловидбе и лице одговорно за сигурност објеката безбедности пловидбе.</p>
			<p class="Basic-Paragraph">Бродар мора да има лице одговорно за сигурност бродара.</p>
			<p class="Basic-Paragraph">Официра за сигурност брода и лице одговорно за сигурност бродара писаним путем одређује бродар.</p>
			<p class="Basic-Paragraph">Лице одговорно за сигурност објеката безбедности пловидбе писаним путем одређује Дирекција.</p>
			<p class="Basic-Paragraph">Сигурносне планове одобрава министарство надлежно за унутрашње послове.</p>
			<p class="Basic-Paragraph">Сигурносни планови морају бити заштићени од неовлашћеног приступа или откривања.</p>
			<p class="bold">Провера појединих сигурносних мера</p>
			<p class="clan">Члан 16.</p>
			<p class="Basic-Paragraph">У циљу обезбеђења примене одредби сигурносног плана брода, луке, односно објеката безбедности пловидбе најмање једанпут сваких шест месеци мора бити спроведена вежба провере појединих сигурносних мера, предвиђених одобреним сигурносним планом брода, луке, односно објеката безбедности пловидбе.</p>
			<p class="Basic-Paragraph">У циљу примене целокупног сигурносног плана брода, луке, односно објеката безбедности пловидбе најмање једанпут сваких 18 месеци мора бити спроведена општа вежба провере свих или већег броја сигурносних мера предвиђених одобреним сигурносним планом брода, луке, односно објеката безбедности пловидбе.</p>
			<p class="Basic-Paragraph">О спроведеним вежбама лица одговорна за сигурност брода, луке, односно објеката безбедности пловидбе дужна су да воде записник.</p>
			<p class="clan">VI. НАДЗОР</p>
			<p class="clan">Члан 17.</p>
			<p class="Basic-Paragraph">Надзор над спровођењем ове уредбе врше министарство и министарство надлежно за унутрашње послове.</p>
			<p class="Basic-Paragraph">Инспекцијски надзор над спровођењем одредаба ове уредбе које се односе на мере које се предузимају у оквиру сигурносне заштите брода, бродара и објеката безбедности пловидбе, врши министарство преко инспектора безбедности пловидбе.</p>
			<p class="Basic-Paragraph">Инспекцијски надзор над спровођењем одредаба ове уредбе које се односе на мере које се предузимају у оквиру сигурносне заштите лука, врши министарство надлежно за унутрашње послове преко службених лица.</p>
			<p class="Basic-Paragraph">Инспектори безбедности пловидбе и службена лица из ст. 2. и 3. овог члана нису овлашћени да прегледају одобрене сигурносне планове брода, луке, односно објеката безбедности пловидбе.</p>
			<p class="clan">VII. КАЗНЕНЕ ОДРЕДБЕ</p>
			<p class="bold">Прекршаји</p>
			<p class="clan">Члан 18.</p>
			<p class="Basic-Paragraph">Новчаном казном од 10.000,00 до 100.000,00 динара казниће се за прекршај официр одговоран за сигурност брода ако:</p>
			<p class="Basic-Paragraph">1) не предузме редовне прегледе и провере сигурности брода, ради обезбеђења примене одговарајућих сигурносних мера (члан 6. став 2. тачка 1);</p>
			<p class="Basic-Paragraph">2) не спроводи редовне обуке чланова посаде о начелима и примени мера сигурности (члан 6. став 2. тачка 5);</p>
			<p class="Basic-Paragraph">3) не обавештава лица одговорна за сигурност бродара, луке и објеката безбедности пловидбе о свим догађајима који се односе на сигурност (члан 6. став 2. тачка 6).</p>
			<p class="clan">Члан 19.</p>
			<p class="Basic-Paragraph">Новчаном казном од 30.000,00 до 150.000,00 динара казниће се за прекршај лице одговорно за сигурност бродара ако:</p>
			<p class="Basic-Paragraph">1) не предузме редовне прегледе и провере сигурности бродова бродара, ради обезбеђења примене одговарајућих сигурносних мера (члан 8. тачка 1);</p>
			<p class="Basic-Paragraph">2) не изради сигурносне планове брода за сваки брод бродара (члан 8. тачка 2);</p>
			<p class="Basic-Paragraph">3) не одржава и не надзире примену сигурносних планова бродова бродара, укључујући и одобрене измене и допуне планова (члан 8. тачка 3);</p>
			<p class="Basic-Paragraph">4) не обавештава официра одговорног за сигурност брода и лица одговорна за сигурност луке и објеката безбедности пловидби о свим догађајима који се односе на сигурност (члан 8. тачка 4).</p>
			<p class="clan">Члан 20.</p>
			<p class="Basic-Paragraph">Новчаном казном од 30.000,00 до 150.000,00 динара казниће се за прекршај лице одговорно за сигурност луке ако:</p>
			<p class="Basic-Paragraph">1) не предузима редовне прегледе и провере сигурности лучког подручја, лучке инфраструктуре и лучке супраструктуре ради обезбеђења примене одговарајућих сигурносних мера (члан 11. тачка 1);</p>
			<p class="Basic-Paragraph">2) не изради сигурносни план луке (члан 11. тачка 2);</p>
			<p class="Basic-Paragraph">3) не одржава и не надзире примену сигурносног плана луке, укључујући и одобрене измене и допуне плана (члан 11. тачка 3);</p>
			<p class="Basic-Paragraph">4) не спроводи редовне обуке запослених у луци о начелима и примени мера сигурности (члан 11. тачка 4);</p>
			<p class="Basic-Paragraph">5) не обавештава лица одговорна за сигурност брода, бродара и објеката безбедности пловидби о свим догађајима који се односе на сигурност (члан 11. тачка 5).</p>
			<p class="clan">Члан 21.</p>
			<p class="Basic-Paragraph">Новчаном казном од 30.000,00 до 150.000,00 динара казниће се за прекршај лице одговорно за сигурност објеката безбедности пловидбе ако:</p>
			<p class="Basic-Paragraph">1) не предузима редовне прегледе и провере сигурности објеката безбедности пловидбе и пловног пута међународних водних путева ради обезбеђења примене одговарајућих сигурносних мера (члан 13. тачка 1);</p>
			<p class="Basic-Paragraph">2) не изради сигурносни план објеката безбедности пловидбе (члан 13. тачка 2);</p>
			<p class="Basic-Paragraph">3) не одржава и не надзире примену сигурносног плана објеката безбедности пловидбе, укључујући и одобрене измене и допуне плана (члан 13. тачка 3);</p>
			<p class="Basic-Paragraph">4) не спроводи редовне обуке запослених у Дирекцији о начелима и примени мера сигурности (члан 13. тачка 4);</p>
			<p class="Basic-Paragraph">5) не обавештава лица одговорна за сигурност брода, бродара и лука о свим догађајима који се односе на сигурност (члан 13. тачка 5).</p>
			<p class="clan">Члан 22.</p>
			<p class="Basic-Paragraph">Новчаном казном од 100.000,00 до 2.000.000,00 динара казниће се за прекршај привредно друштво или друго правно лице ако:</p>
			<p class="Basic-Paragraph">1) брод нема одобрен сигурносни план брода и официра одговорног за сигурност брода (члан 15. став 1);</p>
			<p class="Basic-Paragraph">2) објекти безбедности пловидбе немају одобрен сигурносни план и лице одговорно за сигурност објеката безбедности пловидбе (члан 15. став 2);</p>
			<p class="Basic-Paragraph">3) нема лице одговорно за сигурност бродара (члан 15. став 3).</p>
			<p class="Basic-Paragraph">За радње из става 1. овог члана казниће се за прекршај и одговорно лице у привредном друштву или другом правном лицу новчаном казном од 5.000,00 до 150.000,00 динара.</p>
			<p class="Basic-Paragraph">Новчаном казном од 5.000,00 до 150.000,00 динара казниће се предузетник који изврши прекршај из става 1. овог члана.</p>
			<p class="clan">Члан 23.</p>
			<p class="Basic-Paragraph">Новчаном казном 10.000,00 до 150.000,00 динара казниће се за прекршај заповедник и члан посаде брода ако не поступа према сигурносном плану брода и нивоима сигурности на снази на објектима безбедности пловидбе и у појединој луци (члан 9. став 1).</p>
			<p class="clan">Члан 24.</p>
			<p class="Basic-Paragraph">Новчаном казном од 5.000,00 до 50.000,00 казниће се за прекршај физичко лице ако не поступа према сигурносном плану луке и нивоима сигурности на снази у луци током боравка на лучком подручју (члан 10).</p>
			<p class="clan">Члан 25.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 31. децембра 2020. године.</p>
			<p class="potpis">05 број 110-6669/2018</p>
			<p class="potpis">У Београду, 17. јула 2018. године</p>
			<p class="potpis"><span class="bold">Влада</span></p>
			<p class="potpis">Председник, </p>
			<p class="potpis"><span class="bold">Ана Брнабић, </span>с.р.</p>
	</div>

