


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 61. став 3. Закона о заштити од јонизујућих зрачења и о нуклеарној сигурности („Службени гласник РС”, бр. 36/09 и 93/12), члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">УРЕДБУ</p>
	<p class="naslov" style="margin-top: 0">о мерама безбедности нуклеарних објеката и нуклеарних материјала</p>
	<p class="naslov" style="margin-top: 0"><span style="font-weight: 400">
	"Службени гласник РС", број 39 од 9. априла 2014.</span></p>
	<p class="naslov">&nbsp;</p>
	<p class="clan">I. УВОДНЕ ОДРЕДБЕ</p>
	<p class="clan">Члан 1.</p>
	<p>Овом уредбом се прописују мере безбедности које примењује носилац лиценце за обављање нуклеарних активности ради обезбеђивања нуклеарних објеката и нуклеарних материјала.</p>
	<p class="clan">Члан 2.</p>
	<p>Поједини изрази употребљени у овој уредби имају следеће значење:</p>
	<p>1) <span class="italik">аларм </span>је звучни сигнал и/или визуелни сигнал, који је проузрокован недозвољеним радњама;</p>
	<p>2)<span class="italik"> безбедносна провера </span>је провера коју у складу са законом који уређује тајност података врши надлежни орган;</p>
	<p>3)<span class="italik"> витална зона </span>је простор који се налази унутар заштићене зоне и који садржи објекте, опрему, системе, уређаје или нуклеарни материјал чија саботажа може директно или индиректно довести до значајних радиолошких последица;</p>
	<p>4) <span class="italik">детекција </span>представља процес у систему безбедности који започиње алармом и завршава се потврђивањем и оценом узрока аларма;</p>
	<p>5)<span class="italik"> задршка </span>је елемент система физичке заштите пројектован тако да повећа време потребно за улаз и/или излаз из нуклеарног објекта или простора који се штити;</p>
	<p>6)<span class="italik"> заштићена зона </span>је простор унутар зоне са ограниченим приступом која садржи нуклеарне материјале и/или циљеве (мете) саботаже и окружена је физичком баријером са додатним мерама физичке заштите;</p>
	<p>7)<span class="italik"> злонамерно дело </span>је намерно учињен погрешан поступак или учешће у њему без одобрења или оправдања, или чин за који се претпоставља или зна да ће проузроковати смрт или озбиљну повреду неке особе, оштећење материјала или штету на објектима или у животној средини;</p>
	<p>8)<span class="italik"> зона са ограниченим приступом </span>је обележени простор у коме се налазе нуклеарни објекти и нуклеарни материјали, и коме је приступ ограничен и контролисан из разлога физичке заштите;</p>
	<p>9) <span class="italik">зоне система обезбеђења </span>су: зона са ограниченим приступом, заштићена зона, унутрашња зона и витална зона;</p>
	<p>10)<span class="italik"> мере безбедности </span>нуклеарних објеката и нуклеарних материјала су мере физичке заштите и мере техничке заштите ради обезбеђивања нуклеарних објеката и нуклеарних материјала;</p>
	<p>11)<span class="italik"> мере детекције </span>су мере намењене откривању незаконитог или неодобреног поступка од значаја за безбедност нуклеарних објеката и нуклеарних материјала;</p>
	<p>12)<span class="italik"> неовлашћено померање </span>је крађа или било које друго незаконито одношење нуклеарног материјала;</p>
	<p>13)<span class="italik"> одбрана по дубини </span>представља комбинацију више нивоа система и мера који морају бити савладани или заобиђени у циљу нарушавања система обезбеђења;</p>
	<p>14)<span class="italik"> одговор </span>је активност усмерена ка откривању или спречавању злонамерног дела;</p>
	<p>15)<span class="italik"> план безбедности </span>је акт израђен на основу процене основне безбедносне угрожености од стране носиоца лиценце за обављање нуклеарних активности, на који је сагласност дала Агенција за заштиту од јонизујућих зрачења и нуклеарну сигурност Србије (у даљем тексту: Агенција), који успоставља систем безбедности нуклеарних објеката и нуклеарних материјала;</p>
	<p>16)<span class="italik"> план безбедности транспорта </span>је акт израђен на основу ПОБУ транспорта од стране носиоца лиценце за обављање нуклеарне активности, на који је сагласност дала Агенција, који дефинише систем обезбеђења и активности радника обезбеђења и других запослених током припрема за транспорт и транспорта, укључујући и тачке преношења надлежности;</p>
	<p>17)<span class="italik"> план за деловање у случају угрожавања безбедности нуклеарних објеката и нуклеарних материјала 
	</span>је акт израђен од стране носиоца лиценце за обављање нуклеарне активности, на који је сагласност дала Агенција, којим се дефинишу активности носиоца лиценце за обављање нуклеарне активности с циљем спречавања злонамерног дела и отклањања његових последица;</p>
	<p>18) <span class="italik">правило „два лица” </span>је процедура која захтева присуство најмање два обучена и овлашћена лица са циљем одобравања активности при поступцима у вези са нуклеарним објектима и нуклеарним материјалима;</p>
	<p>19) <span class="italik">претња </span>је активност особе или групе особа која има мотиве, жељу и могућности да изведе злонамерно дело;</p>
	<p>20) <span class="italik">програм одржавања система обезбеђења </span>је акт израђен од стране носиоца лиценце за обављање нуклеарне активности, на који је сагласност дала Агенција, који дефинише мере и активности потребне за одржавање система обезбеђења;</p>
	<p>21) <span class="italik">програм стручне обуке запослених на пословима и задацима система обезбеђења 
	</span>(у даљем тексту: програм стручне обуке) је акт израђен од стране носиоца лиценце за обављање нуклеарне активности, на који је сагласност дала Агенција, који дефинише садржај и динамику стручне обуке запослених на пословима и задацима система обезбеђења;</p>
	<p>22) <span class="italik">процена основне безбедносне угрожености </span>(у даљем тексту: ПОБУ) је акт у ком су означени и описани потенцијални нападачи на нуклеарне објекте и нуклеарне материјале и њихове карактеристике;</p>
	<p>23) <span class="italik">радник обезбеђења </span>је особа запослена на пословима спровођења мера безбедности;</p>
	<p>24) <span class="italik">систем обезбеђења </span>је интегрисани скуп мера безбедности и процедура које спроводи служба обезбеђења носиоца лиценце за нуклеарну активност, с циљем спречавања злонамерних дела;</p>
	<p>25) <span class="italik">техничка заштита </span>је скуп организованих мера и активности техничког обезбеђења нуклеарних објеката и нуклеарних материјала који се спроводи употребом механичких и електронских средстава за заштиту;</p>
	<p>26) <span class="italik">транспортно-контролни центар </span>је објекат који омогућава континуирано праћење локације транспортног конвоја и његовог безбедносног статуса као и комуникацију са транспортним конвојем, превозником, пошиљаоцем, примаоцем и када је то потребно са службом обезбеђења. Организовање транспортно-контролног центра је у надлежности Министарства унутрашњих послова;</p>
	<p>27) <span class="italik">унутрашња зона </span>је простор унутар заштићене зоне где се користе и/или чувају нуклеарни материјали категорије I;</p>
	<p>28) <span class="italik">уравнотежени приступ </span>је метод који подразумева примену мера безбедности сразмерну потенцијалним последицама злонамерног дела;</p>
	<p>29) <span class="italik">физичка баријера </span>је ограда, зид или слична физичка препрека која обезбеђује успоравање проласка и допуњује мере контроле приступа;</p>
	<p>30) <span class="italik">физичка заштита </span>је скуп активности и поступака физичког обезбеђења нуклеарних објеката и нуклеарних материјала који се спроводи активностима службе обезбеђења;</p>
	<p>31) <span class="italik">функције система обезбеђења </span>су детекција, задршка и одговор;</p>
	<p>32) <span class="italik">централна алармна станица (ЦАС) </span>је објекат са инсталираном опремом која омогућава целовито и континуирано праћење аларма, процену ситуације и комуникацију са радницима обезбеђења, одговорним лицима и снагама за одговор.</p>
	<p class="clan">Члан 3.</p>
	<p>Носилац лиценце за обављање нуклеарних активности обезбеђује спровођење мера физичке и техничке заштите нуклеарних објеката и нуклеарних материјала, као и мере физичке и техничке заштите током транспорта нуклеарних материјала унутар територије Републике Србије.</p>
	<p>Мере физичке и техничке заштите нуклеарних објеката и нуклеарних материјала се утврђују на основу израђене ПОБУ.</p>
	<p>Носилац лиценце за обављање нуклеарне активности спроводи мере физичке и техничке заштите нуклеарних објеката и нуклеарних материјала у складу са Планом за деловање у случају угрожавања безбедности нуклеарних објеката и нуклеарних материјала, Планом безбедности и Планом безбедности транспорта.</p>
	<p>На акте којима се уређује безбедност нуклеарних објеката и нуклеарних материјала из става 3. овог члана, а које доноси носилац лиценце за обављање нуклеарних активности, сагласност даје Агенција.</p>
	<p class="clan">Члан 4.</p>
	<p>Комисија за процену основне безбедносне угрожености (у даљем тексту: Комисија) врши процену на основу доступних информација служби безбедности Републике Србије, министарства надлежног за унутрашње послове, министарства надлежног за спољне послове, носиоца лиценце за обављање нуклеарне активности и Агенције. Комисију за процену основне безбедносне угрожености образује Влада. 
	</p>
	<p>Комисија израђује ПОБУ и доставља је Влади. ПОБУ је поверљив документ који садржи податке од интереса за Републику Србију чијим би откривањем неовлашћеном лицу настала штета и који се означава одређеним степеном тајности у складу са проценом могуће штете по интерес Републике Србије, у складу са законом којим се уређује тајност података.</p>
	<p>Ревизија ПОБУ врши се сваке године до 31. јануара. У случају нових сазнања од значаја за безбедност нуклеарних објеката и нуклеарних материјала у Републици Србији, Комисија врши измену или допуну ПОБУ, и доставља Влади у року од 30 дана од нових сазнања.</p>
	<p>Обим мера безбедности приликом транспорта нуклеарног материјала из члана 15. ове уредбе, Комисија утврђује израдом ПОБУ транспорта нуклеарног материјала за сваки појединачни транспорт.</p>
	<p class="clan">Члан 5. </p>
	<p>Систем обезбеђења нуклеарних објеката и нуклеарних материјала обухвата:</p>
	<p>1) мере техничке и физичке заштите нуклеарних објеката и нуклеарних материјала;</p>
	<p>2) процедуре за руковање и чување поверљивих информација;</p>
	<p>3) процедуре за спровођење мера информатичке безбедности нуклеарних објеката;</p>
	<p>4) процедуре за одржавање безбедносне културе.</p>
	<p>Систем обезбеђења нуклеарних објеката и нуклеарних материјала заснива се на:</p>
	<p>1) управљању ризицима;</p>
	<p>2) уравнотеженом приступу;</p>
	<p>3) одбрани по дубини.</p>
	<p>Управљање ризицима из става 2. тачка 1) овог члана ради физичке и техничке заштите нуклеарних објеката и нуклеарних материјала обухвата процену ризика и предузимање активности и мера за отклањање уочених ризика. Управљање ризицима обухвата:</p>
	<p>1) анализе ризика у случају неовлашћеног померања нуклеарног материјала с циљем конструисања нуклеарне експлозивне направе;</p>
	<p>2) анализе ризика у случају неовлашћеног померања нуклеарног материјала с циљем њиховог секундарног распршивања;</p>
	<p>3) анализе ризика у случају угрожавања сигурности нуклеарних објеката и нуклеарних материјала.</p>
	<p>Уравнотежени приступ и одбрана по дубини из става 2. тач. 2) и 3) овог члана представља постојање више зона заштите и примене више метода физичке и техничке заштите нуклеарних објеката и нуклеарних материјала, у које су укључене административне и техничке мере, на истом нивоу и по целој линији одбране у свакој зони заштите, применом свих функција система обезбеђења.</p>
	<p>Носилац лиценце за обављање нуклеарне активности дужан је да свако нарушавање система обезбеђења нуклеарних објеката и нуклеарних материјала и свако злонамерно дело одмах пријави Агенцији.</p>
	<p class="clan">Члан 6. </p>
	<p>Носилац лиценце за обављање нуклеарне активности је обавезан да изради акте дефинисане у члану 3. став 3. ове уредбе којима се:</p>
	<p>1) прецизира систем обезбеђења нуклеарних објеката и нуклеарних материјала и одржавање тога система;</p>
	<p>2) дефинишу активности и редослед поступака у случају неовлашћеног померања нуклеарног материјала или саботаже у нуклеарним објектима и на нуклеарним материјалима;</p>
	<p>3) дефинишу мере обезбеђења код транспорта нуклеарних материјала на територији Републике Србије;</p>
	<p>4) дефинишу стручне обуке за запослене на пословима обезбеђења нуклеарних објеката и нуклеарних материјала.</p>
	<p class="clan">Члан 7.</p>
	<p>Мере безбедности нуклеарних објеката и нуклеарних материјала прописују се у зависности од категорије нуклеарног материјала.</p>
	<p>Припадност нуклеарног материјала категорији I, II и III одређује се према критеријумима утврђеним у категоризацији која је дата у 
	<a href="http://10.10.2.16:8080/SlGlasnikPortal/viewdoc?uuid=c8fe7871-6a58-4ff2-bc53-fcc8e313c09d" target="_blank" style="color:green">Закону о ратификацији Конвенције о физичкој заштити нуклеарног материјала („Службени лист СФРЈ – Међународни уговори”, број 9/85).</a></p>
	<p class="clan">Члан 8.</p>
	<p>За спровођење мера безбедности нуклеарних објеката и нуклеарних материјала морају бити испуњени следећи услови:</p>
	<p>1) да се нуклеарни материјал у количини чије распршивање може довести до значајних радиолошких последица и опрема, системи и уређаји неопходни за спречавање значајних радиолошких последица налазе у једној или више виталних зона које се налазе унутар заштићене зоне;</p>
	<p>2) да се нуклеарни материјал категорије I и нуклеарни објекат са опремом и уређајима од значаја за нуклеарну сигурност и безбедност, у којем је предвиђено коришћење или складиштење нуклеарних материјала ове категорије, налазе у унутрашњој зони;</p>
	<p>3) да се нуклеарни материјал категорије II и III и нуклеарни објекат са опремом и уређајима од значаја за нуклеарну сигурност и безбедност у којем је предвиђено коришћење или складиштење нуклеарних материјала ове категорије налазе у заштићеној зони;</p>
	<p>4) да се нуклеарни објекат са опремом и уређајима од значаја за нуклеарну сигурност и безбедност, предвиђен за складиштење и прераду ниско и средње активног отпада налазе у заштићеној зони;</p>
	<p>5) да се документација од значаја за систем обезбеђења нуклеарних материјала категорије I и нуклеарних објеката у којима је предвиђено коришћење или складиштење таквих нуклеарних материјала чува у посебној просторији у виталној зони;</p>
	<p>6) да се документација од значаја за систем обезбеђења нуклеарних материјала категорије II и III и објеката у којима је предвиђено коришћење или складиштење таквих нуклеарних материјала, као и нуклеарних објеката предвиђених за складиштење и прераду ниско и средње активног отпада чува у заштићеној зони.</p>
	<p class="clan">Члан 9.</p>
	<p>Систем обезбеђења нуклеарних објеката и нуклеарних материјала, као и опрема и софтвер који се користе за обезбеђење морају бити у складу са усвојеним стандардима и међународним нормама из домена физичко-техничке заштите.</p>
	<p class="clan">Члан 10.</p>
	<p>Носилац лиценце за обављање нуклеарне активности дужан је да обезбеди мере да само овлашћена лица имају приступ зонама система обезбеђења.</p>
	<p>Носилац лиценце за обављање нуклеарне активности дужан је да води евиденцију о свим лицима која имају приступ зонама и објектима унутар сваке зоне система обезбеђења. Носилац лиценце је дужан да ову евиденцију чува као поверљив документ.</p>
	<p>Носилац лиценце за обављање нуклеарне активности дужан је да све механизме уласка у зоне и/или објекте као што су кључеви, кључ-картице и сл. обезбеди и онемогући неовлашћени приступ, крађу или њихово умножавање.</p>
	<p class="clan">Члан 11. </p>
	<p>Ограђени простор на коме се налазе објекти, опрема и уређаји носиоца лиценце за обављање нуклеарне активности се сматра зоном са ограниченим приступом.</p>
	<p>Мере безбедности које се спроводе у зони са ограниченим приступом су:</p>
	<p>1) периодична физичка контрола зоне;</p>
	<p>2) визуелни надзор;</p>
	<p>3) контрола кретања робе, возила и људи;</p>
	<p>4) провера идентитета лица која улазе у зону и обавезно ношење идентификационе картице на видном месту.</p>
	<p>Зона са ограниченим приступом се обележава знацима упозорења који садрже текст „ЗОНА СА ОГРАНИЧЕНИМ ПРИСТУПОМ”.</p>
	<p class="clan">Члан 12.</p>
	<p>Заштићена зона се налази унутар зоне са ограниченим приступом.</p>
	<p>У заштићеној зони и објектима који се налазе унутар те зоне спроводе се следеће мере безбедности:</p>
	<p>1) стално присуство радника обезбеђења;</p>
	<p>2) периодична физичка контрола зоне;</p>
	<p>3) стално присуство лица одговорног за нуклеарну безбедност или лица запосленог код носиоца лиценце за обављање нуклеарне активности, а које он одреди, приликом кретања посетилаца у заштићеној зони и објектима који се налазе унутар те зоне;</p>
	<p>4) постављање уређаја за откривање неовлашћеног уласка у зону и/или објекат;</p>
	<p>5) инсталација система за пренос алармних сигнала, са сопственим резервним напајањем од најмање 48 часова, и то тако да се открију све неовлашћене интервенције или радови на систему;</p>
	<p>6) постављање самозатварајућих против-провалних врата;</p>
	<p>7) постављање против-провалних решетки на прозоре у приземљу објекта;</p>
	<p>8) постављање уређаја за праћење и контролу уласка и изласка на улазу у заштићену зону и објекте који се налазе унутар те зоне;</p>
	<p>9) провера идентитета лица који улазе у зону и обавезно ношење идентификационе картице на видном месту;</p>
	<p>10) улазак возила у заштићену зону могућ је само уз одобрење лица одговорног за нуклеарну безбедност.</p>
	<p>Заштићена зона се обележава знацима упозорења који садрже текст „ЗАШТИЋЕНА ЗОНА” и „ОГРАНИЧЕНО КРЕТАЊЕ”.</p>
	<p class="clan">Члан 13.</p>
	<p>Унутрашња зона се налази унутар заштићене зоне. </p>
	<p>Унутрашња зона може бити и витална зона. </p>
	<p>У унутрашњој зони спроводе се следеће мере безбедности:</p>
	<p>1) стално присуство наоружаних радника обезбеђења;</p>
	<p>2) редовно спровођење физичке контроле зоне;</p>
	<p>3) стално присуство лица одговорног за нуклеарну безбедност или лица запосленог код носиоца лиценце за обављање нуклеарне активности, а које он одреди, приликом кретања посетилаца, тако да постоји најмање једно одговорно лице на десет посетилаца приликом кретања посетилаца у унутрашњој зони;</p>
	<p>4) интервенције обезбеђења током времена дефинисаног планом безбедности са временом интервенције краћим од пет минута;</p>
	<p>5) слободан простор ширине најмање пет метара од граница унутрашње зоне, без механичких препрека које би смањиле могућност надзора;</p>
	<p>6) осветљење недовољно осветљених места и осветљење простора током смањене видљивости;</p>
	<p>7) постављање уређаја за снимање и видео надзор;</p>
	<p>8) постављање уређаја за аутоматско праћење и контролу уласка и изласка;</p>
	<p>9) постављање уређаја за откривање неовлашћеног уласка и изласка;</p>
	<p>10) постављање уређаја за аутоматско снимање и видео надзор уласка и изласка;</p>
	<p>11) инсталирање система за пренос алармних сигнала, са сопственим резервним напајањем од најмање 48 часова и то тако да се открију све неовлашћене интервенције или радови на систему;</p>
	<p>12) ограничен број контролисаних улазних и излазних тачака;</p>
	<p>13) постављање самозатварајућих против-провалних врата;</p>
	<p>14) постављање против-провалних решетка на прозоре у приземљу објекта;</p>
	<p>15) опремање излазних тачака опремом која омогућује отварање у случају ванредних догађаја;</p>
	<p>16) инсталирање уређаја за аутоматску детекцију пожара;</p>
	<p>17) улазак возила у унутрашњу зону је могуће само уз одобрење лица одговорног за нуклеарну безбедност;</p>
	<p>18) провера идентитета лица који улазе у зону и обавезно ношење идентификационе картице на видном месту;</p>
	<p>19) постављање уређаја за контролу ручног и другог пртљага, терета и пошиљки на уласку у унутрашњу зону ради спречавања уноса недозвољених предмета и материјала и неовлашћено изношење нуклеарног и других радиоактивних материјала.</p>
	<p>Унутрашња зона се обележава знацима упозорења који садрже текст „УНУТРАШЊА ЗОНА” и „ЗАБРАЊЕН НЕОВЛАШЋЕН ПРИСТУП”.</p>
	<p class="clan">Члан 14.</p>
	<p>Витална зона и витални објекат се налазе унутар заштићене зоне.</p>
	<p>У виталној зони се спроводе мере које обезбеђују додатни ниво заштите у циљу детекције, контроле приступа и задршке.</p>
	<p>У виталној зони се спроводе следеће мере безбедности:</p>
	<p>1) стално присуство наоружаних радника обезбеђења;</p>
	<p>2) редовно спровођење физичке контроле зоне;</p>
	<p>3) интервенције обезбеђења током времена дефинисаних планом безбедности са временом интервенције краћим од три минута;</p>
	<p>4) стално присуство лица одговорног за нуклеарну безбедност или лица запосленог код носиоца лиценце за обављање нуклеарне активности а које он одреди, приликом кретања посетилаца, тако да постоји најмање једно одговорно лице на десет посетилаца приликом кретања посетилаца унутар виталне зоне;</p>
	<p>5) преглед и провера свих лица, пртљага, возила и роба који улазе или излазе из виталне зоне;</p>
	<p>6) улазак возила у виталну зону је могуће само уз одобрење лица одговорног за нуклеарну безбедност;</p>
	<p>7) на спољној и унутрашњој страни ограде оставља се празан простор ширине два до пет метара без механичких препрека, и постављају се друге техничке мере (средства и уређаји за детекцију и осветљење) које омогућавају обављање задатака физичке заштите;</p>
	<p>8) простор који се контролише ограђен је најмање једноструком оградом висине од минимум 2,4 метра са бодљикавом жицом постављеном на врху или другом препреком којом се онемогућава прелаз ограде;</p>
	<p>9) подела простора зоне на секторе, како би се обезбедило ефикасније откривање покушаја неовлашћеног уласка и реаговање у случају догађаја којим се угрожава безбедност нуклеарних објеката и нуклеарних материјала;</p>
	<p>10) простор који се контролише осветљава се приликом смањења видљивости;</p>
	<p>11) на спољној и унутрашњој страни постављају се уређаји за видео надзор;</p>
	<p>12) постављање уређаја за праћење, снимање, видео надзор и контролу уласка и изласка;</p>
	<p>13) постављање уређаја за откривање неовлашћеног уласка и изласка;</p>
	<p>14) инсталирање система за пренос алармних сигнала, са сопственим резервним напајањем од најмање 48 часова и то тако да се открију све неовлашћене интервенције или радови на систему;</p>
	<p>15) постављање самозатварајућих против-провалних врата;</p>
	<p>16) постављање против-провалних решетки на прозоре у приземљу објекта;</p>
	<p>17) постављање уређаја за контролу ручног и другог пртљага, терета и пошиљки на уласку у виталну зону ради спречавања уноса недозвољених предмета и материјала и неовлашћено изношење нуклеарног и других радиоактивних материјала;</p>
	<p>18) ручни уређаји са којима рукује физичко обезбеђење за контролу лица која улазе или излазе у виталну зону;</p>
	<p>19) ограничен број контролисаних улазних и излазних тачака;</p>
	<p>20) сви излази из виталне зоне опремају се механизмом за отварање у ванредним ситуацијама;</p>
	<p>21) провера идентитета лица који улазе у зону и обавезно ношење идентификационе картице на видном месту;</p>
	<p>22) постављање физичких препрека за спречавања насилног уласка моторних возила у виталну зону;</p>
	<p>23) инсталирање уређаја за аутоматску детекцију пожара.</p>
	<p>Витална зона се обележава знацима упозорења који садрже текст „ВИТАЛНА ЗОНА” и „ЗАБРАЊЕН НЕОВЛАШЋЕН ПРИСТУП”.</p>
	<p class="clan">Члан 15.</p>
	<p>Носилац лиценце за обављање нуклеарних активности који обавља послове са нуклеарним материјалима категорије I или II или објеката у којима је предвиђено коришћење или складиштење таквих нуклеарних материјала има сопствену централно-алармну станицу (у даљем тексту: ЦАС). ЦАС мора да испуњава следеће услове:</p>
	<p>1) да је смештена у заштићеној зони;</p>
	<p>2) да поседује најмање два независна извора напајања електричном енергијом;</p>
	<p>3) да има инсталирану опрему за снимање и чување података и евиденције о покушајима неовлашћеног уласка, покретања аларма и спроведених мера;</p>
	<p>4) да има обезбеђене везе за несметану двосмерну комуникацију са радницима обезбеђења и одговарајућим државним органима и службама (полиција, ватрогасци, центар за обавештавање, хитна помоћ) у случају ванредних догађаја;</p>
	<p>5) да има инсталиране уређаје за континуирано снимање свих комуникација у ЦАС.</p>
	<p>У ЦАС је обавезно континуирано присуство најмање два радника физичког обезбеђења.</p>
	<p>У ЦАС је забрањено коришћење мобилних телефона и фотографисање.</p>
	<p>Улазак посетилаца у ЦАС могућ је само уз одобрење лица одговорног за нуклеарну безбедност. Посетиоци могу боравити унутар ЦАС-а само уз пратњу лица одговорног за нуклеарну безбедност или лица које он одреди.</p>
	<p class="clan">II. МЕРЕ БЕЗБЕДНОСТИ ТОКОМ ТРАНСПОРТА НУКЛЕАРНОГ МАТЕРИЈАЛА НА ТЕРИТОРИЈИ РЕПУБЛИКЕ СРБИЈЕ</p>
	<p class="clan">Члан 16.</p>
	<p>План безбедности транспорта се примењује код транспорта нуклеарних материјала сагласно ПОБУ.</p>
	<p>Мере безбедности приликом транспорта нуклеарног материјала се прописују у зависности од категорије нуклеарног материјала који се транспортује.</p>
	<p>Мере безбедности које пошиљалац нуклеарних материјала обезбеђује су:</p>
	<p>1) наоружано и обучено обезбеђење опремљено заштитном опремом;</p>
	<p>2) писане инструкције радницима обезбеђења пре почетка припрема за транспорт са детаљима свих обавеза током припрема за транспорт и током транспорта;</p>
	<p>3) информације о распореду и рути транспорта су поверљиви документи;</p>
	<p>4) заштићена комуникација између радника обезбеђења који обављају физичку заштиту и транспортно-контролног центра;</p>
	<p>5) мере физичке и техничке заштите током припрема за транспорт и транспорта нуклеарних материјала у складу с Планом безбедности транспорта;</p>
	<p>6) извршен детаљан преглед транспортног возила пре утовара како би се осигурало да не садржи никакве супстанце које би угрозиле или спречиле транспорт;</p>
	<p>7) обављене безбедносне провере за возаче и техничко особље који учествују у припремама за транспорт и транспорту;</p>
	<p>8) да је пре почетка транспорта извршен алко-тест за возача и поступак за откривање знакова или симптома употребе дрога, психо-активних лекова и других психо-активних супстанци у организму.</p>
	<p>Нуклеарни материјал који се транспортује мора бити у контејнеру на који је постављен систем за сателитско праћење.</p>
	<p class="clan">III. ПОСЕБНЕ МЕРЕ КОЈЕ СЕ ПРИМЕЊУЈУ КОД ТРАНСПОРТА НУКЛЕАРНИХ МАТЕРИЈАЛА I, II и III КАТЕГОРИЈЕ</p>
	<p class="clan">Члан 17.</p>
	<p>Транспорт нуклеарног материјала I и II категорије у друмском саобраћају врши се:</p>
	<p>1) транспортним возилом опремљеним за транспорт опасног терета;</p>
	<p>2) заштитом возила од стране најмање два чувара;</p>
	<p>3) пошиљка се налази у обезбеђеном контејнеру који је закључан, затворен или на други начин обезбеђен и адекватно учвршћен;</p>
	<p>4) уз полицијску пратњу.</p>
	<p>Транспорт нуклеарног материјала I и II категорије у железничком саобраћају врши се:</p>
	<p>1) теретним возом са посебним вагоном намењеним само за транспорт опасних материја;</p>
	<p>2) пошиљка се налази у обезбеђеном одељку или у контејнеру који је закључан, затворен или на други начин обезбеђен и адекватно учвршћен;</p>
	<p>3) радници обезбеђења који прате пошиљку у посебном вагону путују у вагону најближем вагону који садржи нуклеарни материјал;</p>
	<p>4) уз полицијску пратњу.</p>
	<p>Транспорт нуклеарног материјала I и II категорије воденим путем врши се:</p>
	<p>1) транспортним бродом намењеним за такав транспорт;</p>
	<p>2) пошиљка се налази у обезбеђеном одељку или у контејнеру који је закључан, затворен или на други начин обезбеђен и адекватно учвршћен;</p>
	<p>3) уз полицијску пратњу.</p>
	<p>Транспорт нуклеарних материјала I и II категорије ваздушним путем врши се искључиво коришћењем авиона одређеног само за теретни транспорт.</p>
	<p class="clan">Члан 18.</p>
	<p>Транспорт нуклеарног материјала III категорије у друмском саобраћају врши се:</p>
	<p>1) транспортним возилом опремљеним за транспорт опасног терета;</p>
	<p>2) пошиљку прати један или више обучених радника обезбеђења у зависности од ПОБУ.</p>
	<p>Транспорт нуклеарног материјала III категорије у железничком саобраћају врши се на следећи начин:</p>
	<p>1) пошиљка се налази у обезбеђеном одељку или у контејнеру који је закључан, затворен или на други начин обезбеђен и адекватно учвршћен;</p>
	<p>2) пошиљку прати један или више обучених радника обезбеђења у зависности од ПОБУ.</p>
	<p>Транспорт нуклеарног материјала III категорије воденим путем се обавља тако да се пошиљка налази у обезбеђеном одељку или у контејнеру који је закључан, затворен или на други начин обезбеђен и адекватно учвршћен.</p>
	<p>Транспорт нуклеарних материјала III категорије ваздушним путем врши се искључиво коришћењем авиона одређеног само за теретни транспорт.</p>
	<p class="clan">IV. МЕРЕ БЕЗБЕДНОСТИ КОЈЕ СЕ ОДНОСЕ НА ЗАПОСЛЕНЕ КОЈИ ОБАВЉАЈУ ПОСЛОВЕ ФИЗИЧКО-ТЕХНИЧКОГ ОБЕЗБЕЂЕЊА НУКЛЕАРНОГ ОБЈЕКТА И МАТЕРИЈАЛА</p>
	<p class="clan">Члан 19.</p>
	<p>Носилац лиценце за обављање нуклеарних активности именује лице одговорно за нуклеарну безбедност.</p>
	<p>Сви запослени код носиоца лиценце за обављање нуклеарне активности морају испуњавати услове за добијање позитивне безбедносне провере, а у циљу спречавања могуће саботаже.</p>
	<p>Носилац лиценце за обављање нуклеарне активности има запослене оператере ЦАС и раднике обезбеђења.</p>
	<p>Запослени оператери ЦАС-а и радници обезбеђења код носиоца лиценце за обављање нуклеарне активности морају да имају:</p>
	<p>1) уверење о здравственој способности за обављање послова и радних задатака обезбеђења;</p>
	<p>2) положен испит из стручне обуке, у складу са овом уредбом;</p>
	<p>3) позитивну безбедносну проверу.</p>
	<p>Носилац лиценце за обављање нуклеарне активности може поједине послове обезбеђења поверити правном лицу које обавља послове обезбеђења објеката и лица.</p>
	<p>Радници правног лица које обавља послове обезбеђења објеката и лица морају испуњавати исте услове као и радници код носиоца лиценце за обављање нуклеарне активности.</p>
	<p class="clan">Члан 20.</p>
	<p>Запослени који обављају послове физичко техничког обезбеђења нуклеарних објеката и нуклеарних материјала дужни су да похађају програме основне стручне обуке и периодичне обнове знања.</p>
	<p>На основу програма основне стручне обуке и периодичне обнове знања запослених, носилац лиценце за обављање нуклеарних активности организује и спроводи обуку.</p>
	<p>Запослени на пословима и задацима система обезбеђења полажу испит из основне стручне обуке и периодичне обнове знања.</p>
	<p>Испит из основне стручне обуке и периодичне обнове знања се полаже сагласно Закону, по програму на који сагласност даје Агенција.</p>
	<p>Ако запослени не положи испит, може поново полагати по протеку месец дана. 
	</p>
	<p>Запосленом који је положио испит издаје се уверење о положеном испиту.</p>
	<p class="clan">Члан 21.</p>
	<p>Носилац лиценце за обављање нуклеарних активности припрема годишњи програм обнове знања за запослене који обављају послове и задатке обезбеђења.</p>
	<p>Програм за обнову знања обухвата начин и садржај вежби за одржавање физичке кондиције, руковање средствима везе, руковање оружјем, гађање покретних и непокретних мета, спровођење мера физичке заштите у току редовних активности и ванредних догађаја, заштите од зрачења, прве помоћи и употребе заштитне опреме.</p>
	<p>Носилац лиценце за обављање нуклеарних активности оцењује једном годишње знање запослених на пословима и задацима система обезбеђења у складу са програмом периодичне обнове знања.</p>
	<p>Носилац лиценце за обављање нуклеарних активности обезбеђује запосленима који имају приступ нуклеарним материјалима похађање обуке из безбедносне културе и упознаје их са упутствима везаним за систем обезбеђења нуклеарних материјала пре почетка њиховог рада.</p>
	<p class="clan">V. ОСТАЛИ УСЛОВИ У ПОГЛЕДУ ФИЗИЧКИХ И ТЕХНИЧКИХ МЕРА БЕЗБЕДНОСТИ</p>
	<p class="clan">Члан 22.</p>
	<p>Носилац лиценце за обављање нуклеарних активности доставља предлог планова и програма из члана 3 ове уредбе ради усклађивања са важећим ПОБУ. Ради очувања континуитета система обезбеђења, а до добијања сагласности Агенције, носилац лиценце за обављање нуклеарних активности примењује до тада важеће планове и програме.</p>
	<p>Годишњи извештај о стању система обезбеђења носилац лиценце за обављање нуклеарних активности доставља Агенцији до 31. марта текуће године, за претходну годину.</p>
	<p class="clan">Члан 23.</p>
	<p>План безбедности из члана 2. тачка 15) ове уредбе садржи:</p>
	<p>1) услове, критеријуме и мере система обезбеђења;</p>
	<p>2) надлежности, одговорности и обавезе свих учесника у систему обезбеђења;</p>
	<p>3) основу плана система обезбеђења и преглед мера физичке и техничке заштите;</p>
	<p>4) опис зона, објеката у зонама и заштићених материјала;</p>
	<p>5) план или цртеж зона;</p>
	<p>6) опис и цртеже свих прописаних мера физичке и техничке заштите у појединим зонама;</p>
	<p>7) организација службе обезбеђења;</p>
	<p>8) процедуре, мере и поступке које предузимају сви запослени на пословима и задацима система обезбеђења током редовног и ванредног догађаја;</p>
	<p>9) поступке за проверу и ревизију процедура, мера и поступака службе обезбеђења;</p>
	<p>10) процедуру за обавештавање министарства надлежног за унутрашње послове у случају опасности;</p>
	<p>11) процедуру за руковање и чување поверљивих информација;</p>
	<p>12) упутства о мерама нуклеарне сигурности за раднике који имају приступ нуклеарним материјалима;</p>
	<p>13) програм одржавања система обезбеђења.</p>
	<p class="clan">Члан 24.</p>
	<p>План безбедности транспорта нуклеарних материјала из члана 2. тачка 16) ове уредбе садржи:</p>
	<p>1) опис транспортних средстава и њихове карактеристике;</p>
	<p>2) податке о категорији и количини нуклеарних материјала, укључујући податке о амбалажи која се користи;</p>
	<p>3) план транспорта, укључујући руту, тачке одмора и тачке претовара, са описом могућих тачака претње;</p>
	<p>4) дефинисану физичку заштиту дуж транспортне руте, за време одмора и претовара и у случају евентуалних кварова;</p>
	<p>5) предвиђене алтернативне руте;</p>
	<p>6) цртеже елемената физичке заштите возила;</p>
	<p>7) начин провере сигурности и безбедности транспортних средстава;</p>
	<p>8) писана упутства радницима обезбеђења која се тичу њихових обавеза у току транспорта, одмора и претовара;</p>
	<p>9) опис техничке заштите возила и нуклеарних материјала;</p>
	<p>10) план комуникација између лица укључених у транспорт, радника обезбеђења и транспортно-контролног центра;</p>
	<p>11) мере и поступке које предузимају радници обезбеђења током редовног рада и ванредног догађаја;</p>
	<p>12) поступке за проверу безбедносних процедура и мера система обезбеђења;</p>
	<p>13) мере за утврђивање психо-физичке спремности возача, машиновође, пилота, капетана и посаде за вожњу;</p>
	<p>14) поступке за руковање и чување поверљивих информација свих учесника у транспорту.</p>
	<p class="clan">Члан 25.</p>
	<p>План за деловање у случају угрожавања безбедности нуклеарних објеката и нуклеарних материјала из члана 2. тачка 17) ове уредбе садржи:</p>
	<p>1) поступке и процедуре које спроводе запослени на пословима и задацима физичке заштите у случају угрожавања безбедности;</p>
	<p>2) поступке и процедуре које спроводе остали запослени код носиоца лиценце за обављање нуклеарних активности у случају угрожавања безбедности;</p>
	<p>3) план комуникације.</p>
	<p class="clan">Члан 26.</p>
	<p>Носилац лиценце за обављање нуклеарне активности, Агенција и министарство надлежно за унутрашње послове, најкасније до 31. јануара, достављају министарству надлежном за послове нуклеарне сигурности и управљања радиоактивним отпадом извештај о стању система безбедности нуклеарних објеката и нуклеарних материјала у Републици Србији за претходну годину. Министарство надлежно за послове нуклеарне сигурности и управљање радиоактивним отпадом доставља обједињени извештај Влади најкасније до 31. марта.</p>
	<p class="clan">Члан 27.</p>
	<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 110-2668/2014-1</p>
	<p class="potpis" style="margin-top: 0">У Београду, 4. априла 2014. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник, </p>
	<p class="potpis" style="margin-top: 0"><span class="bold">Ивица Дачић, 
	</span>с.р.</p>

