

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>
<style type="text/css">
.auto-style1 {
	text-align: center;
}
.auto-style2 {
	text-align: right;
}
</style>


	<div class="story">
			<p class="Basic-Paragraph">На основу члана 41а став 2. Закона о заштити природе („Службени гласник РС”, бр. 36/09, 88/10, 91/10 – исправка, 14/16 и 95/18 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о проглашењу Споменика природе „Борачки крш”</p>
			<p class="auto-style1">"Службени гласник РС", број 41 од 11. јуна 
			2019.</p>
			<p class="clan">Члан 1.</p>
			<p class="Basic-Paragraph">Борачки крш у југозападној Шумадији, између јужних огранака планине Рудник и северних огранака Котленика, ставља се под заштиту као природно добро од изузетног значаја, односно I категорије као споменик природе под именом „Борачки крш” (у даљем тексту: Споменик природе „Борачки крш”).</p>
			<p class="clan">Члан 2.</p>
			<p class="Basic-Paragraph">Споменик природе „Борачки крш”, ставља се под заштиту како би се: очували репрезентативни примери стубасто лучених кварцлатита, који представљају изузетну геолошку и геоморфолошку вредност због свог степена очуваности након дуготрајне ерозије и ексхумације; очувале комбинације различитих геолошких, географских и микроклиматских околности које су допринеле да се на овом подручју развије карактеристична флора и фауна, од којих су многе врсте заштићене на основу националног законодавства; очувала значајно културно-историјска целина која се развијала у комбинацији са природним вредностима; очувао висок ниво квалитета предела. Значај са аспекта биодиверзитета истакнут је присуством 79 врста птица од чега је евидентирано десет врста са додатка I Директиве о птицама, што ово подручје сврстава у потенцијална SPA односно Natura 2000 подручја, а то су: осичар <span class="italik">Pernis apivorus</span>, сиви соко <span class="italik">Falco peregrinus</span>, буљина <span class="italik">Bubo, </span>водомар <span class="italik">Alcedo atthis, </span>црна жуна <span class="italik">Dryocopus martius, </span>сива жуна<span class="italik"> Picus canus, </span>сеоски детлић <span class="italik">Dendrocopos syriacus, </span>средњи детлић<span class="italik"> Dendrocopos medius, </span>шумска шева <span class="italik">Lullula arborea </span>и руси сврачак <span class="italik">Lanius collurio. </span>У додатку II Бернске конвенције налазе се осичар <span class="italik">Pernis apivorus, </span>буљина <span class="italik">Bubo bubo </span>која припада категорији SPEC 3 врста птица у односу на европске потребе заштите и шумска шева <span class="italik">Lullula arborea</span> која припада категорији SPEC 2 врста птица у односу на европске потребе заштите.</p>
			<p class="Basic-Paragraph">На основу установљених вредности подручје Борачког крша заједно са Гружанском акумулацијом, која има намену за водоснабдевање јединица локалних самоуправа: Крагујевац, Кнић, Баточина и Лапово, издвојено је као национално IBA (ImportantBirdArea) подручје „Акумулација Гружа”.</p>
			<p class="Basic-Paragraph">На подручју Борачког крша евидентирано је осам врста херпетофауне које су заштићене прописима. Од тога је шумска корњача <span class="italik">Testudohermanni – </span>према Црвеној књизи гмизаваца Србије са статусом рањива врста, а врста кратконоги гуштер <span class="italik">Ablepharus kitaibelii </span>са статусом угрожена врста.</p>
			<p class="clan">Члан 3.</p>
			<p class="Basic-Paragraph">Споменик природе „Борачки крш”, обухвата део Рудничко–котленичке области, и налази се у југозападној Шумадији између Рудничких, Котленичких и Гледићких планина на територији општине Кнић и обухвата катастарску општину Борач.</p>
			<p class="Basic-Paragraph">Површина Споменика природе „Борачки крш” износи 68,22 hа, од чега је 54,35 hа (79,67%) у државном власништву, 12,89 hа (18,89%) у приватном власништву, а 0,98 hа (1,43%) у другим облицима својине.  </p>
			<p class="Basic-Paragraph">Опис границa и графички приказ Споменика природе „Борачки крш”, дати су у Прилогу – Опис границa и графички приказ Споменика природе „Борачки крш”, који је одштампан уз ову уредбу и чини њен саставни део.</p>
			<p class="clan">Члан 4.</p>
			<p class="Basic-Paragraph">На подручју Споменика природе „Борачки крш”, утврђује се режим заштите II степена, на коме се спроводи активна заштита ради очувања и унапређења природних вредности, посебно кроз мере управљања популацијама дивљих биљака и животиња, одржање и побољшање услова у природним стаништима и традиционално коришћење природних ресурса. </p>
			<p class="Basic-Paragraph">Осим забране радова и активности, које су утврђене чланом 35. Закона о заштити природе забрањује се и:</p>
			<p class="Basic-Paragraph">1) промена и реконструкција постојеће морфологије терена;</p>
			<p class="Basic-Paragraph">2) експлоатација минералних сировина;</p>
			<p class="Basic-Paragraph">3) извођење земљаних, шумарских и других радова који могу нарушити темељне вредности природног добра;</p>
			<p class="Basic-Paragraph">4) узимање петролошког материјала, осим за потребе научних истраживања;</p>
			<p class="Basic-Paragraph">5) формирање депонија (јаловина, комунални, индустријски и други отпад, као и вишка земље са откопа) и спаљивање отпада;</p>
			<p class="Basic-Paragraph">6) промена намене површина;</p>
			<p class="Basic-Paragraph">7) изградња енергетских објеката;</p>
			<p class="Basic-Paragraph">8) изградња инфраструктурних објеката електронских комуникација (антенска постројења радио телевизијских предајника, предајници мобилне телефоније, као и других објеката високоградње који нарушавају визуелни интегритет простора);</p>
			<p class="Basic-Paragraph">9) изградња надземних и подземних линијских инфраструктурних објеката (електроенергетски водови, жичаре и сл.);</p>
			<p class="Basic-Paragraph">10) извођење свих других радова којима се могу нарушити примарне природне и амбијенталне вредности, а посебно станишта заштићених врста фауне (нпр. постављање рефлектора или друге врсте осветљења);</p>
			<p class="Basic-Paragraph">11) уређивање простора и/или извођење радова и активности који могу да наруше утврђена својства, статичку безбедност и намену објеката са статусом непокретних културних добара;</p>
			<p class="Basic-Paragraph">12) коришћење и уништавање строго заштићених врста биљака, животиња и гљива и предузимање активности којима би се могла угрозити њихова станишта;</p>
			<p class="Basic-Paragraph">13) коришћење техничких средстава која могу оштетити или уништити примерке заштићених врста, односно њихова станишта и њихово сакупљање изван прописаног периода;</p>
			<p class="Basic-Paragraph">14) постављање табли и других обавештења на стаблима;</p>
			<p class="Basic-Paragraph">15) сеча која није у складу са плановима газдовања шумама;</p>
			<p class="Basic-Paragraph">16) одношење стеље, лисника и земљишта са површина под шумама;</p>
			<p class="Basic-Paragraph">17) фрагментација шумског комплекса;</p>
			<p class="Basic-Paragraph">18) промена вегетацијског састава без претходне сагласности надлежних установа заштите природе и културних добара;</p>
			<p class="Basic-Paragraph">19) уништавање гнезда птица и активности које доводе до узнемиравања птица у периоду размножавања (март–јул);</p>
			<p class="Basic-Paragraph">20) исушивање локалних бара и мањих водених површина.</p>
			<p class="Basic-Paragraph">Радови и активности ограничавају се на:</p>
			<p class="Basic-Paragraph">1) спровођење активности у циљу заштите и презентације непокретних културних добара и у сврху ревитализације природних станишта;</p>
			<p class="Basic-Paragraph">2) конверзију шумских површина тј. превођење алохтоних шумских површина у аутохтоне, као и превођење изданачких у високe шуме;</p>
			<p class="Basic-Paragraph">3) редовно сузбијање инвазивних врста на местима где њихова експанзија угрожава подмладак аутохтоне вегетације;</p>
			<p class="Basic-Paragraph">4) санацију деградираних шумских екосистема;</p>
			<p class="Basic-Paragraph">5) изградњу објеката (инфо центар, сувенирница, билборда и др.) који имају функцију презентације заштићеног природног добра;</p>
			<p class="Basic-Paragraph">6) реконструкцију, санацију и адаптацију стамбених и економских објеката пољопривредних домаћинстава;</p>
			<p class="Basic-Paragraph">7) хортикултурно уређење и постепену замену декоративних старих јединки дендрофлоре врстама које су аутохтоне, према пројектно-техничкој документацији (у дворишту цркве);</p>
			<p class="Basic-Paragraph">8) геолошка и друга истраживања која нису у супротности са циљевима очувања и унапређивања природних вредности заштићеног подручја.</p>
			<p class="Basic-Paragraph">Забране и ограничења прописане овим чланом, не односе се на војне објекте и комплексе, као и активности које Војска Србије изводи или ће изводити за потребе одбране Републике Србије.</p>
			<p class="clan">Члан 5.</p>
			<p class="Basic-Paragraph">Споменик природе „Борачки крш” поверава се на управљање Јавном предузећу „Србијашуме” (у даљем тексту: Управљач). </p>
			<p class="Basic-Paragraph">У обављању законом утврђених послова управљања заштићеним подручјем, Управљач је овлашћен и дужан нарочито да: организује чуварску службу; обележи заштићено подручје и подручје заштитне зоне; донесе план управљања, годишњи програм управљања и акт о унутрашњем реду и чуварској служби; води евиденције о природним вредностима и људским активностима; обавештава кориснике заштићеног подручја и заштитне зоне о могућностима за обављање радова и активности; учествује у поступку утврђивања накнаде за ускраћивање или ограничавање права коришћења; издаје сагласности и одобрења; прати стање и води евиденције о природним вредностима, непокретностима и људским активностима; утврђује и наплаћује накнаде за коришћење заштићеног подручја. </p>
			<p class="Basic-Paragraph">Управљач је дужан да изврши упис делатности управљања заштићеним подручјем у складу са прописима којима се уређује класификација делатности и регистрација удружења у року од 60 дана од дана ступања на снагу ове уредбе.</p>
			<p class="clan">Члан 6.</p>
			<p class="Basic-Paragraph">Очување, унапређење, одрживо коришћење и приказивање природних и других вредности Споменика природе „Борачки крш”, спроводи се према плану управљања који доноси Управљач на период од десет година (у даљем тексту: План управљања), са садржином и на начин прописан законом којим се уређује заштита природе. </p>
			<p class="Basic-Paragraph">План управљања садржи циљеве и приоритетне задатке очувања повољног стања заштићеног подручја, као и превентивне мере заштите од пожара у складу са законом којим се уређује заштита од пожара и прописима донетим на основу тог закона. </p>
			<p class="Basic-Paragraph">План управљања Управљач доноси и доставља министарству надлежном за послове заштите животне средине (у даљем тексту: Министарство) најкасније у року од десет месеци од дана ступања на снагу ове уредбе. </p>
			<p class="Basic-Paragraph">У поступку давања сагласности на План управљања, Министарство прибавља мишљења министарстава надлежних за послове науке, просвете, туризма, просторног планирања, водопривреде, рударства, пољопривреде, шумарства и финансија. </p>
			<p class="Basic-Paragraph">Управљач је дужан да једном у три године анализира спровођење Плана управљања и остварене резултате и по потреби изврши његову ревизију. </p>
			<p class="Basic-Paragraph">До доношења Плана управљања, Управљач врши послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе. </p>
			<p class="Basic-Paragraph">Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршење програма, висине и извора потребних финансијских средстава. </p>
			<p class="clan">Члан 7.</p>
			<p class="Basic-Paragraph">Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе. </p>
			<p class="Basic-Paragraph">У оквиру садржине прописане Законом о заштити природе, правилником из става 1. овог члана се ближе утврђују забрањени радови и активности, као и правила и услови обављања радова и активности који су допуштени на подручју Споменика природе „Борачки крш”.</p>
			<p class="Basic-Paragraph">Правилник из става 1. овог члана се објављује у „Службеном гласнику Републике Србије”. </p>
			<p class="clan">Члан 8.</p>
			<p class="Basic-Paragraph">Управљач је дужан да на прописан начин обележи Споменик природе „Борачки крш”, његове спољне границе и границе површина, односно локалитета са режимом заштите I, II и III степена, најкасније у року од годину дана од дана ступања на снагу ове уредбе. </p>
			<p class="Basic-Paragraph">Управљач је дужан да у сарадњи са Републичким геодетским заводом и Заводом за заштиту природе Србије, изврши идентификацију граница Споменика природе „Борачки крш” на терену, дигиталној ортофото карти и катастарском плану, у року од 12 месеци од дана ступања на снагу ове уредбе. </p>
			<p class="Basic-Paragraph">На операт, односно записник о утврђивању граница из става 2. овог члана, сагласност даје министарство надлежно за послове просторног планирања.</p>
			<p class="Basic-Paragraph">Границе утврђене, описане и верификоване на начин прописан у ст. 2. и 3. овог члана, сматраће се меродавним у свим стварима које се тичу спровођења ове уредбе. </p>
			<p class="clan">Члан 9.</p>
			<p class="Basic-Paragraph">Управљач је дужан да заснује дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Спомеником природе „Борачки крш”, у року од две године од дана ступања на снагу ове уредбе.  </p>
			<p class="clan">Члан 10.</p>
			<p class="Basic-Paragraph">Висину накнаде за коришћење Споменика природе „Борачки крш” својим актом утврђује Управљач, у складу са законом којим се уређују накнаде за коришћење јавних добара.</p>
			<p class="clan">Члан 11.</p>
			<p class="Basic-Paragraph">Средства за спровођење Плана управљања Споменика природе „Борачки крш” обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности Управљача и из других извора, у складу са законом. </p>
			<p class="clan">Члан 12.</p>
			<p class="Basic-Paragraph">Планови, програми и основе из области рударства, енергетике, саобраћаја, шумарства, ловства, управљања рибљим фондом, водопривреде, пољопривреде и туризма и других делатности од утицаја на природу, а који се односе на коришћење природних ресурса и простора у заштићеном подручју Споменика природе „Борачки крш”, усагласиће се са Просторним планом Републике Србије, овом уредбом и Планом управљања. </p>
			<p class="Basic-Paragraph">Планови, програми и основе из става 1. овог члана доносе се уз претходну сагласност министра надлежног за послове заштите животне средине.</p>
			<p class="clan">Члан 13.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">05 број 110-5462/2019</p>
			<p class="potpis">У Београду, 6. јуна 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
			<p class="auto-style2">Прилог</p>
			<p class="clan">ОПИС ГРАНИЦА И ГРАФИЧКИ ПРИКАЗ СПОМЕНИКА ПРИРОДЕ „БОРАЧКИ КРШ”</p>
			<p class="Basic-Paragraph">Границе Споменика природе „Борачки крш” у режиму заштите II степена</p>
			<p class="Basic-Paragraph">Почетна тачка описа границе се налази у КО Борач, на тромеђи к.п. бр. 1121, 1084 и пута (к.п. број 584). Граница иде путем (к.п. број 584) у правцу истока, одваја се источном међом к.п. број 581/1 и иде у правцу југа међама к.п. бр. 581/1, 581/2, 582/1, 583 и 1851. Граница сече пут (к.п. број 585) под правим углом и долази до тромеђе пута (к.п. број 585), 1869/2 и 1870/2 одакле обилази око к.п. број 1869/2, обухватајући старо гробље. Граница поново сече пут (к.п. број 585) из најсеверније тачке к.п. број 1869/2 до међе са к.п. број 1852, иде јужно и наставља к.п. број 583, те обухвата к.п. бр. 1629, 1628, 1630, 1627/1 и 1627/2. Граница даље прати поток (к.п. број 906) узводно до тромеђе к.п. бр. 1128/3, 1084 и потока (к.п. број 906) одакле сече к.п. број 1084 у правцу тромеђе к.п. бр. 1084, 1126 и 1127/3. Граница даље наставља у правцу североистока те прати међу к.п. број 1084 до почетне тачке описа.</p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/boracki-krs.png&amp;doctype=reg&amp;abc=cba&amp;eli=true&amp;eliActId=428549&amp;regactid=428549" alt=""></p>
	</div>

