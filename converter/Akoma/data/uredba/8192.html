

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 41а став 2. Закона о заштити природе („Службени гласник РСˮ, бр. 36/09, 88/10, 91/10 – исправка, 14/16 и 95/18 – др. закон) и члана 42. став 1. Закона о Влади („Службени гласник РСˮ, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о проглашењу предела изузетних одлика „Културни предео Тршић–Троношаˮ</p>
			<p class="centar">"Службени гласник РС", број 51 од 19. јула 2019.</p>
			<p class="clan">Члан 1.</p>
			<p class="Basic-Paragraph">Равничарско-брежуљкасти предео Јадра који се налази на преласку у брдовити појас Подринских планина на простору западне Србије, у чијем се обухвату налази простор око Спомен куће Вука Стефановића Караџића у Тршићу, манастир Троноша и шире окружење, као сплет културних и природних вредности које произилазе из материјалног и нематеријалног наслеђа, проглашава се заштићеним подручјем изузетног значаја, односно I категорије као предео изузетних одлика под називом „Kултурни предео Тршић–Троноша” (у даљем тексту: Предео изузетних одлика „Kултурни предео Тршић–Троноша”). </p>
			<p class="clan">Члан 2.</p>
			<p class="Basic-Paragraph">Предео изузетних одлика „Kултурни предео Тршић–Троноша” ставља се под заштиту да би се очувала непокретна културна добра, природне вредности, специфична конфигурација терена и регионална различитост карактера предела, а због јединственог споја природних и створених вредности, издвојени локалитети су посебно вредне амбијенталне целине.</p>
			<p class="Basic-Paragraph">Основне створене вредности заштићеног подручја, чине знаменито место „Спомен кућа Вука Стефановића Караџића” са заштићеном околином, као непокретно културно добро од изузетног значаја, као и Споменик културе од великог значаја „Манастир Троноша”, нематеријално културно наслеђе се oдржава кроз разне културне и уметничке манифестације, Вуков сабор као најстарија културна манифестација у Србији и ратарске свеће као јединствен и веома стар верски обичај се налазе на Листи нематеријалног културног наслеђа.</p>
			<p class="Basic-Paragraph">Природне вредности подручја чине очувани комплекси аутохтоних ксеротермофилних сладуново-церових и других типова шума, ксеромезофилних китњакових и грабових, као и мезофилних букових шума. Флора и фауна заштићеног подручја је релативно богата и разноврсна. Од укупно 145 заштићених дивљих врста биљака и животиња, 83 су заштићене, а 62 врсте припадају категорији строго заштићених (зеленика или божиковина (<span class="italik">Ilex aquifolium. L.</span>), многе лековите биљке). Приобални појас водотокова је станиште водоземаца и гмизаваца, где је детерминисано 11 заштићених врста, међу којима је осам строго заштићених. Од утврђене фауне птица, средњи детлић (<span class="italik">Dendrocopos medius</span>), руси сврачак (<span class="italik">Lanius collurio</span>) и виноградска стрнадица (<span class="italik">Emberiza hortulana</span>), су строго заштићене врсте од међународног значаја за заштиту. Диверзитет фауне сисара подручја Тршић–Троноша може се окарактерисати као умерено висок и представљен је са 52 врсте. Фауна слепих мишева представљена је са 18 строго заштићених врста. </p>
			<p class="Basic-Paragraph">Заштићено подручје карактерише и специфична конфигурација терена, где су водотоци својим усецањем кроз шумске масиве створили седласте превоје, специфичне и оригиналне. Подручје одликује и аграрни комплекс који се одржава и развија традиционалним коришћењем земљишта, чија су својства аутентичност, изворност, оригиналност, са великим бројем старих аутохтоних сорти воћа, које представљају изузетан генетски потенцијал у воћарству (трешње ђурђевке, бјелице и рушкиње, крушке такише, караманке, лубеничарке, пшеничарке и дивљаке, од јабука петроваче, колачарке и дивљаке, а као појединачна стабла и оскоруше, мушмуле и дрењине, неколико стабала питомог кестена (<span class="italik">Castanea sativa L.</span>) за које се сматра да су стари око 200 година, ораси (<span class="italik">Juglans regiа L.</span>)). </p>
			<p class="clan">Члан 3.</p>
			<p class="Basic-Paragraph">Предео изузетних одлика „Kултурни предео Тршић–Троноша” налази се на територији града Лознице и обухвата катастарске општине Коренита и Тршић.</p>
			<p class="Basic-Paragraph">Површина Предела изузетних одлика „Kултурни предео Тршић–Троноша” износи 1802,57 ha, од чега је 41,21 ha (2,28%) у државном власништву, 1395,14 ha (77,39%) у приватном, 366,22 hа (20,33%) у другим облицима власништва, од чега је II степеном обухваћено 4,1% и III степеном 95,9% укупне површине подручја Предела изузетних одлика „Kултурни предео Тршић–Троноша”.</p>
			<p class="Basic-Paragraph">Опис границе и графички приказ Предела изузетних одлика „Kултурни предео Тршић–Троноша” дати су у Прилогу – Опис границе и графички приказ Предела изузетних одлика „Kултурни предео Тршић–Троноша”, који је одштампан уз ову уредбу и чини њен саставни део.</p>
			<p class="clan">Члан 4.</p>
			<p class="Basic-Paragraph">На подручју Предела изузетних одлика „Kултурни предео Тршић–Троноша”, није дозвољено обављати радове и активности, за које се у складу са законом којим се уређује заштита природе, утврди да могу нарушити примарне природне и створене вредности и карактер предела, оштетити популације, заједнице и станишта биљних и животињских врста из члана 2. ове уредбе, нарушити природне процесе и еколошку целовитост подручја или значајно неповољно утицати на естетска и културно-историјска обележја подручја и животну средину. </p>
			<p class="clan">Члан 5.</p>
			<p class="Basic-Paragraph">На подручју Предела изузетних одлика „Kултурни предео Тршић–Троноша” утврђују се режими заштите II и III степена.</p>
			<p class="Basic-Paragraph">Режим заштите II степена, укупне површине 73,18 ha, односно 4,1% подручја Предела изузетних одлика „Kултурни предео Тршић–Троноша”, обухвата следеће површине, односно локалитете:</p>
			<p class="Basic-Paragraph">1) локалитет Тршић,  површине 18,75 ha,  КО Тршић и обухвата знаменито место „Спомен кућа Вука Стефановића Караџића” са делом заштићене околине;</p>
			<p class="Basic-Paragraph">2) локалитет Троноша, површине 54,43 ha, КО Коренита и обухвата непокретно културно добро од великог значаја „Манастир Троноша” са манастирском црквом, конаком и економијом, спомен чесму Девет Југовића са капелом Св. Пантелејмона и припадајућим паркингом, као и шумско земљиште у непосредној околини манастира, обухватајући и некадашњи каменолом.</p>
			<p class="Basic-Paragraph">Режим заштите III степена, укупне површине 1729,39 ha, односно 95,9% подручја Предела изузетних одлика „Kултурни предео Тршић–Троноша”, обухвата преостали део заштићеног подручја који није обухваћен режимом заштите II степена. </p>
			<p class="clan">Члан 6.</p>
			<p class="Basic-Paragraph">На површинама на којима је утврђен режим заштите III степена, осим забрана радова и активности које су као такве утврђене чланом 35. Закона о заштити природе, забрањујe се и:</p>
			<p class="Basic-Paragraph">1) кресање лисника за сточну храну, чиста сеча шума која није планирана као редован вид обнављања шума, осим у случајевима прописаним законом, претерано оптерећење ливадско пашњачких површина, као и непланска градња шумских путева са меком подлогом, без одговарајућих евакуационих органа за падавинске воде (риголе и путни пропусти);</p>
			<p class="Basic-Paragraph">2) брање, ломљење, кидање и ископавање биљних врста у природним састојинама;</p>
			<p class="Basic-Paragraph">3) коришћење и уништавање строго заштићених врста биљака, животиња и гљива и предузимање активности којима би се могла угрозити њихова станишта; </p>
			<p class="Basic-Paragraph">4) сакупљање заштићених врста изван прописаног периода и коришћење техничких средстава која могу оштетити или уништити примерке заштићених врста, односно њихова станишта;</p>
			<p class="Basic-Paragraph">5) уклањање крајречне вегетације;</p>
			<p class="Basic-Paragraph">6) постављање (укуцавање) табли и других обавештења на стаблима; </p>
			<p class="Basic-Paragraph">7) крчење међа; </p>
			<p class="Basic-Paragraph">8) експлоатација материјала из корита водотока;</p>
			<p class="Basic-Paragraph">9) одлагање/уношење лишћа/лисне масе, грањевине, остатака стабала и другог материјала у речна корита;  </p>
			<p class="Basic-Paragraph">10) трајно одлагање и складиштење инертног материјала (песак, шљунак, земља и др.) и обављање сличних радова и активности који нису у складу са принципима одрживог коришћења природних ресурса;    </p>
			<p class="Basic-Paragraph">11) формирање пословно-радних зона и изградња привремених или сталних индустријских и привредних објеката који би својим погонима, експлоатацијом или отпадним материјама угрозили услове животне средине, амбијенталне карактеристике простора и/или непокретна културна добра; </p>
			<p class="Basic-Paragraph">12) изградња мини хидроелектрана, ветроелектрана и електрана на био-гас;   </p>
			<p class="Basic-Paragraph">13) руковање отровним хемијским материјама и нафтним дериватима на начин који може проузроковати загађење земљишта и воде; </p>
			<p class="Basic-Paragraph">14) образовање објеката за управљање отпадом, привремено или трајно одлагање свих врста опасних материја, као и успостављање транспортне руте опасног отпада;</p>
			<p class="Basic-Paragraph">15) изградња септичких јама пропусног типа и свако испуштање отпадних и осочних вода у водотоке и земљиште; </p>
			<p class="Basic-Paragraph">16) паљење ватре на отвореном простору, осим на местима одређеним за ту намену.</p>
			<p class="Basic-Paragraph">Осим ограничења радова и активности прописаних законом, радови и активности ограничавају се и на: </p>
			<p class="Basic-Paragraph">1) газдовање шумама и шумским земљиштем утврђеним у плановима и основама газдовања шумама којима се обезбеђује умерено повећање површина под шумским екосистемима и побољшање њиховог састава, структуре и здравственог стања, очување разноврсности и изворности дрвећа, жбуња и осталих биљних и животињских врста у шумским састојинама; </p>
			<p class="Basic-Paragraph">2) плански утврђену сечу стабала;</p>
			<p class="Basic-Paragraph">3) примену одговарајућих биолошких мера против фитопатолошких и ентомолошких обољења шума; </p>
			<p class="Basic-Paragraph">4) извођење хитних и неопходних санационих шумских радова након акцидентних ситуација приликом ветролома, ветроизвала, пожара, каламитета инсеката и слично;        </p>
			<p class="Basic-Paragraph">5) регулацију водотокова и све неопходне антиерозионе мере;  </p>
			<p class="Basic-Paragraph">6) одвијање ловних активности и других редовних мера корисника усмерених ка узгоју, заштити и коришћењу дивљачи према прихваћеним планским документима (ловне основе);</p>
			<p class="Basic-Paragraph">7) интервенције које битније не утичу на измену морфологије терена;</p>
			<p class="Basic-Paragraph">8) контролисано и рационално коришћење хемијских и техничких средстава у пољопривреди у складу са потребама очувања биолошке разноврсности; </p>
			<p class="Basic-Paragraph">9) складиштење/депоновање стајњака, осоке и других извора еутрофикације на, за ту сврху предвиђене, прописно опремљене локације, које нису у контакту са подземним водама;</p>
			<p class="Basic-Paragraph">10) кретање транспортних возила и пољопривредне механизације на постојеће путеве и оранице;    </p>
			<p class="Basic-Paragraph">11) плански предвиђену изградњу и реконструкцију саобраћајница вишег реда (државни пут I и II реда) и асфалтирање и бетонирање постојећих некатегорисаних путева; </p>
			<p class="Basic-Paragraph">12) формирање новог грађевинског земљишта на површине предвиђене важећом просторно-планском документацијом, уз примену свих прописаних општих правила и услова парцелације, регулације и изградње;</p>
			<p class="Basic-Paragraph">13) изградњу објеката на минималној површини грађевинске парцеле P=300 m², свих изграђених и застртих површина на парцели обрачунатих у бруто развијену грађевинску површину објекта, усклађене висине и спратности објекта са висином и спратношћу суседних објеката, архитектонске композиције објекта којом се обезбеђује очување и унапређење градитељског наслеђа и традиција градитељства, са крововима минималног нагиба од 45 степени, минималног процента зелених површина на грађевинској парцели од 30%, без ограде, са транспарентном оградом или живицом максималне висине 1,4 m, односно традиционалним типом ограде од прућа;      </p>
			<p class="Basic-Paragraph">14) управљање комуналним отпадом у складу са локалним планом управљања отпадом и нормативним актима, а управљање амбалажним, опасним и осталим врстама отпада у складу са важећим прописима;</p>
			<p class="Basic-Paragraph">15) спровођење одговарајућих мера противпожарне заштите.</p>
			<p class="clan">Члан 7.</p>
			<p class="Basic-Paragraph">На површинама на којима је утврђен режим заштите II степена спроводи се активна заштита ради очувања и унапређења природних вредности, посебно кроз мере управљања популацијама дивљих биљака и животиња, одржање и побољшање услова у природним стаништима и традиционално коришћење природних ресурса. </p>
			<p class="Basic-Paragraph">Осим забрана радова и активности из члана 35. Закона о заштити природе и члана 6. ове уредбе, у режиму заштите IІ степена забрањује се и:</p>
			<p class="Basic-Paragraph">1) изградња објеката, осим објеката који су у функцији непокретних културних добара;</p>
			<p class="Basic-Paragraph">2) уређивање простора и/или извођење радова и активности који могу да наруше утврђена својства, статичку безбедност и намену објеката са статусом непокретних културних добара;          </p>
			<p class="Basic-Paragraph">3) измена изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, материјала и функционалних карактеристика изграђених објеката без сагласности надлежних служби заштите природних вредности и културног наслеђа;</p>
			<p class="Basic-Paragraph">4) коришћење за јавни саобраћај: пута на кат. парц. брoj 545/16, КО Тршић од паркинга до пута на кат. парц. брoj 547/6 КО Тршић до укрштања са путем на кат. парц. брoj 549/2, КО Тршић; дела пута на кат. парц. брoj 549/2, КО Тршић од каменог моста до другог каменог моста на реци Жеравији; пешачке стазе уз реку Жеравију на кат. парц. брoj 549/3, КО Тршић до каменог моста и завршетка пута на кат. парц. брoj 549/2, КО Тршић и даље уз корито реке на кат. парц. бр. 826, 948 и 952, КО Тршић; </p>
			<p class="Basic-Paragraph">5) коришћење и уништавање строго заштићених врста биљака, животиња и гљива и предузимање активности којима би се могла угрозити њихова станишта; </p>
			<p class="Basic-Paragraph">6) коришћење техничких средстава која могу оштетити или уништити примерке заштићених врста, односно њихова станишта и њихово сакупљање изван прописаног периода;     </p>
			<p class="Basic-Paragraph">7) сеча која није у складу са плановима газдовања шумама;</p>
			<p class="Basic-Paragraph">8) постављање (укуцавање) табли и других обавештења на стаблима;   </p>
			<p class="Basic-Paragraph">9) одношење стеље, лисника и земљишта са површина под шумама;</p>
			<p class="Basic-Paragraph">10) камповање и ложење ватре на шумском земљишту, осим на местима која су за то предвиђена;</p>
			<p class="Basic-Paragraph">11) фрагментација шумских и аграрних комплекса;</p>
			<p class="Basic-Paragraph">12) крчење међа;   </p>
			<p class="Basic-Paragraph">13) промена вегетацијског састава без претходне сагласности надлежне установе заштите природе и културних добара;     </p>
			<p class="Basic-Paragraph">14) уклањање крајречне вегетације, одлагање/уношење лишћа/лисне масе, грањевине, остатака стабала и другог материјала у речна корита;  </p>
			<p class="Basic-Paragraph">15) извођење геолошких истражних радова, изградња каменолома, експлоатација и примарна прерада минералних сировина;  </p>
			<p class="Basic-Paragraph">16) спаљивање отпада и образовање депонија отпада; </p>
			<p class="Basic-Paragraph">17) изградња септичких јама пропусног типа и свако испуштање отпадних и осочних вода у водотоке и земљиште; </p>
			<p class="Basic-Paragraph">18) постављање високих антенских постројења радио и телевизијских предајника, предајника мобилне телефоније, као и других објеката високоградње који нарушавају визуелни интегритет простора.</p>
			<p class="Basic-Paragraph">Осим ограничења радова и активности прописаних законом и члaном 6. ове уредбе, радови и активности ограничавају се и на: </p>
			<p class="Basic-Paragraph">1) промене намене површина које омогућавају смањење интензитета коришћења простора (превођење обрадивих површина у пашњаке, формирање заштитног појаса и сл.), заштиту и презентацију непокретних културних добара и у сврху ревитализације природних станишта;</p>
			<p class="Basic-Paragraph">2) конверзију шумских површина тј. превођење из алохтоних шумских површина у аутохтоне, у функцији презентације непокретних културних добара и очувања вернакуларног комплекса;</p>
			<p class="Basic-Paragraph">3) заштиту обале водотокова од флувијалне и површинске ерозије применом техничких, биотехничких и биолошких мера; </p>
			<p class="Basic-Paragraph">4) чишћење корита водотокова од вегетације и наноса у циљу очувања пропусне моћи, а по потреби и продубљивање корита; </p>
			<p class="Basic-Paragraph">5) каптирање извора за потребе непокретних културних добара;</p>
			<p class="Basic-Paragraph">6) изградњу објеката туристичког смештаја, туристичке инфраструктуре и угоститељских објеката у традиционалном стилу;</p>
			<p class="Basic-Paragraph">7) реконструкцију, санацију и адаптацију стамбених и економских објеката пољопривредних домаћинстава;</p>
			<p class="Basic-Paragraph">8) изградњу подземних инфраструктурних водова;  </p>
			<p class="Basic-Paragraph">9) изградњу вештачких површина (паркинг простори, спортски терени, стазе и сл.) на парцелама са уређеном зеленом површином;  </p>
			<p class="Basic-Paragraph">10) постављање мобилијара и вртно-архитектонских елемената на плански утврђена места;</p>
			<p class="Basic-Paragraph">11) хортикултурно уређење и постепену замену декоративних старих јединки дендрофлоре врстама које су аутохтоне, према пројектно-техничкој документацији.</p>
			<p class="clan">Члан 8.</p>
			<p class="Basic-Paragraph">Предео изузетних одлика „Kултурни предео Тршић–Троноша” поверава се на управљање Центру за културу „Вук Караџић”, Лозница (у даљем тексту: Управљач).</p>
			<p class="Basic-Paragraph">У обављању законом утврђених послова управљања заштићеним подручјем, Управљач је овлашћен и дужан нарочито да: организује чуварску службу; обележи заштићено подручје; донесе план управљања, годишњи програм управљања и акт о унутрашњем реду и чуварској служби; обавештава кориснике заштићеног подручја о могућностима за обављање радова и активности; учествује у поступку утврђивања накнаде за ускраћивање или ограничавање права коришћења; издаје сагласности и одобрења; прати стање и води евиденције о природним вредностима, непокретностима и људским активностима; утврђује и наплаћује накнаде за коришћење заштићеног подручја. </p>
			<p class="Basic-Paragraph">Управљач је дужан да изврши упис делатности управљања заштићеним подручјем у складу са прописима којима се уређује класификација делатности и регистрација удружења у року од 60 дана од дана ступања на снагу ове уредбе.</p>
			<p class="clan">Члан 9.</p>
			<p class="Basic-Paragraph">Очување, унапређење, одрживо коришћење и приказивање природних и других вредности Предела изузетних одлика „Kултурни предео Тршић–Троноша”, спроводи се према плану управљања који доноси Управљач на период од десет година (у даљем тексту: План управљања), са садржином и на начин прописан законом којим се уређује заштита природе. </p>
			<p class="Basic-Paragraph">План управљања садржи циљеве и приоритетне задатке очувања повољног стања заштићеног подручја, као и превентивне мере заштите од пожара у складу са законом којим се уређује заштита од пожара и прописима донетим на основу тог закона. </p>
			<p class="Basic-Paragraph">План управљања Управљач доноси и доставља министарству надлежном за послове заштите природе (у даљем тексту: Министарство) најкасније у року од десет месеци од дана ступања на снагу ове уредбе. </p>
			<p class="Basic-Paragraph">У поступку давања сагласности на План управљања, Министарство прибавља мишљења министарстава надлежних за послове културе, науке, просвете, туризма, просторног планирања, рударства, пољопривреде, шумарства, водопривреде и финансија. </p>
			<p class="Basic-Paragraph">Управљач је дужан да једном у три године анализира спровођење Плана управљања и остварене резултате и по потреби изврши његову ревизију. </p>
			<p class="Basic-Paragraph">До доношења Плана управљања, Управљач врши послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе. </p>
			<p class="Basic-Paragraph">Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљеве заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршење програма, висине и извора потребних финансијских средстава. </p>
			<p class="clan">Члан 10.</p>
			<p class="Basic-Paragraph">Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе. </p>
			<p class="Basic-Paragraph">У оквиру садржине прописане Законом о заштити природе, правилником из става 1. овог члана се ближе утврђују забрањени радови и активности, као и правила и услови обављања радова и активности који су допуштени на подручју Предела изузетних одлика „Kултурни предео Тршић–Троноша”.</p>
			<p class="Basic-Paragraph">Правилник из става 1. овог члана се објављује у „Службеном гласнику Републике Србијеˮ. </p>
			<p class="clan">Члан 11.</p>
			<p class="Basic-Paragraph">Управљач је дужан да на прописан начин обележи Предео изузетних одлика „Kултурни предео Тршић–Троноша”, његове спољне границе и границе површина, односно локалитета са режимом заштите II и III степена најкасније у року од годину дана од дана ступања на снагу ове уредбе. </p>
			<p class="Basic-Paragraph">Управљач је дужан да у сарадњи са Републичким геодетским заводом и Заводом за заштиту природе Србије, изврши идентификацију граница Предела изузетних одлика „Kултурни предео Тршић–Троноша” на терену, дигиталној ортофото карти и катастарском плану, у року од 12 месеци од дана ступања на снагу ове уредбе. </p>
			<p class="Basic-Paragraph">На операт, односно записник о утврђивању граница из става 2. овог члана, сагласност даје министарство надлежно за послове просторног планирања. </p>
			<p class="Basic-Paragraph">Границе утврђене, описане и верификоване на начин прописан у ст. 2. и 3. овог члана, сматраће се меродавним у свим стварима које се тичу спровођења ове уредбе. </p>
			<p class="clan">Члан 12.</p>
			<p class="Basic-Paragraph">Управљач је дужан да заснује дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Пределом изузетних одлика „Kултурни предео Тршић–Троноша”, у року од две године од дана ступања на снагу ове уредбе.  </p>
			<p class="clan">Члан 13.</p>
			<p class="Basic-Paragraph">Висину накнаде за коришћење Предела изузетних одлика „Kултурни предео Тршић–Троноша”, својим актом утврђује Управљач, у складу са законом којим се уређују накнаде за коришћење јавних добара.</p>
			<p class="clan">Члан 14.</p>
			<p class="Basic-Paragraph">Забране и ограничења прописана овом уредбом, не односе се на војне објекте и комплексе, као и активности које Војска Србије изводи или ће изводити за потребе одбране Републике Србије.</p>
			<p class="clan">Члан 15.</p>
			<p class="Basic-Paragraph">Средства за спровођење Плана управљања Предела изузетних одлика „Kултурни предео Тршић–Троноша” обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности Управљача и из других извора у складу са законом. </p>
			<p class="clan">Члан 16.</p>
			<p class="Basic-Paragraph">Планови, програми и основе из области рударства, енергетике, саобраћаја, шумарства, ловства, управљања рибљим фондом, водопривреде, пољопривреде и туризма и других делатности од утицаја на природу, а који се односе на коришћење природних ресурса и простора у заштићеном подручју Предела изузетних одлика „Kултурни предео Тршић–Троноша”, усагласиће се са Просторним планом Републике Србије, овом уредбом и Планом управљања из члана 9. ове уредбе. </p>
			<p class="Basic-Paragraph">Планови, програми и основе из става 1. овог члана, доносе се уз претходну сагласност министра надлежног за послове заштите животне средине.</p>
			<p class="clan">Члан 17.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србијеˮ. </p>
			<p class="potpis">05 број 110-7170/2019</p>
			<p class="potpis">У Београду, 18. јула 2019. године</p>
			<p class="potpis"><span class="bold">Влада</span></p>
			<p class="potpis">Потпредседник Владе,</p>
			<p class="potpis"><span class="bold">Расим Љајић, </span>с.р.</p>
			<p class="potpis">Прилог</p>
			<p class="clan">ОПИС ГРАНИЦЕ И ГРАФИЧКИ ПРИКАЗ<br>ПРЕДЕЛА ИЗУЗЕТНИХ ОДЛИКА „КУЛТУРНИ ПРЕДЕО ТРШИЋ–ТРОНОША”</p>
			<p class="bold">1. Границе Предела изузетних одлика „Културни предео Тршић–Троноша”</p>
			<p class="Basic-Paragraph">	Граница Предела изузетних одлика „Културни предео Тршић–Троноша” почиње на тромеђи КО Зајача, Пасковац и Коренита, односно тромеђа у КО Коренита кат. парц. бр. 4849 и 4848, на коти У=73 61 734 Х=49 25 703. Граница добра, одатле креће ка западу пратећи кат. парц. бр. 3839, 4847, где граница прелази у КО Тршић. Граница прати кат. парц. број 1046, скреће на запад кат. парц. бр. 1269, 892, 1267/1, 1266, 1428, 1260, 1256, 1255, 1254, 1246/2, 1245, 1430 и 885. Скреће северо-источно и даље иде северно кат. парц. бр. 1231, 1231/2, 1431, 1229, 1215, 1214, 1156, 1201, 1426, 1202, 1203, 1200, 1199, 916, 917, 1198, 1192, 936, 1191, 1190, 1432, 1184, 1179, 1173, 1174 и 1170/1, иде узводно речним током, кат.парц. бр.1054, 861, 814/1, 815/2, 815/1, 820/2, 820/1, 820/4, 820/3, 810/3, 810/5, 810/4, 801/3, 802/2, 801/6, 803/1, 800/2, 1052/1, 529/1, 529/3, 529/4, 529/2, 531/2, 531/5, 531/1, 531/3, 531/4, 532/1 и 1054 до тачке где се кат. парц. спајају кат. парц. бр. 1054 и 535/3. Одатле граница сече кат. парц. број 1054 до тачке где се спајају кат. парц. бр. 547/3, 1054 и 545/16. Ту граница сече и кат. парц. број 545/6 праволинијски до тачке где се спајају кат. парц. бр. 545/16, 545/32 и 545/3, при чему кат. парц. бр. 545/32 и 545/3 остају ван заштићеног добра. Граница одатле иде северо-источно пратећи кат. парц. бр. 545/12, 545/27, 546/1, 546/2 и 550, гдe долази до најсеверније тачке самог заштићеног добра. Одатле се благо спушта северо-источно кат. парц. бр. 547/1, 548/9 и 548/3, где на дужини од око 100 m од почетка кат. парц. бр. 548/3 праволинијски сече кат. парц. број 549/2 (пут) у коти У=73 62 959 Х=49 29 728, одлази до тачке где се спајају кат. парц. бр. 549/2, 515/1 и 516/1 одакле граница прати кат. парц. број 516/1 која улази у добро, а 515/1 остаје ван добра. Граница наставља северо-источно кат. парц. бр. 516/2, 518/1, 507/3, 507/1, 507/2, 508/3, 508/2, 508/1, 858/6, 508/5, 495, 493, 485/2, 485/1, 483, 473, 468, 469/3 и 463/7 и кат. парц. бр. 463/6, 463/8, 463/11 и 463/3 излази на границу између КО Тршић и Коренита. На кат. парц. број 463/3 на дужини од око 60 m на координати У=7364066 Х=49 29 485, прелази у КО Коренита, пратећи заједнички пут (кат. парц. бр. 4847 КО Коренита и 1065 КО Тршић), 1546, 1547, 1552/4, 1552/2, 1548/1, 1548/2, 1549/1, 1549/2, 1550/9, 1550/9, 1550/11, 1550/14, 1550/4, 1550/8, 1550/13, 1550/12, 1550/7, 1550/3 и 1550/2 одакле се спушта југо-источно. Даље иде кат. парц. бр. 1551/2, 1551/1, 1640/2, 1640/1, 1645, 1644, 1647, 1670, 1671, 1677, 1679, 1680, 1784, 1793 и 1792. У тачки на кат. парц. број 1792 У=73 67 760 Х=49 29 027 сече кат. парц. број 4816 праволинијски до тачке У=73 65 752 Х=49 29 024, прати даље кат. парц. бр. 4816, 2115/4, 2114, 2112, 2180/1, 2116, поново 2180/1, 2128, 2180/2, поново 2180/1, 2129/1, поново 2180/1, 2131, 2180/1, 2135, 2180/1, 2141/1, 2141/2, 2180/1, 2158, 2180/1, 2159/2 и 2180/1, долази до границе између КО Зајача и Коренита и даље иде ка југо-западу, прати кат. парц. бр. 2180/1, 2159/1, 2160, 2180/1, 2161 и 2162. Граница скреће на север кат. парц. бр. 2180/1, 3842 и 3839 иде ка северу до почетне тачке тромеђе КО Зајача, Коренита и Пасковац, до почетне тачке описа границе заштићеног подручја.</p>
			<p class="bold">2. Границе површина и локалитета у режиму заштите II степена</p>
			<p class="Basic-Paragraph">1) Локалитет Тршић</p>
			<p class="Basic-Paragraph">Граница локалитета дефинисана је катастарским поделама и преломним тачкама.</p>
			<p class="Basic-Paragraph">Граница локалитета Тршић почиње на тачки где се Лујин поток улива у реку Жеравију, што је уједно и најјужнија тачка овог локалитета, на тачки спајања четири кат. парц. бр. 814/4, 1054, 861 и 814/1. Од те тачке, граница иде даље северо-западно, пратећи границе кат. парц. бр. 814/1, 815/2, 815/1 и 820/3, затим се поклапа са спољном границом подручја у три кат. парц. бр. 810/3, 810/5 и 810/4. Граница локалитета ту скреће на исток кат. парц. број 810/4 када дође до кат. парц. број 800/4, коју пресече праволинијски, пратећи правац околних парцела, прелази на кат. парц. број 810/1 коју прати док граница парцеле не дође до тромеђе кат. парц. бр. 812/1, 810/1 и 1054. Кат. парц. број 1054 је река Жеравија и граница је прати низводно до координате У=73 62 770 Х=49 29 670, где праволинијски пресеца кат. парц. број 1054 до коте У=73 62 774 Х=49 29 671, даље прати границу кат. парц. бр. 547/6, 547/5, 547/9 и 547/1, где долази до своје најсеверније тачке локалитета и кат. парц. број 547/1. Одатле граница скреће на југ, пратећи источну границу кат. парц. број 547/1, затим наставља границом кат. парц. бр. 548/2 и 548/3. </p>
			<p class="Basic-Paragraph">Источном границом кат. парц. број 548/3 иде у дужини од око 100 m, где праволинијски пресеца кат. парц. број 549/2 у правцу југо-исток да би се наставила границом кат. парц. бр. 516/1, 523/7, 523/2, 525/2, 525/1, 523/6, 958/1, 954, 951/1, 951/1, 951/2, 950/3, 950/4 и 950/5. Том парцелом скреће на запад, долази до кат. парц. бр. 1054 која је Лујин поток. Граница у дужини од око 25 m иде узводно Лујиним потоком, пресеца га праволинијски да би дошла до границе спајања кат. парц. бр. 814/1, 814/4, 861 и 1054 што је уједно најјужнија тачка локалитета и почетна тачка описа. </p>
			<p class="Basic-Paragraph">2) Локалитет Троноша</p>
			<p class="Basic-Paragraph">Граница локалитета дефинисана је катастарским поделама и преломним тачкама.</p>
			<p class="Basic-Paragraph">Граница локалитета Троноша почиње на карактеристичној најјужнијој тачки кат. парц. број 2180/5 где се додирује са кат. парц. број 2174 која је Хајдучки поток. Из те тачке, граница иде југо-западно, пратећи јужну и западну границу те кат. парц. скреће на северо-запад до коте У=73 63 466 Х=49 25 131, одакле граница прати границу одељења 42 ГЈ Троноша. Преломне тачке су У=73 63 637 Х=49 25 311 и У=73 63 654 Х=49 25 529, којом се долази до Чесминог потока кат. парц. број 2167 који улази у површину локалитета. Граница наставља ка северу кат. парц. број 3845/1 до тачке У= 73 63 702 Х=49 25 631, и пролази кроз кат. парц. број 3839, у преломним тачкама У=73 63 677 Х=49 25 660, У=73 63 591 Х=49 25 655, У=73 63 568 Х=49 25 713, У=73 63 590 Х=49 25 751, У=73 63 656 Х=49 25 713, У=73 63 676 Х=49 25 862, У=73 63 593 Х=49 25 850, У=73 63 565 Х=49 25 875, У=73 63 579 Х=49 25 930, У=73 63 461 Х=49 25 911, У=73 63 466 Х=49 25 131, У=73 63 463 Х=49 25 968, У=73 63 564 Х=49 25 977, У=73 63 574 Х=49 26 002. Овом преломном тачком је граница дошла до кат. парц. број 3847, чију границу даље прати ка истоку. Граница даље иде кат. парц. бр. 3846, 3850, 3860 и 4816 која је водоток. Долази до координате У=73 64 119 Х=49 25 960, одакле се спушта скоро праволинијски јужно, сече кат. парц. број 3868 до тачке У=73 64 158 Х=49 25 645 где се наставља кат. парц. број 3868. Граница долази до тачке У=73 63 902 Х=49 25 287 на кат. парц. број 3868 где праволинијски пресеца кат. парц. број 3869, прати је, затим прати кат. парц. број 2176 до тачке У=73 63 895 Х=49 25 325, пресеца праволинијски ту кат. парц. наставља западно границом кат. парц. број 2175/1 до тачке У=73 63 824 Х=49 25 248, У=73 63 841 Х=49 25 214, У=73 63 778 Х=49 25 094, У=73 63 706 Х=49 25 101 која се налази на граници кат. парц. број 2174 и даље је прати до почетне тачке описа. </p>
			<p class="Basic-Paragraph"><img src="http://www.pravno-informacioni-sistem.rs/SlGlasnikPortal/slike/Trsic.png&amp;doctype=reg&amp;abc=cba&amp;eli=true&amp;eliActId=428762&amp;regactid=428762" alt=""></p>
	</div>

