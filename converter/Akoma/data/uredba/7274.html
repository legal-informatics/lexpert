


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 12. став 2. тачка 20) и члана 101. Закона о одбрани („Службени гласник РС”, бр. 116/07, 88/09, 88/09 – др. закон и 104/09 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси </p>
				<p>&nbsp;</p>
				<p class="odluka-zakon">УРЕДБУ</p>
				<p class="naslov">о спровођењу мобилизације </p>
				<p class="naslov"><span lang="hr" style="font-weight: 400">
				"Службени гласник РС", број 92 од 31. августа 2014.</span></p>
				<p class="naslov">&nbsp;</p>
				<p class="clan">I. УВОДНЕ ОДРЕДБЕ</p>
				<p class="clan">Члан 1.</p>
				<p>Овом уредбом уређује се начин и поступак спровођења опште и делимичне мобилизације субјеката система одбране, ствари и материјалних средстава за потребе одбране земље, осим мобилизације Војске Србије. </p>
				<p class="clan">Члан 2.</p>
				<p>Поједини појмови који се користе у овој уредби имају следеће значење: </p>
				<p>1)<span class="bold"> мобилизација</span> је поступак којим грађани, државни органи, органи аутономних покрајина, органи јединица локалне самоуправе, привредна друштва, друга правна лица и предузетници из мирнодопске организације и стања прелазе на организацију за рад у ратном и ванредном стању и услове рада, ради извршавања обавеза које су им утврђене Планом одбране Републике Србије;</p>
				<p>2)<span class="bold"> субјекти мобилизације</span> су државни органи, органи аутономних покрајина, органи јединица локалне самоуправе, привредна друштва, друга правна лица и предузетници од значаја за одбрану, јединице цивилне заштите и субјекти система осматрања, раног упозоравања, обавештавања и узбуњивања;</p>
				<p>3)<span class="bold"> обвезници мобилизације</span> су грађани којима је утврђена војна, радна и материјална обавеза и правна лица и предузетници којима је утврђена материјална обавеза;</p>
				<p>4)<span class="bold"> извршиоци мобилизације</span> су лица која су одговорна за спровођење мобилизације субјеката мобилизације; </p>
				<p>5)<span class="bold"> носиоци обезбеђења производа и пружања услуга у мобилизацији</span> су привредна друштва, друга правна лица и предузетници одређени Одлуком о одређивању великих техничких система од значаја за одбрану и Решењем о одређивању привредних друштава и других правних лица који производе предмете и врше услуге од значаја за одбрану Републике Србије којима су постављени захтеви и утврђене обавезе у мобилизацији субјеката мобилизације;</p>
				<p>6)<span class="bold"> план задатака и мера за мобилизацију</span> је плански документ на основу којег се спроводи мобилизација;</p>
				<p>7) <span class="bold">план обезбеђења производа и пружања услуга</span> у мобилизацији је документ на основу којег се планира обезбеђење производа и пружања услуга у мобилизацији приоритетних корисника; </p>
				<p>8) <span class="bold">мобилизацијско место</span> је општепознат географски објекат, по правилу, насељено место у чијој се близини одређује мобилизацијско збориште; </p>
				<p>9)<span class="bold"> мобилизацијско збориште</span> је одређена земљишна просторија (објекат инфраструктуре) у близини мобилизацијског места на којем се организује и извршава прихват обвезника мобилизације и ствари; </p>
				<p>10)<span class="bold"> време трајања мобилизације</span> је временски период у којем се извршава мобилизација субјеката мобилизације и изражава се у часовима (до 48 часова) и у данима (преко 48 часова). </p>
				<p class="clan">II. НАЧИН И ПОСТУПАК СПРОВОЂЕЊА МОБИЛИЗАЦИЈЕ</p>
				<p class="clan">Члан 3.</p>
				<p>Мобилизација се спроводи према Плану задатака и мера за мобилизацију и према плановима задатака и мера за мобилизацију субјеката мобилизације и одлукама, односно наређењима надлежних органа.</p>
				<p class="clan">Члан 4. </p>
				<p>Организација мобилизације је процес међусобно усклађених поступака, веза и односа грађана, државних органа, органа аутономних покрајина, органа јединица локалне самоуправе, привредних друштава, других правних лица и предузетника, ради стварања услова за извршавање обавеза утврђених Планом одбране Републике Србије. </p>
				<p class="clan">Члан 5.</p>
				<p>Грађани извршавају своје обавезе у мобилизацији у складу са ратним распоредом који им је одређен и саопштен актом надлежног територијалног органа Министарства одбране.</p>
				<p>У извршавању прописаних обавеза у мобилизацији, грађани се ангажују у складу са потребама Војске Србије и других снага одбране, и то у:</p>
				<p>1) командама, јединицама и установама Војске Србије; </p>
				<p>2) Министарству унутрашњих послова; </p>
				<p>3) државним органима, органима аутономних покрајина и органима јединица локалне самоуправе; </p>
				<p>4) цивилној заштити;</p>
				<p>5) систему осматрања, раног упозоравања, обавештавања и узбуњивања;</p>
				<p>6) извршавању радне обавезе; </p>
				<p>7) извршавању материјалне обавезе;</p>
				<p>8) привредним друштвима, другим правним лицима и предузетницима којима су утврђене обавезе Планом одбране Републике Србије.</p>
				<p class="clan">Члан 6.</p>
				<p>Државни органи, органи аутономних покрајина и органи јединица локалне самоуправе мобилизацијом се организују за извршавање задатака и обавеза у ратном и ванредном стању утврђених Планом одбране Републике Србије. </p>
				<p class="clan">Члан 7.</p>
				<p>У извршавању задатака из плана задатака и мера за мобилизацију, привредна друштва, друга правна лица и предузетници од значаја за одбрану организују се за: </p>
				<p>1) обезбеђење производа и пружања услуга у мобилизацији Војске Србије и приоритетних корисника; </p>
				<p>2) обезбеђивање обима производње и вршење услуга у ратном и ванредном стању;</p>
				<p>3) извршавање обавезе заштите и спасавања људи и материјалних и културних добара од војних и невојних изазова, ризика и претњи безбедности. </p>
				<p class="clan">Члан 8.</p>
				<p>Јединице цивилне заштите организују се мобилизацијом за предузимање мера заштите, спасавања и отклањања последица од елементарних непогода, техничко-технолошких несрећа и катастрофа, последица тероризма, ратних и других већих несрећа. </p>
				<p class="clan">Члан 9.</p>
				<p>Субјекти система осматрања, раног упозоравања, обавештавања и узбуњивања организују се мобилизацијом ради откривања, праћења и прикупљања података о свим врстама опасности које могу угрозити људе, животну средину и материјална и културна добра.</p>
				<p class="clan">Члан 10.</p>
				<p>Јединице радне обавезе организују се мобилизацијом за извођење неодложних радова за потребе одбране, Војске Србије и цивилне заштите у ратном и ванредном стању.</p>
				<p>Мобилизацију јединица радне обавезе планирају и организују територијални органи Министарства одбране у сарадњи са Војском Србије и субјектима мобилизације. </p>
				<p class="clan">Члан 11.</p>
				<p>Мобилизација ствари организује се у оквиру извршавања материјалне обавезе грађана, привредних друштава, других правних лица и предузетника за потребе одбране, Војске Србије и цивилне заштите.</p>
				<p>Мобилизацију ствари планира и организује територијални орган Министарства одбране у сарадњи са Војском Србије и субјектима мобилизације, на основу њихових исказаних потреба. </p>
				<p class="clan">Члан 12.</p>
				<p>Припремама мобилизације обезбеђује се организовано и правовремено извршавање мобилизације субјеката мобилизације. </p>
				<p>Припреме мобилизације обухватају: </p>
				<p>1) планирање мобилизације;</p>
				<p>2) организовање преношења наређења за мобилизацију и позивања обвезника мобилизације;</p>
				<p>3) обуку, увежбавање и проверу спремности за спровођење мобилизације.</p>
				<p class="clan">Члан 13.</p>
				<p>Извршиоци мобилизације су: </p>
				<p>1) за државне органе, органе аутономних покрајина и органе јединица локалне самоуправе – руководиоци, односно лица која они овласте; </p>
				<p>2) за привредна друштва и друга правна лица – директори, односно лица која они овласте; </p>
				<p>3) за предузетнике – предузетници, односно лица која они овласте. </p>
				<p>Извршиоцу мобилизације одређује се заменик. </p>
				<p class="clan">Члан 14.</p>
				<p>Извршиоци мобилизације у току припреме мобилизације обављају задатке који се односе на: </p>
				<p>1) утврђивање организације за рад у ратном и ванредном стању; </p>
				<p>2) одређивање мобилизацијског зборишта, уз прибављену сагласност надлежног регионалног центра Министарства одбране; </p>
				<p>3) одређивање времена трајања мобилизације;</p>
				<p>4) саопштавање ратног распореда лицу у радном односу; </p>
				<p>5) израду мобилизацијске процене; </p>
				<p>6) доношење планова задатака и мера за мобилизацију; </p>
				<p>7) сарадњу са другим субјектима мобилизације и територијалним органима Министарства одбране; </p>
				<p>8) обуку, увежбавање и проверу спремности за спровођење мобилизације. </p>
				<p class="clan">Члан 15.</p>
				<p>Мобилизацијско место за субјекте мобилизације је одређено њиховом мирнодопском локацијом. </p>
				<p class="clan">Члан 16. </p>
				<p>Мобилизацијско збориште одређује се за субјекте мобилизације који се у мобилизацији попуњавају обвезницима мобилизације и стварима из евиденције територијалних органа Министарства одбране. </p>
				<p>Мобилизацијско збориште одређује се као основно и резервно.</p>
				<p>Мобилизацијско збориште може се одредити и у рејону мирнодопске локације субјеката мобилизације. </p>
				<p class="clan">Члан 17.</p>
				<p>Време трајања мобилизације одређује се у складу са задацима који су субјектима мобилизације утврђени Планом одбране Републике Србије.</p>
				<p class="clan">Члан 18.</p>
				<p>Полазни документ за планирање мобилизације је Иницијална директива за планирање мобилизације. </p>
				<p>Иницијална директива за планирање мобилизације садржи:</p>
				<p>1) разматрање ситуације; </p>
				<p>2) стратегијске циљеве; </p>
				<p>3) политичке и војне обавезе и ограничења; </p>
				<p>4) претпоставке; </p>
				<p>5) стратегијску мисију; </p>
				<p>6) задатке; </p>
				<p>7) друге елементе координације. </p>
				<p>Иницијалну директиву за планирање мобилизације израђује Министарство одбране и доставља организационим јединицама Министарства одбране и Генералштабу Војске Србије. </p>
				<p>Унутрашња јединица Министарства одбране надлежна за израду Плана одбране Републике Србије доставља извод из Иницијалне директиве за планирање мобилизације субјектима мобилизације.</p>
				<p class="clan">Члан 19.</p>
				<p>Планирање мобилизације обухвата:</p>
				<p>1) израду Мобилизацијске процене; </p>
				<p>2) доношење планова задатака и мера за мобилизацију и израду извода из донетих планова; </p>
				<p>3) усклађивање мобилизацијских припрема.</p>
				<p class="clan">Члан 20.</p>
				<p>Доношењу планова задатака и мера за мобилизацију претходи израда Мобилизацијске процене која се чува уз план задатака и мера за мобилизацију.</p>
				<p>Мобилизацијска процена коју израђује Министарство одбране је саставни део Процене војних и невојних изазова, ризика и претњи по безбедност земље. </p>
				<p>Приликом израде Мобилизацијске процене, Министарство одбране сарађује са надлежним државним органима.</p>
				<p>Извод из Мобилизацијске процене доставља се субјектима мобилизације. </p>
				<p>Субјекти мобилизације који у свом саставу имају унутрашње организационе јединице достављају извод из сопствене Мобилизацијске процене унутрашњим организационим јединицама. </p>
				<p class="clan">Члан 21.</p>
				<p>Мобилизацијском проценом ближе се сагледавају и процењују следећи елементи: </p>
				<p>1) безбедносна ситуација на територији; </p>
				<p>2) утицај војних и невојних изазова и ризика на извршавање мобилизације; </p>
				<p>3) географски и метеоролошки услови за извршавање мобилизације; </p>
				<p>4) размештај и удаљеност мобилизацијских зборишта; </p>
				<p>5) могућност попуне људством и материјалним средствима; </p>
				<p>6) логистичка подршка мобилизације и обезбеђење производа и пружања услуга у мобилизацији; </p>
				<p>7) организација руковођења и телекомуникационо-информатичког система;</p>
				<p>8) други чиниоци и околности од значаја за припрему и извршавање мобилизације. </p>
				<p>Мобилизацијска процена садржи кратке закључке о процењеним условима и могућностима извршавања мобилизације према елементима процене.</p>
				<p class="clan">Члан 22.</p>
				<p>План задатака и мера за мобилизацију доноси Министарство одбране, а изводе из овог плана доставља субјектима мобилизације. </p>
				<p>План задатака и мера за мобилизацију садржи:</p>
				<p>1) план руковођења мобилизацијом (ко руководи мобилизацијом, праћење тока мобилизације, остваривање сарадње са другим субјектима одбране и извештавање о току и завршетку мобилизације);</p>
				<p>2) организацију и начин пријема, преношења и саопштавања наређења (сигнала) за мобилизацију; </p>
				<p>3) организацију, начин и приоритете позивања и прихвата обвезника мобилизације и ствари;</p>
				<p>4) организацију логистичке подршке мобилизације;</p>
				<p>5) друге мере предвиђене за извршавање мобилизације.</p>
				<p class="clan">Члан 23.</p>
				<p>Полазне основе за израду плана задатака и мера за мобилизацију државних органа, органа аутономних покрајина, органа јединица локалне самоуправе, привредних друштава, других правних лица и предузетника од значаја за одбрану јесу:</p>
				<p>1) утврђене обавезе у мобилизацији, ратном и ванредном стању;</p>
				<p>2) извод из Мобилизацијске процене и извод из плана задатака и мера за мобилизацију;</p>
				<p>3) сопствена Мобилизацијска процена. </p>
				<p class="clan">Члан 24.</p>
				<p>План задатака и мера за мобилизацију државних органа, органа аутономних покрајина и органа јединица локалне самоуправе садржи: </p>
				<p>1) одлуку о извршавању мобилизације;</p>
				<p>2) акт о организацији за рад у ратном и ванредном стању;</p>
				<p>3) упутство за рад извршилаца мобилизације и начин руковођења мобилизацијом;</p>
				<p>4) организацију и начин пријема, преношења и саопштавања наређења (сигнала) за мобилизацију; </p>
				<p>5) организацију, начин и приоритете позивања (активирања) запослених и прихвата обвезника мобилизације;</p>
				<p>6) организацију логистичке подршке мобилизације; </p>
				<p>7) друге мере предвиђене за извршавање мобилизације. </p>
				<p class="clan">Члан 25.</p>
				<p>План задатака и мера за мобилизацију привредних друштава, других правних лица и предузетника од значаја за одбрану садржи: </p>
				<p>1) одлуку о извршавању мобилизације;</p>
				<p>2) акт о организацији за рад у ратном и ванредном стању;</p>
				<p>3) упутство за рад извршилаца мобилизације и начин руковођења мобилизацијом;</p>
				<p>4) организацију и начин пријема, преношења и саопштавања наређења (сигнала) за извршавање мобилизације;</p>
				<p>5) план позивања (активирања) лица у радном односу и прихвата обвезника мобилизације; </p>
				<p>6) мере за рад у ратном и ванредном стању којима се обезбеђује вршење производне односно услужне делатности, у складу са потребама утврђеним Планом одбране Републике Србије. </p>
				<p class="clan">Члан 26.</p>
				<p>Одлуком о извршавању мобилизације одређују се: </p>
				<p>1) услови извршавања мобилизације; </p>
				<p>2) време почетка и завршетка мобилизације; </p>
				<p>3) састави који се мобилишу; </p>
				<p>4) задаци у току извршавања мобилизације; </p>
				<p>5) одговорна лица; </p>
				<p>6) поступање са документима плана задатака и мера за мобилизацију; </p>
				<p>7) извештавање о току мобилизације; </p>
				<p>8) друга питања од значаја за извршавање мобилизације. </p>
				<p class="clan">Члан 27.</p>
				<p>Начин и поступак спровођења мобилизације војних јединица и војних установа које су организационо и функционално везане за Министарство одбране прописује министар одбране. </p>
				<p class="clan">Члан 28.</p>
				<p>Субјекти мобилизације који у свом саставу имају унутрашње организационе јединице достављају извод из сопственог плана задатака и мера за мобилизацију унутрашњим организационим јединицама.</p>
				<p class="clan">Члан 29. </p>
				<p>Носиоци обезбеђења производа и пружања услуга у мобилизацији приоритетних корисника, поред плана из члана 25. ове уредбе, доносе и План обезбеђења производа и пружања услуга у мобилизацији.</p>
				<p>План обезбеђења производа и пружања услуга у мобилизацији садржи: </p>
				<p>1) назив приоритетног корисника;</p>
				<p>2) врсту производа или услуга које треба обезбедити у складу са закљученим уговором;</p>
				<p>3) време и место (локација) обезбеђења производа и пружања услуга;</p>
				<p>4) потребна средства за рад;</p>
				<p>5) друга питања од значаја за обезбеђење производа и пружања услуга у мобилизацији.</p>
				<p class="clan">Члан 30.</p>
				<p>План задатака и мера за мобилизацију и планови задатака и мера за мобилизацију субјеката мобилизације су саставни део Плана одбране Републике Србије. </p>
				<p>План задатака и мера за мобилизацију израђује се у сарадњи са државним органима. </p>
				<p>Планови задатака и мера за мобилизацију субјеката мобилизације припремају се у сарадњи са територијалним органима Министарства одбране.</p>
				<p class="clan">Члан 31.</p>
				<p>Планови задатака и мера за мобилизацију чувају се на начин прописан за чување Плана одбране Републике Србије.</p>
				<p class="clan">Члан 32.</p>
				<p>Носилац организације, планирања и реализације послова припреме и извршавања мобилизације из војне, радне и материјалне обавезе и послова усклађивања мобилизацијских припрема са субјектима система одбране је регионални центар Министарства одбране на територији за коју је образован. </p>
				<p>Носилац реализације послова припреме и извршавања мобилизације из војне, радне и материјалне обавезе са субјектима система одбране је центар Министарства одбране за локалну самоуправу на територији за коју је образован.</p>
				<p>Начин поступања територијалних органа Министарства одбране у спровођењу мобилизације субјеката система одбране уређује министар одбране. </p>
				<p class="clan">Члан 33.</p>
				<p>Усклађивање мобилизацијских припрема врши се ради стварања неопходних услова за планирање мобилизације.</p>
				<p>Усклађивање мобилизацијских припрема врши се према захтевима и потребама субјеката мобилизације који се достављају регионалним центрима Министарства одбране.</p>
				<p>Надлежни регионални центар Министарства одбране израђује план усклађивања мобилизацијских припрема. Изводи из плана усклађивања мобилизацијских припрема достављају се свим учесницима усклађивања мобилизацијских припрема.</p>
				<p>По извршеном усклађивању мобилизацијских припрема, надлежни регионални центар Министарства одбране сачињава закључке у којима се наводе усаглашена решења и доставља их субјектима мобилизације. Закључци се чувају уз планове задатака и мера за мобилизацију субјеката за мобилизацију.</p>
				<p class="clan">Члан 34.</p>
				<p>Усклађивање мобилизацијских припрема, по правилу, реализује се: </p>
				<p>1) усклађивањем локација мобилизацијских зборишта;</p>
				<p>2) расподелом обвезника мобилизације и ствари из пописа; </p>
				<p>3) заједничким мерама заштите снага и средстава;</p>
				<p>4) извршавањем заједничких задатака логистичке подршке; </p>
				<p>5) обезбеђењем производа и пружањем услуга у мобилизацији;</p>
				<p>6) другим заједничким пословима.</p>
				<p class="clan">Члан 35.</p>
				<p>Када субјекти мобилизације и ратне јединице Војске Србије не могу извршити мобилизацију сопственим ресурсима ослањају се на капацитете носилаца обезбеђења производа и пружања услуга у мобилизацији. Ради планирања ангажовања носилаца обезбеђења производа и пружања услуга у мобилизацији, субјекти мобилизације и ратне јединице Војске Србије подносе захтев за обезбеђење производа и пружања услуга у мобилизацији надлежном територијалном органу Министарства одбране. </p>
				<p>Субјекти мобилизације у захтеву из става 1. овог члана наводе врсту производа или врсту услуга, односно врсту производа и услуга које треба извршити, време, место и начин обезбеђења производа и пружања услуга и друго од значаја за извршење конкретног задатка. Уз захтев доставља се и предлог носилаца обезбеђења производа и пружања услуга у мобилизацији. </p>
				<p>Ратне јединице Војске Србије потребе за обезбеђењем производа и пружања услуга у мобилизацији исказују захтевом у складу са прописима који уређују мобилизацију Војске Србије. </p>
				<p class="clan">Члан 36.</p>
				<p>Надлежни територијални органи Министарства одбране решавају поднете захтеве и субјектима мобилизације достављају сагласност за изабраног носиоца обезбеђења, а у име ратне јединице Војске Србије као крајњег корисника закључују уговор са носиоцем обезбеђења производа и пружања услуга у мобилизацији којим се уређују међусобна права и обавезе.</p>
				<p class="clan">Члан 37.</p>
				<p>Телекомуникационо-информатичко обезбеђење државних органа у мобилизацији планира и организује Генералштаб Војске Србије у сарадњи са другим носиоцима телекомуникационих система.</p>
				<p>Логистичку подршку мобилизације Министарства одбране планира и реализује Генералштаб Војске Србије, по захтевима организационих јединица Министарства одбране.</p>
				<p class="clan">Члан 38.</p>
				<p>Организовањем саопштавања наређења за мобилизацију стварају се услови да се наређење за мобилизацију правовремено прими, пренесе и саопшти свим субјектима мобилизације и обвезницима мобилизације.</p>
				<p class="clan">Члан 39.</p>
				<p>Поступак по пријему наређења, односно сазнања за наређење за мобилизацију, спроводи се редоследом радњи утврђених планом задатака и мера за мобилизацију субјеката мобилизације.</p>
				<p class="clan">Члан 40.</p>
				<p>Саопштавање наређења за општу мобилизацију јавним оглашавањем организују, планирају и извршавају територијални органи Министарства одбране на територији за коју су образовани.</p>
				<p>За реализацију саопштавања наређења за општу мобилизацију јавним оглашавањем, територијални органи Министарства одбране доносе план саопштавања наређења за општу мобилизацију.</p>
				<p>Наређење за општу мобилизацију јавним оглашавањем саопштава се и преко средстава информисања и емитовањем прописаног јавног знака за узбуњивање.</p>
				<p>Наређење за општу мобилизацију јавним оглашавањем саопштава се и појединачним позивом, односно непосредним уручивањем наређења за мобилизацију.</p>
				<p class="clan">Члан 41.</p>
				<p>Саопштавање наређења за делимичну мобилизацију врши се појединачним позивом односно непосредним уручивањем наређења за мобилизацију.</p>
				<p class="clan">Члан 42.</p>
				<p>Позивање обвезника мобилизације који су планом попуне распоређени у Војску Србије и организационе јединице Министарства одбране, цивилну заштиту и обвезника мобилизације који су планом попуне одређени да радну обавезу извршавају у другом субјекту мобилизације организују надлежни регионални центри Министарства одбране. </p>
				<p>Надлежни регионални центри Министарства одбране у организовању позивања обвезника мобилизације сарађују са осталим субјектима система одбране. </p>
				<p>Позивање обвезника мобилизације спроводи се општим и појединачним позивом.</p>
				<p>Општи позив за мобилизацију истиче се на јавним местима, седиштима органа јединица локалне самоуправе и објављује се у јавним гласилима.</p>
				<p>Појединачни позив за мобилизацију уручује се обвезнику мобилизације.</p>
				<p>Позивање обвезника мобилизације извршавају курирско-позиварске јединице као јединице радне обавезе. </p>
				<p class="clan">Члан 43.</p>
				<p>Позивање лица која су у радном односу и настављају са радом на свом радном месту по основу радне обавезе организује субјекат мобилизације код којег је то лице у радном односу сопственим системом позивања.</p>
				<p class="clan">Члан 44.</p>
				<p>Обвезнике мобилизације по правилу прихватају извршиоци мобилизације на начин утврђен планом задатака и мера за мобилизацију.</p>
				<p>Прихват обвезника мобилизације распоређених у ратне јединице Војске Србије врши се по прописима којима је уређена мобилизација Војске Србије.</p>
				<p>Ради ефикаснијег прихвата обвезника мобилизације, субјекти мобилизације могу формирати привремене саставе. Обавезе и задаци привремених састава утврђују се планом задатака и мера за мобилизацију. </p>
				<p class="clan">Члан 45.</p>
				<p>Територијални орган Министарства одбране може организовати превоз обвезника мобилизације од места прикупљања до мобилизацијског зборишта, ако на том правцу није организован јавни превоз, коришћењем капацитета носилаца обезбеђења производа и пружања услуга у мобилизацији.</p>
				<p class="clan">Члан 46.</p>
				<p>Активирање носилаца обезбеђења производа и пружања услуга у мобилизацији приоритетних корисника врши се на основу наређења надлежног територијалног органа Министарства одбране. </p>
				<p class="clan">Члан 47.</p>
				<p>Обуку и увежбавање за спровођење мобилизације организују, планирају и реализују сви субјекти мобилизације. </p>
				<p class="clan">Члан 48.</p>
				<p>Провера спремности за извршавање мобилизације у оквиру планираних вежби и контроле организовања припрема за одбрану обухвата контролу: </p>
				<p>1) планирања, организације и усклађености припрема за мобилизацију са обавезама субјеката мобилизације утврђеним Планом одбране Републике Србије; </p>
				<p>2) организације пријема, преношења и саопштавања наређења за мобилизацију; </p>
				<p>3) организације и рада система позивања обвезника мобилизације;</p>
				<p>4) оспособљености за извршавање мобилизације.</p>
				<p>Проверу спремности за извршавање мобилизације врше: </p>
				<p>1) Инспекторат одбране, министар одбране, односно лице које он овласти – за све субјекте мобилизације;</p>
				<p>2) руководилац органа, односно лице које он овласти – за државне органе, органе аутономних покрајина и органе јединица локалне самоуправе;</p>
				<p>3) министар унутрашњих послова, односно лице које он овласти – за специјализоване јединице цивилне заштите; </p>
				<p>4) директор, односно лице које он овласти – за привредна друштва и правна лица;</p>
				<p>5) предузетник, односно лице које он овласти – за предузетнике. </p>
				<p class="clan">Члан 49.</p>
				<p>Почетак мобилизације јавним оглашавањем рачуна се од тренутка (дан и час) саопштавања наређења, односно позива за мобилизацију, а почетак мобилизације појединачним позивањем – од тренутка (дан и час) одређеног за почетак мобилизације у наређењу, односно одлуци за извршавање мобилизације.</p>
				<p class="clan">Члан 50.</p>
				<p>У случају напада на земљу, сви обвезници мобилизације дужни су да одмах по сазнању, не чекајући позив или наређење, поступе по одређеном распореду и обавезама утврђеним планом задатака и мера за мобилизацију, односно Планом одбране Републике Србије, у складу са законом.</p>
				<p class="clan">Члан 51.</p>
				<p>По пријему наређења за мобилизацију, надлежни територијални орган Министарства одбране обвезницима мобилизације уручује појединачне позиве за мобилизацију, а носиоцима обезбеђења производа и пружања услуга у мобилизацији приоритетних корисника који се мобилишу уручује наређење за активирање носилаца обезбеђења производа и пружања услуга према утврђеном плану. </p>
				<p class="clan">Члан 52.</p>
				<p>По пријему наређења за мобилизацију саопштава се одлука о извршавању мобилизације.</p>
				<p>Одлуку о извршавању мобилизације саопштава извршилац мобилизације. </p>
				<p class="clan">Члан 53.</p>
				<p>После саопштавања одлуке из члана 52. ове уредбе, извршиоци мобилизације поступају на начин и према редоследу радњи које су им прописане плановима задатака и мера за мобилизацију. </p>
				<p class="clan">Члан 54.</p>
				<p>Приоритет у позивању обвезника мобилизације имају обвезници мобилизације распоређени у Војску Србије, војне јединице и војне установе које су организационо и функционално везане за Министарствo одбране и носиоце обезбеђења производа и пружања услуга у мобилизацији ратних јединица Војске Србије, а затим и они обвезници који су распоређени у остале субјекте мобилизације.</p>
				<p class="clan">Члан 55.</p>
				<p>Министарство одбране, у оквиру свог делокруга прати извршавање мобилизације субјеката система одбране, извештава Владу и председника Републике о извршавању мобилизације и предлаже мере из његове надлежности, у складу са законом.</p>
				<p class="clan">Члан 56.</p>
				<p>Извршиоци мобилизације у време утврђено плановима задатака и мера за мобилизацију извештавају о одзиву позваних обвезника мобилизације, појавама које негативно утичу на извршавање мобилизације и о завршеној мобилизацији. </p>
				<p class="clan">Члан 57.</p>
				<p>Обвезнику мобилизације врши се исплата свих трошкова превоза у вези са одзивом на мобилизацију. </p>
				<p class="clan">III. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 58.</p>
				<p>Субјекти мобилизације ускладиће планове задатака и мера за мобилизацију са овом уредбом, у року од шест месеци од дана ступања на снагу ове уредбе.</p>
				<p class="clan">Члан 59.</p>
				<p>Даном ступања на снагу ове уредбе престаје да важи Уредба о спровођењу мобилизације (,,Службени гласник РС”, бр. 96/08 и 24/10), осим одредбе члана 10. која остаје на снази до доношења прописа из члана 27. ове уредбе.</p>
				<p class="clan">Члан 60.</p>
				<p>Ова уредба ступа на снагу осмог дана од дана објављивања у ,,Службеном гласнику Републике Србије”.</p>
				<p>&nbsp;</p>
				<p class="potpis" style="margin-top: 0">05 број 110-8541/2014</p>
				<p class="potpis" style="margin-top: 0">У Београду, 26. августа 2014. године</p>
				<p class="potpis" style="margin-top: 0"><span class="bold">Влада</span></p>
				<p class="potpis" style="margin-top: 0">Председник,</p>
				<p class="potpis" style="margin-top: 0"><span class="bold">Александар Вучић,</span> с.р.</p>
	</div>

