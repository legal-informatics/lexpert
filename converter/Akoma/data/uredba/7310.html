


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>&nbsp;</p>
				<p>На основу члана 33. став 1. и члана 46. став 3. Закона о тајности података („Службени гласник РС”, број 104/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
				<p>Влада доноси</p>
				<p>&nbsp;</p>
				<p class="odluka-zakon" style="margin-top: 0; margin-bottom: 0">УРЕДБУ</p>
				<p class="naslov" style="margin-top: 0">о посебним мерама заштите тајних података које се односе на утврђивањe испуњености организационих и техничких услова по основу уговорног односа</p>
				<p class="naslov" style="margin-top: 0">
				<span lang="hr" style="font-weight: 400">"Службени гласник РС", 
				број 63 од 19. јула 2013.</span></p>
				<p class="clan">I. УВОДНЕ ОДРЕДБЕ</p>
				<p class="clan">Члан 1.</p>
				<p>Овом уредбом прописују се посебне мере заштите тајних података, које се односе на начин и поступaк утврђивања испуњености организационих и техничких услова за чување тајних података достављених правном или физичком лицу по основу уговорног односа.</p>
				<p class="clan">Члан 2.</p>
				<p>Уговором, у смислу ове уредбе, сматра се документ који подразумева посебне мере заштите тајних података које се примењују на све организационе и техничке услове за чување тајних података у поступку закључења уговора између органа јавне власти и правног или физичког лица на основу којег се тајни подаци достављају овим лицима (у даљем тексту: поверљиви уговор).</p>
				<p>Правним и физичким лицем, у смислу ове уредбе, сматрају се уговарачи или подуговарачи којима се на основу уговорног односа достављају тајни подаци.</p>
				<p>Организациони услови односе се нарочито на организацију процеса рада, заштиту приступа тајним подацима, заштиту од неовлашћеног коришћења тајних података, одређивање одговорног лица задуженог за спровођење мера заштите, као и утврђивање поступка у случају ванредних и хитних околности.</p>
				<p>Технички услови односе се нарочито на физичко-техничку заштиту простора, односно просторија у којима се чувају тајни подаци, противпожарну заштиту, заштиту тајних података приликом преношења и достављања изван просторија у којој се чувају, транспорт тајних података, обезбеђивање и заштиту информационо-телекомуникационим средстава којима се врши преношење и достављање тајних података и спровођење прописаних мера крипто-заштите. </p>
				<p class="clan">II. ПОСТУПАК ЗАКЉУЧЕЊА И ИЗВРШЕЊА ПОВЕРЉИВОГ УГОВОРА</p>
				<p class="clan">Члан 3.</p>
				<p>Поступак закључења поверљивог уговора обухвата: </p>
				<p>1) припремне активности, преговоре који претходе закључењу поверљивог уговора и достављање понуда; </p>
				<p>2) садржину поверљивог уговора; </p>
				<p>3) закључење поверљивог уговора и његово извршење; </p>
				<p>4) радње у случају раскида поверљивог уговора.</p>
				<p>Извршење поверљивог уговора подразумева све радње предузете после његовог закључења до извршења уговорних обавеза, односно до престанка његовог важења.</p>
				<p class="clan">Члан 4.</p>
				<p>Орган јавне власти пре започињања поступка преговора и избора уговарача доноси одлуку којом одређује предмет поверљивог уговора, радње у вези са закључењем и извршењем тог уговора и одређује степен тајности података које он садржи. </p>
				<p class="clan">Члан 5.</p>
				<p>Позив за учешће у поступку поверљивог уговора упућује се у складу са законом који уређује јавне набавке. </p>
				<p>У случају када је током поступка вођења преговора и избора уговарача неопходно да се размене тајни подаци између органа јавне власти и правног или физичког лица које нема регистар тајних података, успоставља се привремени регистар тајних података.</p>
				<p>Привремени регистар из става 2. овог члана успоставља се у оквиру регистра тајних података у органу јавне власти или код правног или физичког лица.</p>
				<p>Привремени регистар успостављен за потребе правног или физичког лица које је изабрано у поступку закључења поверљивог уговора затвара се по окончању поступка за избор уговарача. </p>
				<p>Правно или физичко лице које је изабрано за уговарача у поступку закључења поверљивог уговора успоставља регистар тајних података, а привремени регистар из става 2. овог члана се затвара. </p>
				<p class="clan">Члан 6.</p>
				<p>Ако правно или физичко лице откаже учешће у поступку закључења поверљивог уговора, дужно је да органу јавне власти врати тајне податке у исто време кад достави обавештење о отказивању учешћа у поступку. </p>
				<p>Одредба става 1. овог члана односи се и на правно или физичко лице које не буде изабрано у поступку закључења поверљивог уговора.</p>
				<p class="clan">Члан 7. </p>
				<p>Преговори и поступак за избор уговарача у поступку закључења поверљивог уговора одржавају се, односно спроводе у просторији за чување тајних података која испуњава посебне физичко-техничке мере заштите тајних података. </p>
				<p class="clan">Члан 8.</p>
				<p>Овлашћено лице органа јавне власти тајне податке доставља другим правним или физичким лицима, под условима предвиђеним законом којим је уређена тајност података.</p>
				<p class="clan">Члан 9.</p>
				<p>Испуњеност организационих и техничких услова правних или физичких лица за чување тајних података означених степеном тајности „ДРЖАВНА ТАЈНА”, „СТРОГО ПОВЕРЉИВО” или „ПОВЕРЉИВО” утврђује овлашћено лице органа јавне власти пре закључења поверљивог уговора са правним или физичким лицем. </p>
				<p>Овлашћено лице из става 1. овог члана проверава:</p>
				<p>1) да ли je приступ тајним подацима физичким лицима која ће обављати уговорене послове неопходно потребан ради реализације послова који се предвиђају уговором;</p>
				<p>2) да ли правно лице има сертификат који одговара најмање оном степену тајности којим су означени тајни подаци који се правном лицу достављају;</p>
				<p>3) да ли су за физичка лица која обављају уговорене послове издати сертификати, односно дозволе;</p>
				<p>4) да ли је простор, односно просторија правног или физичког лица у којој ће се чувати тајни подаци, опремљена у складу са прописом који уређује посебне мере физичко-техничке заштите тајних података; </p>
				<p>5) начин евидентирања, чувања и архивирања тајних података;</p>
				<p>6) да ли постоји акт правног лица о поступању са тајним подацима, мерама заштите тајних података, као и поступању са тајним подацима у случају ванредних ситуација;</p>
				<p>7) означавање ормара и каса у којима се чувају и депонују тајни подаци;</p>
				<p>8) начин коришћења и приступа тајном податку, вођење прописаних евиденција, а посебно евиденције о приступу тајном податку, као и чување тих евиденција;</p>
				<p>9) начин вршења умножавања тајних података;</p>
				<p>10) паковање и достављање тајних података унутар и ван безбедносне зоне;</p>
				<p>11) поступак уништавања тајних података;</p>
				<p>12) евиденцију улаза и излаза лица и возила, коришћење безбедносних пропусница и посебних безбедносних пропусница, функционисање физичког и електронског система за обезбеђење објекта и простора;</p>
				<p>13) чување сертификата;</p>
				<p>14) пријем, обраду, пренос, чување, архивирање и уништавање тајних података у електронској форми;</p>
				<p>15) чување средстава крипто-заштите;</p>
				<p>16) начин чувања поверљивог уговора који садрже тајне податке;</p>
				<p>17) предузимање осталих мера заштите тајних података. </p>
				<p>О резултатима извршене провере овлашћено лице обавештава руководиоца органа јавне власти.</p>
				<p class="clan">Члан 10. </p>
				<p>Пре закључења поверљивог уговора који садржи тајне податке означене степеном тајности „ДРЖАВНА ТАЈНА”, „СТРОГО ПОВЕРЉИВО” или „ПОВЕРЉИВО”, правно или физичко лице које закључује поверљиви уговор, као прилог уговору, израђује упутство о мерама заштите тајних података.</p>
				<p>Упутство из става 1. овог члана садржи обавезе правног или физичког лица које ће закључити поверљиви уговор, и то да: </p>
				<p>1) именује лице које ће бити одговорно за спровођење мера заштите тајних података; </p>
				<p>2) одржава непрекидну везу са овлашћеним лицем или другим лицем органа јавне власти одговорним за надзор над извршењем поверљивог уговора;</p>
				<p>3) не умножава тајне податке из поверљивог уговора, осим ако је то предвиђено тим уговором или уз сагласност органа јавне власти;</p>
				<p>4) обезбеди податке о лицима која ће имати приступ тајним подацима из поверљивог уговора;</p>
				<p>5) води евиденцију запослених који имају сертификат, а који ће учествовати у извршењу поверљивог уговора;</p>
				<p>6) одмах обавести орган јавне власти о уоченим неправилностима у вези са заштитом тајног податка или његовом откривању неовлашћеном лицу;</p>
				<p>7) омогући органу јавне власти да за време извршења поверљивог уговора изврши контролу о предузетим мерама заштите тајних података из тог уговора;</p>
				<p>8) упозна подуговарача са мерама заштите тајних података које је дужан да спроведе;</p>
				<p>9) користи тајне податке којима има приступ по основу поверљивог уговора, односно подуговора, само у сврхе одређене тим уговором, односно подуговором;</p>
				<p>10) по извршењу поверљивог уговора, односно подуговора све тајне податке врати органу јавне власти;</p>
				<p>11) обезбеди уништавање тајних података у складу са прописом којим су уређене посебне мере физичко-техничке заштите тајних података;</p>
				<p>12) обезбеди да се запослени упознају са мерама заштите тајних података и да се придржавају тих мера;</p>
				<p>13) изради списак тајних података и области у којима могу настати тајни подаци.</p>
				<p>Мере заштите тајних података које проистичу из става 2. овог члана, у складу са законом којим је уређена тајност података, морају бити садржане у поверљивом уговору који у вези са реализацијом послова закључе орган јавне власти и правно или физичко лице. </p>
				<p>Правно или физичко лице дужно је да се у току извршења поверљивог уговора, односно подуговора придржава обавеза садржаних у упутству из става 2. овог члана. </p>
				<p class="clan">Члан 11.</p>
				<p>У случају раскида поверљивог уговора, правно или физичко лице обавезно је да без одлагања врати документа и друге материјале који садрже тајне податке, добијене од органа јавне власти, као и да предузме мере у вези са затварањем свог регистра, осим ако тај регистар не води по неком другом основу. </p>
				<p class="clan">Члан 12.</p>
				<p>Ако страно физичко или правно лице приступа простору, односно просторијама правног или физичког лица које има закључен поверљив уговор, а такав приступ подразумева и приступ тајним подацима, потребно је претходно прибавити одобрење органа јавне власти са којим правно или физичко лице има закључен поверљив уговор, осим ако закљученим међународним уговором није другачије предвиђено. </p>
				<p class="clan">Члан 13. </p>
				<p>Пренос и предаја тајних података правном или физичком лицу приликом закључења, односно извршења поверљивог уговора врши се у складу са прописима који уређују посебне мере физичко-техничке заштите тајних података и посебне мере заштите тајних података у информационо-телекомуникационим системима. </p>
				<p class="clan">Члан 14.</p>
				<p>Одредбе ове уредбе које се односе на закључење и извршење поверљивог уговора односе се и на закључење и извршење уговора са страним тајним подацима, осим ако закљученим међународним споразумом није другачије предвиђено.</p>
				<p class="clan">III. ЗАВРШНА ОДРЕДБА</p>
				<p class="clan">Члан 15.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”, а примењује се по истеку шест месеци од дана ступања на снагу.</p>
				<p>&nbsp;</p>
				<p class="potpis" style="margin-top: 0">05 број 110-5864/2013</p>
				<p class="potpis" style="margin-top: 0">У Београду, 12. јула 2013. године</p>
				<p class="potpis" style="margin-top: 0"><span class="bold">Влада</span></p>
				<p class="potpis" style="margin-top: 0">Председник,</p>
				<p class="potpis" style="margin-top: 0"><span class="bold">Ивица Дачић, </span>с.р. </p>
	</div>

