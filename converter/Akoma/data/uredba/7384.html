

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="redakcijskipreciscentekst">Редакцијски пречишћен текст</p>
			<p class="nevazeciakt">Неважећи акт</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">&nbsp;</p>
			<p class="Basic-Paragraph">На основу члана 17. Закона о управљању миграцијама („Службени гласник РС”, број 107/12) и члана 42. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), </p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о утврђивању Програма подстицаја за спровођење мера и активности неопходних за достизање утврђених циљева из области управљања миграцијама у јединицама локалне самоуправе, за 2019. годину</p>
			<p class="centar">"Службени гласник РС", бр. 10 од 15. фебруара 
			2019, 55 од 2. августа 2019.</p>
			<p class="clan">Члан 1.</p>
			<p class="Basic-Paragraph">Овом уредбом утврђује се Програм подстицаја за спровођење мера и активности неопходних за достизање утврђених циљева из области управљања миграцијама у јединицама локалне самоуправе, за 2019. годину (у даљем тексту: Програм), који је одштампан уз ову уредбу и чини њен саставни део.</p>
			<p class="clan">Члан 2.</p>
			<p class="Basic-Paragraph">Програм обухвата подстицаје, мере и активности, висину средстава за подстицај спровођења мера и активности у јединицама локалне самоуправе, критеријуме за њихову расподелу и критеријуме за учешће јединица локалне самоуправе у програму подстицаја.</p>
			<p class="Basic-Paragraph">Подстицај из става 1. овог члана састоји се од финансирања планова које утврде надлежни органи јединице локалне самоуправе из буџета Републике Србије, под условима прописаним законом и у циљу реализације програма од посебног значаја за област управљања миграцијама у јединици локалне самоуправе.</p>
			<p class="Basic-Paragraph">Мере из става 1. овог члана представљају скуп активности које јединица локалне самоуправе спроводи ради реализације утврђеног плана.</p>
			<p class="clan">Члан 3.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 110-1227/2019</p>
			<p class="potpis">У Београду, 14. фебруара 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић</span><span class="bold">,</span> с.р.</p>
			<p class="bold">ПРОГРАМ<br>подстицаја за спровођење мера и активности неопходних за достизање утврђених циљева из области управљања миграцијама у јединицама локалне самоуправе, за 2019. годину</p>
			<p class="clan">I. ПОДСТИЦАЈИ, МЕРЕ И АКТИВНОСТИ</p>
			<p class="Basic-Paragraph">Програм обухвата подстицаје, мере и активности неопходне за реализацију утврђених планова, висину средстава за подстицај спровођења мера и активности у јединицама локалне самоуправе, критеријуме за њихову расподелу и критеријуме за учешће јединица локалне самоуправе у Програму.</p>
			<p class="Basic-Paragraph">Програм се утврђује за 2019. годину. </p>
			<p class="Basic-Paragraph">Подстицаји се обезбеђују за следеће мере и активности:</p>
			<p class="Basic-Paragraph">1) Побољшање услова живота интерно расељених лица и интерно расељених лица док су у расељеништву, која бораве у неадекватном приватном смештају, у колективним центрима, у неформалним колективним центрима и која су у поступку исељења из стамбене јединице у јавној својини Републике Србије чији је корисник Комесаријат за избеглице и миграције, а који се спроводи ради заштите и остварења јавног интереса, заштите живота и здравља људи и заштите имовине (у даљем тексту: корисници), кроз: </p>
			<p class="Basic-Paragraph">(1) набавку и доделу робе и материјала за покретање, развој и унапређење доходовних активности у пољопривредној, занатској, услужној или другој области у износу до 200.000,00 динара, по породичном домаћинству корисника;</p>
			<p class="Basic-Paragraph">(2) доделу помоћи за побољшање услова становања, намењене за завршетак или адаптацију стамбеног објекта у износу до 550.000,00 динара, по породичном домаћинству корисника;</p>
			<p class="Basic-Paragraph">(3) доделу помоћи у грађевинском и другом материјалу и/или опреми (мали грант) за поправку или адаптацију сеоске куће са окућницом за породична домаћинства која су била корисници програма куповине куће са окућницом из средстава буџета Републике Србије и Аутономне покрајине Војводине, у износу до 200.000,00 динара, по породичном домаћинству корисника;</p>
			<p class="Basic-Paragraph">(4) доделу помоћи за куповину сеоске куће са окућницом, односно одговарајуће непокретности у износу до 1.200.000,00 динара и помоћи у грађевинском и другом материјалу и/или опреми за поправку или адаптацију предметне сеоске куће са окућницом, односно одговарајуће непокретности у износу до 200.000,00 динара, по породичном домаћинству корисника; </p>
			<p class="Basic-Paragraph">(5) доделу помоћи при прибављању и изградњи монтажних кућа, за породична домаћинства корисника.</p>
			<p class="Basic-Paragraph">2) Реинтеграцију повратника по основу споразума о реадмисији, и то за следеће активности:</p>
			<p class="Basic-Paragraph">(1) набавку и доделу робе и материјала за покретање, развој и унапређење доходовних активности у пољопривредној, занатској, услужној или другој области у износу до 200.000,00 динара, по породичном домаћинству повратника по основу споразума о реадмисији;</p>
			<p class="Basic-Paragraph">(2) обезбеђивање и побољшање услова становања повратника по основу споразума о реадмисији кроз:</p>
			<p class="Basic-Paragraph">– доделу помоћи за побољшање услова становања намењене за завршетак или адаптацију стамбеног објекта у износу до 550.000,00 динара, по породичном домаћинству повратника по основу споразума о реадмисији;</p>
			<p class="Basic-Paragraph">– доделу помоћи за куповину сеоске куће са окућницом, односно одговарајуће непокретности у износу до 1.200.000,00 динара и помоћи у грађевинском и другом материјалу и/или опреми за поправку или адаптацију предметне сеоске куће са окућницом, односно одговарајуће непокретности у износу до 200.000,00 динара, по породичном домаћинству повратника по основу споразума о реадмисији;</p>
			<p class="Basic-Paragraph">– доделу помоћи при прибављању и изградњи монтажних кућа, за породична домаћинства повратника по основу споразума о реадмисији;</p>
			<p class="Basic-Paragraph">(3) развијање и унапређење услуга у јединици локалне самоуправе усмерених на реинтеграцију повратника по основу споразума о реадмисији, кроз: </p>
			<p class="Basic-Paragraph">– олакшавање приступа образовном систему, у складу са законом (спровођење програма за учење српског језика, пред полазак у школу и у прелазном периоду, развој приступачности услуга у области запошљавања – приликом пријављивања на евиденцију незапослених, реализације мера активне политике запошљавања, нарочито додатног образовања и обука, укључивања у програме запошљавања и др.);</p>
			<p class="Basic-Paragraph">– развијање услуга у области социјалне сигурности, у складу са законом (олакшавање укључивања у систем социјалне и здравствене заштите, програми развоја приступачности постојећих услуга и информисање пружаоца услуга и повратника по основу споразума о реадмисији о могућностима и начинима остваривања социјалне и здравствене заштите и др.).</p>
			<p class="Basic-Paragraph">3) Промовисање и јачање толеранције према мигрантима у јединицама локалне самоуправе у којима су исти смештени, и то за повећањe толеранције, отклањање предрасуда и развој комуникације и дијалога, кроз:</p>
			<p class="Basic-Paragraph">(1) доделу средстава јединицама локалне самоуправе за унапређење квалитета живота у локалној средини (опремање дечијих и спортских игралишта, прибављање школског прибора и опреме, опремање простора и стварање адекватних услова за пружање едукативних, спортских и здравствених услуга и др.);</p>
			<p class="Basic-Paragraph">(2) доделу средстава јединицама локалне самоуправе за рад едукативних, спортских, културно-уметничких радионица и других сличних активности у које ће бити укључени и мигранти.</p>
			<p class="Basic-Paragraph">4) Јачање капацитета јединица локалне самоуправе за решавање проблема миграната који се налазе на њиховој територији, и то за активности на унапређењу капацитета јединица локалне самоуправе за планирање у области управљања миграцијама, кроз:</p>
			<p class="Basic-Paragraph">(1) организовање и реализацију програма (радионица, округлих столова и других сличних скупова) за идентификовање потреба, размену искустава и анализу проблема и њихових могућих решења;</p>
			<p class="Basic-Paragraph">(2) унапређење информисаности пружаоца услуга и јавности о потребама и проблемима миграната;</p>
			<p class="Basic-Paragraph">(3) унапређење информисаности миграната о њиховим правима, начинима њиховог остваривања и заштите, као и о видовима доступне помоћи;</p>
			<p class="Basic-Paragraph">(4) оснивање и унапређење рада инфо пунктова и центара за подршку;</p>
			<p class="Basic-Paragraph">(5) израду и дистрибуирање публикација, као и организовање информативне кампање усмерене ка подизању свести о положају, потребама и проблемима миграната;</p>
			<p class="Basic-Paragraph">(6) истраживања од значаја за утврђивање стања у области права и потреба миграната.</p>
			<p class="Basic-Paragraph">5) Јачање капацитета јединица локалне самоуправе на чијим територијама постоји повећан број миграната, доделом средстава за активности на унапређењу капацитета јединица локалне самоуправе, и то за ургентно решавање елементарних услова живота и отклањање последица насталих услед повећања броја миграната који се групишу на територијама ових јединица локалне самоуправе (управљање отпадом, санирање и одвожење ђубрета, обезбеђење услуга водоснабдевања и канализације, услуга хигијенског и санитарног одржавања објеката и других услуга намењених стварању услова за нормално функционисање објеката за смештај миграната, као и друге сличне активности).</p>
			<p class="clan">II. РАСПОДЕЛА СРЕДСТАВА ПО ПРОГРАМУ ПОДСТИЦАЈА, МЕРА И АКТИВНОСТИ</p>
			<p class="Basic-Paragraph">Средства за реализацију Програма обезбеђена су Законом о буџету Републике Србије за 2019. годину („Службени гласник РС”, број 95/18), раздео 48, функциjа 070, извор 01, економска класификација 463, Програм 1001 Унапређење и заштита људских и мањинских права и слобода, Програмска активност 0013 Подршка присилним мигрантима и унапређење система управљања миграцијама, у максималном износу до 350.000.000,00 динара и користиће се за:</p>
			<p class="Basic-Paragraph">1) Побољшање услова живота интерно расељених лица док су у расељеништву, у максималном износу до 
			<span class="v2-clan-left-1">320.500.000,00 динара</span>;</p>
			<p class="Basic-Paragraph">2) Реинтеграцију повратника по основу споразума о реадмисији, у максималном износу до 20.000.000,00 динара;</p>
			<p class="Basic-Paragraph">3) Јачање толеранције према мигрантима у Републици Србији, у максималном износу до 5.000.000,00 динара;</p>
			<p class="Basic-Paragraph">4) Јачање капацитета јединица локалне самоуправе за решавање проблема миграната који се налазе на њиховој територији, у максималном износу до 2.000.000,00 динара;</p>
			<p class="Basic-Paragraph">5) Јачање капацитета јединица локалне самоуправе на чијим територијама постоји повећан број миграната, за ургентно решавање елементарних услова живота и отклањање последица насталих услед повећања броја миграната који се групишу на територијама ових јединица локалне самоуправе, у максималном износу до 33.000.000,00 динара.</p>
			<p class="Basic-Paragraph">Средства опредељена у складу са овим програмом додељују се у смислу прописа који уређују развијеност и степен развијености региона и јединица локалне самоуправе, и то, у складу са овом уредбом, за недовољно развијене и изразито недовољно развијене јединице локалне самоуправе − максимално у висини од 95% од укупног износа тражених средстава, а за остале јединице локалне самоуправе − максимално у висини од 90% од укупног износа тражених средстава.</p>
			<p class="Basic-Paragraph">Јединице локалне самоуправе које се налазе на територији Аутономне покрајине Косово и Метохија које немају сопствених прихода и јединице локалне самоуправе из става 3. тачке 5) овог дела Програма, ослобођене су обавезе учешћа сопственим средствима у реализацији подстицаја, мера, односно активности, предвиђених овом уредбом.</p>
			<p class="Basic-Paragraph">Расподела средстава за подстицај активности из става 3. тачке 1) дела I. овог програма јединицама локалне самоуправе које се налазе на територији Аутономне покрајине Косово и Метохија, спроводи се у сарадњи са службом надлежном за обављање послова у вези са питањима од значаја за Аутономну покрајину Косово и Метохија.</p>
			<p class="Basic-Paragraph"><span class="hide-change">*Службени 
			гласник РС, број 55/2019</span></p>
			<p class="clan">III. КРИТЕРИЈУМИ ЗА РАСПОДЕЛУ СРЕДСТАВА ЗА ПОДСТИЦАЈ СПРОВОЂЕЊА МЕРА И АКТИВНОСТИ</p>
			<p class="Basic-Paragraph">Расподела средстава за спровођење мера и активности у јединицама локалне самоуправе врши се на основу бодова утврђених у складу са следећим критеријумима:</p>
			<p class="Basic-Paragraph">1) неопходност мере, односно активности у јединици локалне самоуправе – 20 бодова;</p>
			<p class="Basic-Paragraph">2) да ли су предвиђене активности јасно формулисане, изводљиве и добро испланиране – 20 бодова;</p>
			<p class="Basic-Paragraph">3) доступност крајњим корисницима у јединици локалне самоуправе – 20 бодова;</p>
			<p class="Basic-Paragraph">4) број потенцијалних крајњих корисника у јединици локалне самоуправе – 10 бодова;</p>
			<p class="Basic-Paragraph">5) одрживост мере, односно активности у јединици локалне самоуправе – 10 бодова;</p>
			<p class="Basic-Paragraph">6) претходно искуство јединице локалне самоуправе у погледу реализације мера, односно активности у области управљања миграцијама – 10 бодова;</p>
			<p class="Basic-Paragraph">7) могућност јединице локалне самоуправе у погледу реализације мера, односно активности у области управљања миграцијама – 10 бодова.</p>
			<p class="Basic-Paragraph">Максималан број бодова који јединица локалне самоуправе може остварити према наведеним критеријумима је 100 бодова.</p>
			<p class="Basic-Paragraph">Минималан број бодова који је неопходан како би се јединица локалне самоуправе квалификовала за доделу средстава за спровођење наведених мера и активности је 60 бодова. </p>
			<p class="clan">IV. КРИТЕРИЈУМИ ЗА УЧЕШЋЕ ЈЕДИНИЦА ЛОКАЛНЕ САМОУПРАВЕ У ПРОГРАМУ</p>
			<p class="Basic-Paragraph">Јединица локалне самоуправе учествује у конкретном подстицају, мери, односно активности, уколико испуњава следеће критеријуме:</p>
			<p class="Basic-Paragraph">1) да је образован Савет за миграције;</p>
			<p class="Basic-Paragraph">2) да је усвојен план активности у којем је наведена мера у области управљања миграцијама;</p>
			<p class="Basic-Paragraph">3) да постоје персонални и технички капацитети за реализацију мере, односно активности;</p>
			<p class="Basic-Paragraph">4) да је доставила доказе о наменском утрошку средстава која су јој додељивана кроз раније сличне програме и пројекте, закључно са јуном 2017. године;</p>
			<p class="Basic-Paragraph">5) да је за базу трајних решења Комесаријату за избеглице и миграције доставила податке о изабраним корисницима, по уговорима закљученим између Комесаријата за избеглице и миграције и односне јединице локалне самоуправе, закључно са јуном 2017. године;</p>
			<p class="Basic-Paragraph">6) да је спремна да учествује у износу од најмање 5%, односно 10% од вредности подстицаја, мере, односно активности, за које се пријављује.</p>
			<p class="Basic-Paragraph">У случајевима спровођења мера и активности из става 3. тачке 3) дела I. Програма, критеријум из става 1. тачке 6) овог дела Програма се не примењује.</p>
			<p class="Basic-Paragraph">У случајевима спровођења мера и активности из става 3. тач. 3) и 4) дела I. Програма, критеријум из става 1. тачке 2) овог дела Програма се не примењује.</p>
			<p class="Basic-Paragraph">У случајевима спровођења мера и активности из дела I. Програма у јединицама локалне самоуправе које се налазе на територији Аутономне покрајине Косово и Метохија које немају сопствених прихода, критеријум из става 1. тачке 6) овог дела Програма се не примењује.</p>
			<p class="Basic-Paragraph">Избор јединица локалне самоуправе које ће учествовати у Програму, односно конкретној мери или активности, врши се на основу расписаног јавног позива.</p>
			<p class="Basic-Paragraph">У случајевима спровођења мера и активности из става 3. тачке 5) дела I. Програма, критеријуми из става 1. овог дела Програма се не примењују. Средства се додељују оним јединицама локалне самоуправе код којих постоји потреба за ургентним решавањем услова живота и отклањањем последица насталих услед повећања броја миграната на њиховим територијама (управљање отпадом, санирање и одвожење ђубрета, обезбеђење услуга водоснабдевања и канализације, услуга хигијенског и санитарног одржавања објеката и других услуга намењених стварању услова за нормално функционисање објеката за смештај миграната, као и друге сличне активности). О висини средстава која се преносе свакој јединици локалне самоуправе за спровођење мера и активности из става 3. тачке 5) дела I. Програма, Комесаријат за избеглице и миграције упознаје Радну групу за решавање проблема мешовитих миграционих токова Владе.</p>
			<p class="Basic-Paragraph">О наменском утрошку средстава додељених за конкретну меру, односно активност, јединица локалне самоуправе доставља Комесаријату за избеглице и миграције, у прописаном року, извештај и документацију о коришћењу и утрошку додељених средстава.</p>
			<p class="Basic-Paragraph">Спровођење мера и активности из дела I. Програма у јединицама локалне самоуправе које се налазе на територији Аутономне покрајине Војводине, Комесаријат за избеглице и миграције може вршити у сарадњи са Фондом за пружање помоћи избеглим, прогнаним и расељеним лицима, основаним Одлуком Скупштине Аутономне покрајине Војводине („Службени лист АП Војводине”, број 19/06), расписивањем заједничког јавног позива за избор јединица локалне самоуправе које ће учествовати у конкретном подстицају, мери, односно активности.</p>
			<p class="Basic-Paragraph">У циљу реализације мера и активности предвиђених овим програмом, сви наручиоци приликом набавке добара, услуга и радова поступаће у складу са одредбама Закона о јавним набавкама („Службени гласник РС”, бр. 124/12, 14/15 и 68/15).</p>
	</div>

