


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 68. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – испрaвка, 108/13 и 142/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11, 68/12 – УС, 72/12, 7/14 – УС и 44/14), а у вези с чланом 10. тач. 3. и 4. и чланом 12. тачка 3. подтачка в) Оквирног споразума између Републике Србије и Европске комисије о правилима за спровођење финансијске помоћи Европске уније Републици Србији у оквиру инструмента за претприступну помоћ (ИПА II) („Службени гласник РС – Међународни уговори”, број 19/14),</p>
				<p>Влада доноси</p>
				<p>&nbsp;</p>
				<p class="odluka-zakon">УРЕДБУ</p>
				<p class="naslov">о одређивању тела за ревизију система управљања програмима претприступне помоћи Европске уније у оквиру инструмента за претприступну помоћ (ИПА II) </p>
				<p class="auto-style1">"Службени гласник РС", број 86 од 14. октобра 
				2015.</p>
				<p class="naslov">&nbsp;</p>
				<p class="bold">Уводна одредба</p>
				<p class="clan">Члан 1.</p>
				<p>Овом уредбом одређује се Канцеларија за ревизију система управљања средствима Европске уније за Ревизорско тело у складу са чланом 12. тачка 3. подтачка в) Оквирног споразума између Републике Србије и Европске комисије о правилима за спровођење финансијске помоћи Европске уније Републици Србији у оквиру инструмента за претприступну помоћ (ИПА II) и чланом 5. Анекса А наведеног Споразума (у даљем тексту: Ревизорско тело). </p>
				<p class="bold">Дефиниције</p>
				<p class="clan">Члан 2.</p>
				<p>Поједини изрази употребљени у овој уредби имају следеће значење:</p>
				<p>1) <span class="bold">Инструмент за претприступну помоћ (ИПА II)</span> јесте финансијски инструмент Европске уније (ЕУ) који подржава стратегију проширења ЕУ чија намена је да пружи помоћ кандидатима и потенцијалним кандидатима у процесу приступања ЕУ;</p>
				<p>2) <span class="bold">национални ИПА координатор</span> јесте члан Владе, функционер кога поставља Влада или државни службеник на положају кога поставља Влада, одговоран за свеукупан процес стратешког планирања, координацију програмирања, праћење спровођења, вредновање и извештавање о ИПА II, као и за сарадњу са Европском комисијом у вези са коришћењем ИПА II;</p>
				<p>3) <span class="bold">национални службеник за одобравање</span> јесте функционер кога поставља Влада или државни службеник на положају кога поставља Влада на предлог министра надлежног за финансије одговорaн за финансијско управљање средствима претприступне помоћи ЕУ у Републици Србији и за делотворно функционисање система управљања и контроле у смислу обезбеђивања законитости и регуларности трансакција;</p>
				<p>4) <span class="bold">управљачка структура јесте </span>Национални фонд и Тело за подршку националном службенику за одобравање;</p>
				<p>5) <span class="bold">оперативне структуре</span> јесу тела за спровођење програма претприступне помоћи у оквиру ИПА II;</p>
				<p>6) <span class="bold">програм који се финансира из ИПА II</span> јесте акциони програм, програм прекограничне и транснационалне сарадње, као и програм руралног развоја у области пољопривреде (ИПАРД програм). Део акционог програма јесте акција, а део акције јесте активност. Део програма прекограничне сарадње је операција;</p>
				<p>7) <span class="bold">крајњи корисник</span> јесте државни орган који је одговоран за координацију предлагања и спровођења акција, односно делова акција. Крајњи корисник може истовремено бити и крајњи прималац;</p>
				<p>8) <span class="bold">крајњи прималац</span> јесте орган државне управе, државни орган, јединица локалне самоуправе или други корисник јавних средстава који учествује у спровођењу уговора закључених у оквиру реализације делова акционих програма, а на које се преноси власништво над добрима прибављеним по основу уговора, било да се ради о уговорима о пружању услуга, набавци робе или извођењу радова;</p>
				<p>9) <span class="bold">прималац</span> јесте корисник бесповратне помоћи (укључујући и твининг извођача), извођач у оквиру уговора о услугама, набавци и радовима, корисник подршке из грант шеме, уговорна страна у оквиру споразума о делегирању, или било које правно и физичко лице које обавља делатност у циљу остваривања прихода и које је као такво регистровано у складу са законом о регистрацији, а које прима помоћ из ИПА II;</p>
				<p>10) <span class="bold">корисник у смислу програма прекограничне и транснационалне сарадње</span> јесте орган државне управе, државни орган, јединица локалне самоуправе, развојна агенција, школа, универзитет, организација цивилног друштва и друга организација одређена у програму прекограничне сарадње;</p>
				<p>11) <span class="bold">водећи корисник у смислу програма прекограничне и транснационалне сарадње</span> јесте један од корисника у програму прекограничне и транснационалне сарадње који је изабран од стране осталих корисника пре подношења предлога операције, који преузима одговорност за финансијско спровођење целокупне операције, води рачуна о томе да се спровођење операције обавља у складу са условима одређеним у уговору и уређује односе са другим корисницима ради гарантовања одговорног финансијског управљања новчаним средствима додељеним за операцију укључујући и модалитете за повраћај непрописно исплаћених износа.</p>
				<p class="bold">Послови Ревизорског тела</p>
				<p class="clan">Члан 3.</p>
				<p>Ревизорско тело спроводи ревизију у државним органима и службама Владе у којима су образоване управљачка и оперативне структуре, као и ревизију крајњих корисника, крајњих примаоца, примаоца, корисника у смислу програма прекограничне <span class="bold">и транснационалне сарадње</span> сарадње и водећих корисника у смислу програма прекограничне <span class="bold">и транснационалне сарадње</span> сарадње.</p>
				<p>Ревизорско тело спроводи ревизије система управљања и контроле и ревизије акција, трансакција и годишњих рачуна према међународно признатим стандардима ревизије и у складу са ревизорском стратегијом.</p>
				<p>Ревизорско тело обавља следеће послове:</p>
				<p>1) израђује ревизорску стратегију за период од три године, уз ажурирање на годишњем нивоу, до краја новембра текуће године и доставља је Европској комисији, Влади и националном службенику за одобравање;</p>
				<p>2) израђује и доставља извештаје и мишљења Влади, Европској комисији, националном ИПА координатору и националном службенику за одобравање;</p>
				<p>3) врши проверу делотворног и стабилног функционисања система управљања и контроле у циљу законитог коришћења средстава из ИПА II;</p>
				<p>4) учествује у припреми прописа и других аката о ревизији система управљања програмима који се финансирају из ИПА II и припрема акте о ближем уређењу начина рада и обављању послова из своје надлежности;</p>
				<p>5) обавља друге послове у оквиру своје надлежности.</p>
				<p class="bold">Независност Ревизорског тела</p>
				<p class="clan">Члан 4.</p>
				<p>Ревизорско тело је у поступку ревизије и у оквиру својих надлежности независно у односу на националног ИПА координатора, националног службеника за одобравање, управљачку структуру и оперативне структуре.</p>
				<p>Ревизорско тело има неопходну функционалну и финансијску независност.</p>
				<p class="bold">Ревизорски стандарди и сарадња</p>
				<p class="clan">Члан 5.</p>
				<p>Ревизорско тело врши ревизију у складу са међународно прихваћеним стандардима ревизије и упутствима Европске комисије.</p>
				<p>У поступку ревизије Ревизорско тело сарађује са надлежним државним органима, службама Владе и другим институцијама Републике Србије, надлежним институцијама држава чланица ЕУ и кандидата за чланство у ЕУ.</p>
				<p>Ревизорско тело може да обавља заједничку ревизију са ревизорским институцијама других држава, као и са Европском комисијом и Европским судом ревизора.</p>
				<p class="bold">Ревизорска стратегија</p>
				<p class="clan">Члан 6.</p>
				<p>Ревизорска стратегија утврђује ревизорску методологију, методе узорковања, као и планирање ревизија.</p>
				<p>Ревизија се односи на проверу:</p>
				<p>1) потпуности, тачности и истинитости годишњих финансијских извештаја, односно изјава и односних годишњих рачуна; </p>
				<p>2) ефикасности и делотворности функционисања система управљања, контроле и надзора;</p>
				<p>3) законитости и регуларности трансакција.</p>
				<p>У случају да се заједнички систем управљања и контроле користи за више од једног програма који се финансира из ИПА II, може се припремити јединствена ревизорска стратегија за дате програме, односно акције.</p>
				<p class="bold">Извештаји и мишљења</p>
				<p class="clan">Члан 7.</p>
				<p>Ревизорско тело израђује и доставља Влади, Европској комисији, националном ИПА координатору и националном службенику за одобравање:</p>
				<p>1) Годишње ревизорско мишљење о годишњим финансијским извештајима за претходну финансијску годину, оцењујући њихову потпуност, тачност и истинитост, као и функционисање система управљања и контроле, законитост и регуларност трансакција, до 15. марта текуће године за претходну годину;</p>
				<p>2) заједно са Годишњим ревизорским мишљењем, Годишњи ревизорски извештај који садржи налазе ревизија спроведених у складу са ревизорском стратегијом у датом периоду и који представљају основ за формулисање Годишњег ревизорског мишљења, до 15. марта текуће године за претходну годину. Годишњи ревизорски извештај утврђује и све недостатке откривене у системима управљања, контроле и надзора и све корективне мере које су преузете односно планиране од стране националног службеника за одобравање, Националног фонда и оперативне структуре;</p>
				<p>3) Завршни ревизорски извештај и Ревизорско мишљење о завршном рачуну о спровођењу програма који се финансирају из ИПА II (или дела програма), након завршетка програма (или дела програма); </p>
				<p>4) мишљење о сваком завршном рачуну потребном за завршетак било ког програма који се финансира из ИПА II (или дела програма), а који је национални службеник за одобравање доставио Европској комисији. Мишљење се односи на основаност захтева за завршна плаћања и тачност финансијских информација и може се заснивати на Завршном ревизорском извештају. Ревизорско тело доставља мишљење у року од три месеца од датума када је национални службеник за одобравање поднео релевантни завршни рачун.</p>
				<p class="bold">Приступ подацима</p>
				<p class="clan">Члан 8.</p>
				<p>Ревизорско тело може у поступку ревизије да затражи све информације које су потребне за вршење ревизије, укључујући документа, податке и друге информације неопходне за планирање и вршење ревизије.</p>
				<p>Државни органи и службе Владе у којима су образоване управљачка и оперативне структуре, као и други крајњи примаоци, примаоци, корисници у смислу програма прекограничне сарадње и транснационалне сарадње и водећи корисници у смислу програма прекограничне и транснационалне сарадње, дужни су да обезбеде несметани приступ службеним просторијама и имовини, актима, пословним књигама, електронским подацима и информационим системима, као и доступност запослених.</p>
				<p>Државни органи и службе Владе у којима су образоване управљачка и оперативне структуре, као и други крајњи примаоци, примаоци, корисници у смислу програма прекограничне и транснационалне сарадње и водећи корисници у смислу програма прекограничне и транснационалне сарадње, дужни су да доставе копије документације, као и да пруже објашњења о свим питањима од значаја за вршење поступка ревизије. </p>
				<p class="bold">Обавезе ревизора и руководиоца Ревизорског тела</p>
				<p class="clan">Члан 9.</p>
				<p>Ревизор је дужан да послове ревизије врши у складу са међународно прихваћеним стандардима ревизије и упутствима Европске комисије.</p>
				<p>Ако ревизор у вршењу послова ревизије утврди да постоје основи сумње да је учињена противправна радња дужан је да без одлагања о томе обавести руководиоца Ревизорског тела. </p>
				<p>Руководилац Ревизорског тела дужан је да о учињеној противправној радњи без одлагања обавести националног службеника за одобравање и по потреби, друге надлежне државне органе.</p>
				<p>Ревизор је дужан да податке прибављене током ревизије чува као поверљиве. </p>
				<p>Ревизор је дужан да потпише изјаву о непристрасности, поверљивости и независности ревизора.</p>
				<p class="bold">Ступање на снагу</p>
				<p class="clan">Члан 10.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-10907/2015</p>
				<p class="auto-style2">У Београду, 14. октобра 2015. године</p>
				<p class="auto-style2"><span class="bold">Влада</span></p>
				<p class="auto-style2">Председник,</p>
				<p class="auto-style2"><span class="bold">Александар Вучић,</span> с.р.</p>
	</div>

