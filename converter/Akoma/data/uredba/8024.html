


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 101. став 4. Закона о запосленима у аутономним покрaјинама и јединицама локалне самоуправе („Службени гласник РС”, број 21/16), </p>
				<p>Влада доноси</p>
				<p class="odluka-zakon">&nbsp;УРЕДБУ</p>
				<p class="odluka-zakon">о спровођењу интерног и јавног конкурса за попуњавање радних места у аутономним покрајинама и јединицама локалне самоуправе</p>
				<p class="centar">"Службени гласник РС", број 95 од 30. новембра 
				2016.</p>
				<p class="centar">&nbsp; &nbsp;</p>
				<p class="clan">I. УВОДНЕ ОДРЕДБЕ</p>
				<p class="bold">Садржина уредбе</p>
				<p class="clan">Члан 1.</p>
				<p>Овом уредбом уређује се спровођење интерног и јавног конкурса за попуњавање извршилачких радних места службеника (у даљем тексту: запослени), јавног конкурса за попуњавање радних места службеника на положају, намештеника, као и за пријем приправника у органима аутономних покрајина, јединица локалне самоуправе и градских општина, као и радних места запослених у службама и организацијама које оснива надлежни орган аутономне покрајине, јединице локалне самоуправе и градске општине (у даљем тексту: органи, службе и организације) у смислу члана 1. Закона о запосленима у аутономним покрaјинама и јединицама локалне самоуправе (у даљем тексту: Закон).</p>
				<p class="bold">Употреба појмова</p>
				<p class="clan">Члан 2.</p>
				<p>Сви појмови који се користе у овој уредби у мушком граматичком роду обухватају мушки и женски род лица на која се односе.</p>
				<p class="bold">Попуњавање извршилачког радног места</p>
				<p class="clan">Члан 3.</p>
				<p>Пре попуњавања извршилачког радног места, руководилац органа или стручне службе или посебне организације у којој је систематизовано радно место (у даљем тексту: руководилац), доноси решење о попуњавању извршилачког радног места, које доставља унутрашњој организационој јединици у којој се обављају послови управљања људским ресурсима (у даљем тексту: Служба).</p>
				<p class="clan">II. ИНТЕРНИ КОНКУРС ЗА ПОПУНУ РАДНИХ МЕСТА</p>
				<p class="clan">Члан 4.</p>
				<p>Ради попуњавања извршилачког радног места спроводи се интерни конкурс, ако руководилац одлучи да радно место не попуни премештајем.</p>
				<p class="bold">Оглашавање интерног конкурса</p>
				<p class="clan">Члан 5.</p>
				<p>Интерни конкурс у органима, службама и организацијама оглашава Служба у року од осам дана од дана када је примила решење о попуњавању извршилачког радног места са свим подацима потребним за оглашавање.</p>
				<p class="bold">Начин оглашавања интерног конкурса</p>
				<p class="clan">Члан 6.</p>
				<p>Служба оглашава интерни конкурс на огласној табли у седишту аутономне покрајине, јединице локалне самоуправе и градске општине.</p>
				<p class="bold">Садржина огласа о интерном конкурсу</p>
				<p class="clan">Члан 7.</p>
				<p>У огласу о интерном конкурсу за попуњавање извршилачког радног места наводе се подаци о: органу, организацији или служби, условима за рад на радном месту, месту рада, стручној оспособљености, знањима и вештинама које се оцењују у изборном поступку и начину њихове провере, року у коме се подносе пријаве на интерни конкурс, имену и презимену лица задуженог за давање обавештења о интерном конкурсу, адреси на коју се подносе пријаве, датуму оглашавања, доказима који се прилажу уз пријаву, месту, дану и времену када ће се обавити провера стручне оспособљености, знања и вештина кандидата у изборном поступку.</p>
				<p>Ако се попуњава извршилачко радно место, код кога је као посебан услов предвиђено знање језика и писма националних мањина, у огласу се посебно наводи овај услов, као и евентуална писмена провера његове испуњености.</p>
				<p>Ако постоји потреба за запослењем припадника националних мањина који су недовољно заступљени међу запосленима, у огласу се посебно наводи да те националне мањине имају предност код избора у случају једнаке оцене квалификованих кандидата. </p>
				<p>Потреба за запошљавањем припадника одређене националне мањине произлази из односа броја запослених који су се изјаснили као припадници поједине националне мањине према подацима из регистра запослених у јавној управи у складу са законом и њихове заступљености у становништву на територији аутономне покрајине, јединице локалне самоуправе, односно градској општини, према резултатима последњег пописа становништва, под условом да се о својој националној припадности изјаснило 30% запослених у аутономној покрајини, јединици локалне самоуправе, односно градској општини.</p>
				<p class="bold">Рок за подношење пријава</p>
				<p class="clan">Члан 8.</p>
				<p>Рок за подношење пријава је осам дана од дана када је интерни конкурс оглашен.</p>
				<p class="bold">Конкурсна комисија</p>
				<p class="clan">Члан 9.</p>
				<p>Kонкурсна комисија именује се пре него што се огласи интерни конкурс.</p>
				<p class="clan">Члан 10.</p>
				<p>На поступак спровођења интерног конкурса примењују се одредбе ове уредбе, којима је уређен изборни поступак за спровођење јавног конкурса.</p>
				<p class="clan">III. ЈАВНИ KОНKУРС</p>
				<p class="bold">Kад се спроводи јавни конкурс</p>
				<p class="clan">Члан 11.</p>
				<p>Јавни конкурс се спроводи ако извршилачко радно место није попуњено премештајем, интерним конкурсом или преузимањем службеника од другог послодавца из члана 4. Закона, односно из државног органа.</p>
				<p>Јавни конкурс се спроводи ради попуњавања радних места службеника и намештеника, као и за пријем приправника.</p>
				<p>Јавни конкурс се спроводи и за попуњавање положаја.</p>
				<p class="bold">Kо оглашава јавни конкурс</p>
				<p class="clan">Члан 12.</p>
				<p>Јавни конкурс за попуњавање извршилачког радног места службеника и намештеника, као и за пријем приправника, оглашава орган аутономне покрајине, јединице локалне самоуправе и градске општине, у којој се попуњава радно место.</p>
				<p>Јавни конкурс за попуњавање положаја оглашава покрајински орган надлежан за постављење на положај, односно Веће. </p>
				<p class="bold">Садржина огласа о јавном конкурсу</p>
				<p class="clan">Члан 13.</p>
				<p>Оглас о јавном конкурсу садржи податке о: радном месту преузете из Правилника и условима за запослење на радном месту као и стручној оспособљености, знањима и вештинама које се оцењују у изборном поступку и начину њихове провере, року у коме се подносе пријаве на јавни конкурс, телефон и име особе задужене за давање додатних обавештења о јавном конкурсу, адреси на коју се пријаве подносе као и податке о доказима који се подносе и прибављају уз пријаву.</p>
				<p>Поред тога, у огласу о јавном конкурсу за попуњавање радног места наводи се да је пробни рад обавезан за оне који раније нису заснивали радни однос у органима аутономне покрајине, јединици локалне самоуправе, градској општини или државном органу, у огласу о јавном конкурсу за попуњавање положаја наводи се колико траје рад на положају, а у огласу о јавном конкурсу за пријем приправника наводи се да се радни однос заснива на одређено време и његово трајање.</p>
				<p>Оглас о јавном конкурсу такође садржи податке прописане за оглас из члана 7. ст. 2. и 3. ове уредбе.</p>
				<p class="bold">Докази који се прилажу уз пријаву на јавни конкурс </p>
				<p class="clan">Члан 14. </p>
				<p>Уз пријаву на јавни конкурс учесник јавног конкурса прилаже доказе о одговарајућој стручној спреми, доказе о радном искуству и другe доказe о испуњавању прописаних услова за рад на радном месту које се попуњава, као и контакт телефон, а по могућности и интернет адресу. </p>
				<p class="bold">Коме се подносе пријаве на јавни конкурс</p>
				<p class="clan">Члан 15.</p>
				<p>Пријава на јавни конкурс за попуњавање положаја, извршилачког радног места службеника, као и за радно место приправника и намештеника подноси се конкурсној комисији преко органа аутономне покрајине, јединице локалне самоуправе и градске општине у коjoj се попуњава радно место.</p>
				<p class="bold">Kандидати међу којима се спроводи изборни поступак </p>
				<p class="clan">Члан 16.</p>
				<p>По истеку рока за подношење пријава на јавни конкурс, конкурсна комисија прегледа све приспеле пријаве и поднете доказе и саставља списак кандидата међу којима се спроводи изборни поступак.</p>
				<p>Изборни поступак спроводи се само међу оним кандидатима који испуњавају оглашене услове за рад на радном месту које се попуњава. </p>
				<p>Списак кандидата међу којима се спроводи изборни поступак потписују сви чланови конкурсне комисије. </p>
				<p class="bold">Обавештавање кандидата о спровођењу изборног поступка</p>
				<p class="clan">Члан 17.</p>
				<p>Kандидатима међу којима се спроводи изборни поступак за попуњавање радног места доставља се писмено обавештење о томе кад отпочиње изборни поступак.</p>
				<p> Кандидати се обавештавају и путем интернет адресе, ако је дата, као и телефонским путем.</p>
				<p>Ако се изборни поступак спроводи у више делова, кандидати се на почетку сваког дела обавештавају о томе кад почиње наредни део изборног поступка.</p>
				<p>Kандидат који се не одазове позиву да учествује у једном делу изборног поступка, не позива се да учествује у наредном делу изборног поступка. </p>
				<p class="bold">Условљеност изборног поступка садржином огласа</p>
				<p class="clan">Члан 18.</p>
				<p>У изборном поступку конкурсна комисија може да оцењује само оне стручне оспособљености, знања и вештине кандидата које су наведене у огласу о конкурсу и на начин који је наведен у огласу о конкурсу. </p>
				<p>У изборном поступку за пријем приправника не може да се проверава стручна оспособљеност. </p>
				<p>Изборни поступак може да се спроведе у више делова, писменом провером, усменим разговором или на други одговарајући начин. </p>
				<p>Ако се у изборном поступку спроводи писмена провера, приликом те провере кандидати се обавештавају о месту, дану и времену када ће се обавити усмени разговор са кандидатима. </p>
				<p class="bold">Каква знања и вештине могу да се вреднују</p>
				<p class="clan">Члан 19. </p>
				<p>Стручне оспособљености вреднују се тако што се проверавају способности кандидата за успешан рад на радном месту.</p>
				<p>Знање се вреднује тако што се проверава познавање области из делокруга органа и стручно знање из области рада на радном месту.</p>
				<p>Вештине кандидата вреднују се тако што се проверавају аналитичко резоновање и логичко закључивање, вештина комуникације, организационе способности, вештина руковођења, вештина рада на рачунару. </p>
				<p class="bold">Састављање задатака</p>
				<p class="clan">Члан 20.</p>
				<p>Стручна оспособљеност, знања и вештине кандидата могу најпре писмено да се провере. </p>
				<p>Конкурсна комисија у случају из става 1. овог члана, саставља три различита задатка најраније 24 сата пре почетка писмене провере.</p>
				<p>Ако организациони облик нема одговарајуће стручњаке за област из које се писмено проверавају оспособљеност, знање и вештине, састављање задатка може да се повери стручњацима изван органа или одговарајућој организацији.</p>
				<p>Сваки задатак се израђује у онолико примерака колико има кандидата и чува у одвојеним запечаћеним ковертама. </p>
				<p class="bold">Бирање задатка и утврђивање резултата</p>
				<p class="clan">Члан 21.</p>
				<p>Пред почетак писмене провере, један од кандидата жребом бира задатак који решавају сви кандидати.</p>
				<p>Задатак се не може решавати дуже од два сата.</p>
				<p>При решавању задатка кандидати могу да користе једино текстове закона и других прописа, ако је задатак везан за њихову примену. </p>
				<p>Писмени рад кандидата вреднује сваки члан конкурсне комисије оценом „не задовољава”, „делимично задовољава” и „задовољава”, према критеријумима које конкурсна комисија унапред одређује најкасније 24 часа пре писмене провере.</p>
				<p>У наредном делу изборног поступка могу да учествују само кандидати које су сви чланови конкурсне комисије вредновали оценом „делимично задовољава” или „задовољава”. </p>
				<p class="bold">Усмени разговор с кандидатима</p>
				<p class="clan">Члан 22.</p>
				<p>На разговор се позивају само кандидати који су у претходном делу изборног поступка стекли право да учествују на разговору.</p>
				<p>Ако писмене провере није ни било, конкурсна комисија обавља усмени разговор са свим кандидатима међу којима се спроводи изборни поступак. </p>
				<p>Kандидати с којима се обавља усмени разговор оцењују се према критеријумима за избор које је утврдила конкурсна комисија.</p>
				<p>Сваки члан конкурсне комисије вреднује оценама од 1 до 3 одговоре кандидата на питања која су му постављена, према критеријумима које конкурсна комисија унапред одређује.</p>
				<p>Оценом 3 вреднује се кандидат који у потпуности испуњава стручне оспособљености, знања и вештину комуникације који су потребни за избор на радно место (у даљем тексту: захтеви за избор на радно место), оценом 2 вреднује се кандидат који делимично испуњава захтеве за избор на радно место, а оценом 1 вреднује се кандидат који не испуњава захтеве за избор на радно место.</p>
				<p>Резултат кандидата добија се тако што се израчунава просечна вредност оцена којима је кандидат вреднован. Просечна вредност оцена рачуна се само оном кандидату којег је сваки члан конкурсне комисије вредновао оценом од 2 или 3.</p>
				<p class="bold">Сачињавање листе за избор</p>
				<p class="clan">Члан 23.</p>
				<p>После усменог разговора с кандидатима, конкурсна комисија по окончаном изборном поступку у року од 15 дана сачињава листу за избор. </p>
				<p>На листу за избор увршћују се највише три кандидата која су с најбољим резултатом испунила мерила прописана за избор. </p>
				<p>Ако се конкурс спроводи за више извршилаца на једном радном месту, конкурсна комисија доставља листу за избор из става 1. овог члана за сваког извршиоца.</p>
				<p>Ако више кандидата има једнак резултат, предност да буду увршћени на листу за избор имају они с бољим резултатом на писменој провери знања и стручних оспособљености (прво допунско мерило), а ако ни после тога конкурсна комисија не одреди сва три кандидата, предност имају они с бољим резултатом на провери вештина (друго допунско мерило).</p>
				<p>Ако ни после тога не могу да се одреде сва три кандидата с најбољим резултатом, конкурсна комисија поново разговара с кандидатима који су после примене првог или другог допунског мерила задржали изгледе да буду увршћени међу прва три кандидата, све док не одреди оне међу њима чији резултати највише одговарају захтевима радног места.</p>
				<p>Када се ради о припадницима националних мањина које су недовољно заступљене међу запосленима, предност код избора приликом сачињавања листе за избор има првопредложени кандидат са те листе. </p>
				<p class="bold">Достављање листе за избор</p>
				<p class="clan">Члан 24. </p>
				<p>Конкурсна комисија листу за избор из члана 23. ове уредбе са записницима о предузетим радњама у току изборног поступка и који садржи све податке о резултатима које су кандидати постигли у изборном поступку, доставља службенику на положају, који руководи органом аутономне покрајине односно начелнику управе. </p>
				<p>Пре избора кандидата, службеник на положају може да обави усмени разговор са кандидатом са листе. </p>
				<p class="bold">Неуспех јавног конкурса</p>
				<p class="clan">Члан 25.</p>
				<p>Ако није било пријава на јавном конкурсу или ниједан кандидат није испунио услове јавног конкурса, односно није доставио све потребне доказе или су пријаве неблаговремене, недопуштене и неразумљиве, председник конкурсне комисије о томе саставља извештај и доставља га службенику на положају који руководи органом аутономне покрајине односно начелнику управе у року од пет дана од дана затварања јавног конкурса. </p>
				<p>Ако конкурсна комисија утврди да ни један од пријављених кандидата није учествовао у изборном поступку или да након спроведеног изборног поступка ниједан од кандидата, који су учествовали у изборном поступку, није испунио мерила прописана за избор, председник конкурсне комисије о томе саставља извештај и у року од осам дана од дана завршетка изборног поступка и доставља га органу надлежном за постављење службеника на положају. </p>
				<p>Службеник на положају у органу аутономне покрајине односно начелник управе, доноси решење о неуспеху јавног конкурса које доставља свим кандидатима за које је конкурсна комисија утврдила да нису учествовали у изборном поступку и кандидатима који су учествовали у изборном поступку али нису испунили мерила прописана за избор и ако орган надлежан за постављење на положај, не донесе одлуку о избору кандидата у року од 15 дана од пријема листе за избор. </p>
				<p>Када орган за постављење није извршио избор кандидата у року из става 3. овог члана образложење за ову одлуку се објављује на званичној интернет презентацији аутономне покрајине, јединице локалне самоуправе и градске општине.</p>
				<p class="bold">Рад конкурсне комисије</p>
				<p class="clan">Члан 26.</p>
				<p>Kонкурсна комисија одлуке доноси већином гласова, при чему глас председника конкурсне комисије има исту снагу као и члана конкурсне комисије. </p>
				<p>Чланови конкурсне комисије бирају већином гласова председника конкурсне комисије. </p>
				<p>Kонкурсна комисија води записник о свом раду, који потписује председник конкурсне комисије. </p>
				<p>Чланови конкурсне комисије дужни су да чувају податке до којих су дошли током спровођења поступка.</p>
				<p class="bold">Обављање послова за конкурсну комисију</p>
				<p class="clan">Члан 27.</p>
				<p>Све стручне и административне послове за конкурсну комисију обавља Служба.</p>
				<p class="clan">IV. ЗАВРШНА ОДРЕДБА</p>
				<p class="clan">Члан 28.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-11160/2016</p>
				<p class="potpis">У Београду, 29. новембра 2016. године</p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Александар Вучић, </span>с.р.</p>
	</div>

