


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 104. стaв 8. Закона о основама система образовања и васпитања („Службени гласник РС”, број 88/17) и члана 42. став 1. Закона о Влади („Службени гласник РС”, бр. 55/05, 71/05 − исправка, 101/07, 65/08, 16/11, 68/12 − УС, 72/12, 7/14 − УС и 44/14), </p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о критеријумима за доношење акта о мрежи јавних средњих школа</p>
			<p class="centar">"Службени гласник РС", број 21 од 19. марта 2018.</p>
			<p class="clan">Члан 1.</p>
			<p class="Basic-Paragraph">Овом уредбом утврђују се критеријуми за доношење акта о мрежи јавних средњих школа на територији Републике Србије.</p>
			<p class="clan">Члан 2.</p>
			<p class="Basic-Paragraph">Број и просторни распоред јавних средњих школа, чији је оснивач Република Србија, аутономна покрајина и јединица локалне самоуправе, према врсти и структури, планира се актом о мрежи јавних средњих школа.</p>
			<p class="Basic-Paragraph">Акт из става 1. овог члана доноси Влада на основу следећих критеријума:</p>
			<p class="Basic-Paragraph">1) економски − уважавајући привредне и развојне специфичности подручја на основу утврђених и планираних потреба за образовањем и запошљавањем;</p>
			<p class="Basic-Paragraph">2) једнаког права на образовање и васпитање свих ученика без дискриминације и сегрегације, у демократски уређеној и социјално одговорној јавној средњој школи у којој је осигурано пуно поштовање права на образовање и васпитање; </p>
			<p class="Basic-Paragraph">3) доступности средњошколског образовања и васпитања свим ученицима;</p>
			<p class="Basic-Paragraph">4) организациони − у једној школској згради дозвољен је, по правилу, рад једне јавне средње школе;</p>
			<p class="Basic-Paragraph">5) статусни − јавна средња школа постоји као установа ако има по правилу минимум 200 ученика (12 одељења), а да при томе на удаљености мањој од 20 km (не важи за јединицу локалне самоуправе која има статус града) не постоји друга јавна средња школа са истим подручјем рада/образовним профилом или истим смером у гимназији;</p>
			<p class="Basic-Paragraph">6) демографски − пројекција популације ученика, тренда природног прираштаја деце и миграционих кретања у јединици локалне самоуправе на период од десет година; </p>
			<p class="Basic-Paragraph">7) географски − величина насеља, међусобна удаљеност и саобраћајна повезаност насељених места, као и специфичност брдско-планинских и пограничних подручја;</p>
			<p class="Basic-Paragraph">8) културолошки − уважавајући специфичности региона и локалне традиције, школе са ретким образовним профилима, уметничке школе, национално мешовита подручја и подручја насељена националним мањинама;</p>
			<p class="Basic-Paragraph">9) оптимизација – усклађивање величине школског простора и броја ученика, као и трошкова одржавања са ценом услуга и важећим нормативима.</p>
			<p class="clan">Члан 3.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”. </p>
			<p class="potpis">05 број 110-2072/2018</p>
			<p class="potpis">У Београду, 16. марта 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

