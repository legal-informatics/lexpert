

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 8. Закона о буџету Републике Србије за 2019. годину („Службени гласник РС”, број 95/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о распореду и коришћењу средстава за субвенционисање заштићених природних добара од националног интереса у 2019. години</p>
			<p class="centar">"Службени гласник РС", број 8 од 8. фебруара 2019.</p>
			<p class="clan">Члан 1.</p>
			<p class="Basic-Paragraph">Овом уредбом утврђују се распоред, услови и начин коришћења средстава за субвенционисање заштићених природних добара од националног интереса (у даљем тексту: субвенције) која су одређена Законом о буџету Републике Србије за 2019. годину на Разделу 25 – Министарство заштите животне средине (у даљем тексту: Министарство), Глава 25.0 – Министарство заштите животне средине, Програм 0405 – Заштита природе  и климатске промене, Функција 560 – Заштита животне средине некласификована на другом месту, Програмска активност 0002 – Подстицаји за програме управљања заштићеним природним добрима од националног интереса, Економска класификација 451 – Субвенције јавним нефинансијским предузећима и организацијама у укупном износу од 230.000.000,00 динара.</p>
			<p class="clan">Члан 2.</p>
			<p class="Basic-Paragraph">Субвенције у укупном износу од 230.000.000,00 динара, односе се на финансирање радова и других трошкова, укључујући зараде запослених код управљача на пословима дефинисаним Законом о заштити природе („Службени гласник РСˮ, бр. 36/09, 88/10, 91/10 – исправка, 14/16 и 95/18 – др. закон) и овом уредбом, као и вредност употребљених сопствених ресурса и добара, за период од 1. јануара до 31. децембра 2019. године и распоређују се за следеће намене:</p>
			<p class="Basic-Paragraph">1) чување, одржавање и презентација заштићених подручја (зараде и накнаде за рад чувара и стручног особља које у складу са законом обавља послове управљања заштићеним подручјем, материјални трошкови рада, опремање и обука чуварске и стручне службе, изградња објеката за потребе чувања и противпожарне заштите, обележавање, одржавање чистоће и уредности простора и објеката, медијско приказивање вредности заштићених подручја, израда видео и аудио материјала,  штампање научних, стручних и популарних књига, плаката, каталога и других промотивних материјала, успостављање и одржавање електронских евиденција/база података, израда управљачких докумената, сарадња са корисницима заштићених подручја, институцијама и државним органима и службама, развој образовне, научне и културне функције, а посебно организовања образовних и истраживачких кампова, школа у природи, стручних, научних и културних скупова и друго); </p>
			<p class="Basic-Paragraph">2) управљање посетиоцима (зараде и накнаде за рад запослених који у складу са законом обављају послове управљања посетиоцима, изградња, опремање и одржавање објеката и уређење простора улазних станица, визиторских центара, инфо пунктова и туристичких кампова, набавка катамарана и других средстава за превоз посетилаца, штампање летака, брошура, карата, водича и осталог материјала намењеног посетиоцима и друго);</p>
			<p class="Basic-Paragraph">3) регулисање имовинско-правних односа (откуп, закуп или замена земљишта и других непокретности);</p>
			<p class="Basic-Paragraph">4) праћење и унапређење стања заштићених подручја (зараде и накнаде за рад запослених који у складу са законом обављају послове праћења и унапређења стања заштићених подручја, израда и спровођење пројeката мониторинга и истраживања природних вредности, реинтродукција, реколонизација, санација, рекултивација и друге активности на техничкој и биолошкој заштити, укључујући заснивање и рад хранилишта, објеката и опреме за размножавање, узгој и збрињавање аутохтоних врста дивљих животиња, антиерозиона заштита, регулисање водног режима и друго); </p>
			<p class="Basic-Paragraph">5) уређење простора и одрживо коришћење природних ресурса (зараде и накнаде за рад запослених који у складу са законом обављају послове уређења простора и одрживог коришћења природних ресурса, израда и спровођење програма, планова и пројеката уређења простора, развој сеоског и еко туризма, органске пољопривреде, коришћење обновљивих извора енергије, очување и унапређење културног наслеђа и агробиодиверзитета, а посебно уређење и  изградња  приступних и интерних саобраћајница и паркинга, шетних, бициклистичких и других стаза, видиковаца, осматрачница, одморишта, обнављање објеката народног градитељства, уређење обала река, извора и других водних објеката, водоснабдевање и евакуација и пречишћавање отпадних вода, изградња објеката и уређење простора за заснивање и одржавање популација старих раса и сорти домаћих животиња и биљних култура, као и пејзажно уређење односно уређење парк шума, паркова, дрвореда  и зелених површина и друго); </p>
			<p class="Basic-Paragraph">6) за зараде запослених у Јавном предузећу „Национални парк Шар планинаˮ.</p>
			<p class="clan">Члан 3.</p>
			<p class="Basic-Paragraph">Право на коришћење субвенција имају управљачи националних паркова и заштићених подручја проглашених актом Владе (у даљем тексту: управљачи).</p>
			<p class="Basic-Paragraph">Субвенције се додељују управљачима на основу програма управљања заштићеног подручја за 2019. годину на који је Министарство дало сагласност у складу са законом.</p>
			<p class="Basic-Paragraph">Изузетно од става 2. овог члана, субвенције се додељују Јавном предузећу „Национални парк Шар планинаˮ на основу захтева за помоћ услед поремећаја у пословању предузећа.</p>
			<p class="Basic-Paragraph">Учешће субвенција у предрачунској вредности средстава потребних за реализацију програма управљања из става 2. овог члана може износити до 80%, за намене из члана 2. тач. 1), 2), 4) и 5) ове уредбе и до 100%, за намене из члана 2. тач. 3) и 6) ове уредбе.</p>
			<p class="clan">Члан 4.</p>
			<p class="Basic-Paragraph">Додела субвенција врши се по захтеву за доделу средстава субвенција за заштићена природна добра од националног интереса, које управљачи подносе, најкасније у року од 20 дана од дана ступања на снагу ове уредбе, а на основу обавештења Министарства. </p>
			<p class="Basic-Paragraph">Изузетно од става 1. овог члана додела субвенција за Јавно предузеће „Национални парк Шар планинаˮ врши се по посебном захтеву предузећа.</p>
			<p class="Basic-Paragraph">Управљачи заштићених подручја проглашених у 2019. години могу поднети захтев за доделу средстава субвенција до 31. октобра 2019. године.</p>
			<p class="Basic-Paragraph">Субвенције које се не доделе у поступку из ст. 1–3. овог члана, могу се доделити управљачима по други пут, по захтеву који подносе на основу обавештења Министарства.</p>
			<p class="clan">Члан 5.</p>
			<p class="Basic-Paragraph">Критеријуми за доделу средстава субвенција су: </p>
			<p class="Basic-Paragraph">1) величина заштићеног подручја; </p>
			<p class="Basic-Paragraph">2) врста заштићеног подручја;</p>
			<p class="Basic-Paragraph">3) изложеност заштићеног подручја утицајима људи кроз становање, посету и обављање привредних активности;</p>
			<p class="Basic-Paragraph">4) степен ризика од оштећивања и уништавања заштићеног подручја;</p>
			<p class="Basic-Paragraph">5) постигнути резултати у досадашњем вршењу послова чувања и одржавања, спровођења мера заштите; </p>
			<p class="Basic-Paragraph">6) оспособљеност заштићеног подручја за образовну, научну, рекреативну и општекултурну функцију;</p>
			<p class="Basic-Paragraph">7) допринос планираних послова спровођењу програма заштите природе и животне средине и одрживом социо-економском развоју;</p>
			<p class="Basic-Paragraph">8) обим учешћа средстава које управљач обезбеди обављањем делатности и наплатом накнада за коришћење заштићеног подручја;</p>
			<p class="Basic-Paragraph">9) могућност управљача да обезбеди средства из других извора у складу са законом;</p>
			<p class="Basic-Paragraph">10) благовременост и квалитет израде прописаних управљачких докумената;</p>
			<p class="Basic-Paragraph">11) потреба подршке новоустановљеним заштићеним подручјима у конституисању управљачких инструмената и успостављању кључних обележја и функција заштитног статуса.</p>
			<p class="Basic-Paragraph">Вредновање критеријума, испуњеност услова за доделу и предлог износа субвенција, утврђује комисија за доделу субвенција у заштићеним подручјима, коју образује министар надлежан за послове заштите животне средине.</p>
			<p class="clan">Члан 6.</p>
			<p class="Basic-Paragraph">Међусобна права и обавезе у вези са коришћењем субвенција уређују се уговором који закључују Министарство и управљач.</p>
			<p class="clan">Члан 7.</p>
			<p class="Basic-Paragraph">Ова уредба ступа на снагу наредног дана од данa објављивања у „Службеном гласнику Републике Србије”.</p>
			<p class="potpis">05 број 110-1040/2019</p>
			<p class="potpis">У Београду, 7. фебруара 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

