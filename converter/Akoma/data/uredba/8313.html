


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 9. став 5. и члана 34. став 4. Закона о робним резервама („Службени гласник РС”, бр. 104/13 и 145/14 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
			<p class="Basic-Paragraph">Влада доноси </p>
			<p class="odluka-zakon">УРЕДБУ</p>
			<p class="odluka-zakon">о условима давања на зајам и у закуп појединих врста роба из робних резерви и условима за издавање у закуп непокретности </p>
			<p class="centar">"Службени гласник РС", број 31 од 27. априла 2018.</p>
			<p class="clan">I. УВОДНА ОДРЕДБА</p>
			<p class="clan">Члан 1.</p>
			<p class="Basic-Paragraph">Овом уредбом утврђују се услови под којима Републичка дирекција за робне резерве (у даљем тексту: Дирекција), може давати на зајам и у закуп робе из републичких робних резерви (у даљем тексту: роба) и услови за издавање у закуп непокретности.</p>
			<p class="clan">II. УСЛОВИ ДАВАЊА РОБЕ НА ЗАЈАМ </p>
			<p class="clan">Члан 2.</p>
			<p class="Basic-Paragraph">Роба се може давати на зајам заинтересованим лицима, осим физичким лицима (у даљем тексту: зајмопримац), ради обнављања робних резерви и смањења трошкова складиштења, уз сагласност министарства надлежног за послове трговине (у даљем тексту: надзорно министарство). </p>
			<p class="Basic-Paragraph">Дирекција је у обавези да писаним путем извести надзорно министарство о смањеним трошковима складиштења за робу која се даје на зајам.</p>
			<p class="Basic-Paragraph">Уколико има више заинтересованих лица приоритет имају примарни произвођачи, лица која као средство обезбеђења понуде банкарску гаранцију и лица чији је пословни приход за претходну годину у висини траженог зајма.</p>
			<p class="Basic-Paragraph">Робне резерве се могу приоритетно дати на зајам министарству надлежном за унутрашње послове, за послове одбране и Војсци Србије, ради обезбеђења основних животних потреба и несметаног функционисања система одбране у условима могућих поремећаја у систему снабдевања.</p>
			<p class="clan">Члан 3.</p>
			<p class="Basic-Paragraph">Роба се може давати на зајам под условом да:</p>
			<p class="Basic-Paragraph">1) је давање робе на зајам предвиђено годишњим програмом Дирекције;</p>
			<p class="Basic-Paragraph">2) зајмопримац није у судском спору са Дирекцијом; </p>
			<p class="Basic-Paragraph">3) зајмопримац нема неизмирених доспелих обавеза према Дирекцији.</p>
			<p class="Basic-Paragraph">Изузетно роба се може дати на зајам министарству надлежном за унутрашње послове, без испуњавања услова дефинисаних ставом 1. овог члана, ради обезбеђења основних животних потреба у случају немогућности нормалног снабдевања, уз претходну сагласност надзорног министарства.</p>
			<p class="clan">Члан 4.</p>
			<p class="Basic-Paragraph">Дирекција и зајмопримац закључују уговор о зајму којим се утврђује нарочито:</p>
			<p class="Basic-Paragraph">1) врста и количина робе која се даје на зајам;</p>
			<p class="Basic-Paragraph">2) тржишна вредност робе на дан закључења уговора;</p>
			<p class="Basic-Paragraph">3) рок враћања позајмљене робе;</p>
			<p class="Basic-Paragraph">4) висина, обрачун и начин плаћања камате на вредност позајмљене робе; </p>
			<p class="Basic-Paragraph">5) средства обезбеђења враћања позајмљене робе и плаћања уговорене камате.</p>
			<p class="Basic-Paragraph">Тржишна вредност робе утврђује се на основу извештаја са робних берзи, на основу кретања купопродајних цена на тржишту робе која се даје на зајам и на основу прописаних цена.</p>
			<p class="clan">Члан 5.</p>
			<p class="Basic-Paragraph">Зајмопримац враћа Дирекцији робу исте врсте, количине и квалитета. </p>
			<p class="Basic-Paragraph">Уколико зајмопримац није у могућности да врати робу исте врсте, количине и квалитета, Дирекција може прихватити да зајмопримац врати другу врсту робе којом послују републичке робне резерве, у паритету који ће се утврдити на дан испоруке према тржишним ценама из члана 4. став 2. ове уредбе.</p>
			<p class="clan">Члан 6.</p>
			<p class="Basic-Paragraph">Роба се може давати на зајам са роком враћања до годину дана, с тим да на образложени захтев зајмопримца, који се мора упутити најкасније 30 дана пре истека рока за враћање позајмице, Дирекција може продужити рок враћања робе још једанпут најдуже до годину дана, уз сагласност надзорног министарства.</p>
			<p class="Basic-Paragraph">Изузетно од одредбе става 1. овог члана, уколико је зајмопримац државни орган, јединица локалне самоуправе, јавно предузеће или друго правно лице са већинским државним капиталом или са јавним овлашћењима, може се одобрити и дужи рок враћања робе дате на зајам, уз сагласност надзорног министарства.</p>
			<p class="clan">Члан 7.</p>
			<p class="Basic-Paragraph">На вредност позајмљене робе плаћа се камата у висини есконтне стопе Народне банке Србије.</p>
			<p class="Basic-Paragraph">Камата се обрачунава месечно, а плаћа у року од осам дана од дана настанка обавезе.</p>
			<p class="Basic-Paragraph">Обавеза по основу камате може се измирити и робом којом послују робне резерве, у висини обрачунате камате.</p>
			<p class="Basic-Paragraph">Основица за обрачун камате јесте тржишна вредност робе из члана 4. став 2. ове уредбе, на дан обрачуна обавезе.</p>
			<p class="Basic-Paragraph">Изузетно од одредбе става 1. овог члана, роба којој истиче рок употребе може се давати на зајам и без камате, а роба која се даје на зајам министарству надлежном за унутрашње послове, за послове одбране и Војсци Србије, даје се без камате.</p>
			<p class="clan">Члан 8.</p>
			<p class="Basic-Paragraph">Зајмопримац ће Дирекцији, пре преузимања робе, предати 12 сопствених регистрованих меница ради уредног измирења камате и једно од следећих средстава обезбеђења враћања робе дате на зајам и обезбеђења уредног плаћања уговорене камате у роковима утврђеним овом уредбом, и то:</p>
			<p class="Basic-Paragraph">1) банкарску гаранцију, по моделу Дирекције, са клаузулом „на први позив” и „без приговора”, издату од банке чији је бонитет утврдила Народна банка Србије;</p>
			<p class="Basic-Paragraph">2) доказ о упису хипотеке првог реда у јавне књиге на непокретној имовини зајмопримца у корист Дирекције, у висини двоструке тржишне вредности робе и износа камате до доспећа враћања робе.</p>
			<p class="Basic-Paragraph">Изузетно од одредаба става 1. овог члана уколико је зајмопримац јединица локалне самоуправе, јавно предузеће или друго правно лице са већинским државним капиталом или са јавним овлашћењима, Дирекцији доставља 14 сопствених регистрованих меница, као средство обезбеђења враћања робе дате на зајам и уредног измирења уговорених камата. </p>
			<p class="Basic-Paragraph">Уколико је зајмопримац државни орган, не доставља средства обезбеђења.</p>
			<p class="clan">III. УСЛОВИ ДАВАЊА РОБЕ У ЗАКУП </p>
			<p class="clan">Члан 9.</p>
			<p class="Basic-Paragraph">Дирекција може давати у закуп, ради коришћења одређене робе из републичких робних резерви које служе за потребе железничке инфраструктуре и железничког превоза, поште, телекомуникација, енергетике, здравства, водопривреде, електронских медија и штампарску делатност (у даљем тексту: наменска опрема), а која представља средство за рад јавних предузећа и установа у наведеним областима, уз сагласност надзорног министарства.</p>
			<p class="Basic-Paragraph">Изузетно Дирекција може дати робу из става 1. овог члана из робних резерви министарству надлежном за послове одбране ради несметаног функционисања система одбране и у случају ванредних ситуација, без плаћања надокнаде уз услов њиховог текућег и инвестиционог одржавања.</p>
			<p class="Basic-Paragraph">Републичке робне резерве не могу бити предмет залоге нити обезбеђења потраживања трећих лица према закупцу, као ни предмет било какве употребе, промене намене или убирања плодова без сагласности Дирекције.</p>
			<p class="clan">Члан 10.</p>
			<p class="Basic-Paragraph">Наменска опрема може се давати у закуп ради коришћења под условом да корисник закупа:</p>
			<p class="Basic-Paragraph">1) врши текуће и инвестиционо одржавање предметне опреме;</p>
			<p class="Basic-Paragraph">2) плаћа закупнину за време коришћења опреме.</p>
			<p class="Basic-Paragraph">Закупнина из става 1. тачка 2) овог члана обрачунава се на основу тржишне вредности наменске опреме у години за коју се обрачунава закуп.</p>
			<p class="Basic-Paragraph">Тржишна вредност опреме утврђује се на основу набавне цене уз примену прописане годишње стопе амортизације предметне опреме и коефицијента раста цена на мало.</p>
			<p class="clan">Члан 11.</p>
			<p class="Basic-Paragraph">Наменска опрема може се давати на коришћење на рок до годину дана, с тим што се тај рок на писани захтев закупца може продужавати, уз сагласност надзорног министарства.</p>
			<p class="Basic-Paragraph">Изузетно од става 1. овог члана, наменска опрема која се уграђује у објекте или производне линије (мостови, агрегати, трансформатори и др.) може се одобравати и за дужи рок коришћења, с тим што се сваке године утврђује тржишна вредност из члана 10. став 3. ове уредбе, која служи као основа за обрачун закупнине.</p>
			<p class="Basic-Paragraph">Демонтажу уграђене наменске опреме врши овлашћено привредно друштво или предузетник, по налогу Дирекције. </p>
			<p class="clan">Члан 12.</p>
			<p class="Basic-Paragraph">По престанку коришћења закупа наменске опреме корисник је дужан да ту опрему врати у технички-технолошко исправном стању, утврђеном од стране овлашћеног привредног друштва или предузетника и потврђеног документом о исправности опреме, у складиште које одреди Дирекција или плати по тржишној вредности из члана 10. став 3. ове уредбе, уз претходно одобрење Дирекције.</p>
			<p class="clan">Члан 13.</p>
			<p class="Basic-Paragraph">Дирекција и закупац наменске опреме уговором уређују врсту опреме, период коришћења, закупнину за време коришћења, начин преузимања, коришћења и враћања опреме и начин и рок плаћања закупнине, као и обавезе о одржавању закупљене опреме.</p>
			<p class="Basic-Paragraph">Уговором из става 1. овог члана утврдиће се обавеза корисника да у случају рата и других ванредних прилика наменску опрему дату на коришћење врати и пре истека уговореног рока и то одмах по пријему захтева Дирекције.</p>
			<p class="clan">Члан 14.</p>
			<p class="Basic-Paragraph">Закупац ће Дирекцији, пре преузимања наменске опреме, предати 12 сопствених регистрованих меница ради уредног измирења закупнине и једно од следећих средстава обезбеђења уредног враћања наменске опреме дате у закуп и обезбеђења уредног измирења закупнине у роковима утврђеним овом уредбом, и то:</p>
			<p class="Basic-Paragraph">1) банкарску гаранцију по моделу Дирекције са клаузулом „на први позив” и „без приговора”, издату од банке чији је бонитет утврдила Народна банка Србије или </p>
			<p class="Basic-Paragraph">2) доказ о упису хипотеке првог реда на непокретној имовини закупца у корист Дирекције, у висини двоструке тржишне вредности наменске опреме у години за коју се обрачунава закуп и износа закупнине до доспећа враћања наменске опреме.</p>
			<p class="Basic-Paragraph">Изузетно, од одредаба става 1. овог члана, Дирекција може, за наменску опрему чији технолошки рокови обнављања доспевају или ако се ради о здравственим установама или јавним предузећима или другом правном лицу са већинским државним капиталом или са јавним овлашћењима, прихватити 14 сопствених регистрованих меница као средство обезбеђења враћања наменске опреме и уредног измирења закупнине. </p>
			<p class="Basic-Paragraph">Уколико је закупац државни орган, не доставља средства обезбеђења.</p>
			<p class="clan">IV. УСЛОВИ ИЗДАВАЊА У ЗАКУП НЕПОКРЕТНОСТИ</p>
			<p class="clan">Члан 15.</p>
			<p class="Basic-Paragraph">Непокретности које користи Дирекција, а које нису у потпуности искоришћене за складиштење робних резерви, могу се дати у закуп на одређено време, у складу са условима и процедуром уређеном прописом на основу кога се ствари у јавној својини дају у закуп.</p>
			<p class="Basic-Paragraph">Давање у закуп врши се путем јавног огласа, односно јавног надметања, даваоцу најповољније понуде.</p>
			<p class="Basic-Paragraph">Средства остварена од закупа непокретности приход су буџета Републике Србије.</p>
			<p class="clan">V. ПРЕЛАЗНЕ И ЗАВРШНЕ ОДРЕДБЕ</p>
			<p class="clan">Члан 16.</p>
			<p class="Basic-Paragraph">Уговори који су закључени на основу Уредбе о условима давања на зајам и у закуп појединих врста роба из робних резерви и условима за издавање у закуп непокретности („Службени гласник РС”, број 60/15), важе до истека уговореног рока.</p>
			<p class="clan">Члан 17. </p>
			<p class="Basic-Paragraph">Даном ступања на снагу ове уредбе престаје да важи Уредба о условима давања на зајам и у закуп појединих врста роба из робних резерви и условима за издавање у закуп непокретности („Службени гласник РС”, број 60/15). </p>
			<p class="clan">Члан 18.</p>
			<p class="Basic-Paragraph">Ова уредба ступа на снагу осмог дана од дана објављивања у„Службеном гласнику Републике Србије”.</p>
			<p class="potpis">05 број 110-3079/2018-2</p>
			<p class="potpis">У Београду, 26. априла 2018. године </p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.р.</p>
	</div>

