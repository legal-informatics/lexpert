


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 41a став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">УРЕДБУ</p>
	<p class="naslov" style="margin-top: 0">о проглашењу Строгог резервата природе „Кукавица”</p>
	<p class="naslov" style="margin-top: 0"><span style="font-weight: 400">
	"Службени гласник РС", број 107 од 8. октобра 2014.</span></p>
	<p class="naslov">&nbsp;</p>
	<p class="clan">Члан 1.</p>
	<p>Резерват букове шуме прашумског типа, на источној падини планине Кукавица, ставља се под заштиту као Строги резерват природе „Кукавица” и проглашава се за заштићено подручје од националног значаја, односно изузетног значаја, I категорије (у даљем тексту: Строги резерват природе „Кукавица”).</p>
	<p class="clan">Члан 2.</p>
	<p>Строги резерват природе „Кукавица”, највећи резерват чисте букове шуме (<span class="italik">Fagetum moesiacae serbicum</span> Rud.) типа прашуме на територији Републике Србије, ставља се под заштиту ради очувања аутохтоне, спонтано развијене букове шумске заједнице потпуног склопа, повољних станишних услова, са витким стаблима букве старости око 140 година. У вегетацијском појасу од око 500 m, односно висинском дијапазону од 670m до 1200 m н.в. промена орографских и едафских карактеристика условила је појаву више различитих заједница, односно типова букових шума које имају еколошку вредност и биолошку стабилност строго заштићене планинске букове заједнице. 
	</p>
	<p class="clan">Члан 3.</p>
	<p>Строги резерват природе „Кукавица” се налази на територији општине Владичин Хан, односно катастарских општина Рдово и Зебинце, обухвата површину од 75,76 ha и државна је својина. 
	</p>
	<p>Опис границе и графички приказ Строгог резервата природе „Кукавица” дати су у Прилогу – Опис границе и графички приказ Строгог резервата природе „Кукавица”, који је одштампан уз ову уредбу и чини њен саставни део.</p>
	<p class="clan">Члан 4.</p>
	<p>На подручју Строгог резервата природе „Кукавица” утврђује се режим заштите I (првог) степена и забрањује се:</p>
	<p>1) неконтролисани улазак у резерват;</p>
	<p>2) уништавање јединки букве (<span class="italik">Fagus moesiaca</span>) и њених развојних облика брањем, сакупљањем, сечењем или чупањем из корена;</p>
	<p>3) угрожавање или уништавање станишта букве;</p>
	<p>4) коришћење дрвне масе;</p>
	<p>5) уништавање и извлачење лежевине;</p>
	<p>6) сакупљање и коришћење свих врста флоре и фауне;</p>
	<p>7) уношење алохтоних биљних и животињских врста;</p>
	<p>8) узнемиравање, хватање и лов свих врста фауне;</p>
	<p>9) неконтролисани лов и одстрел птица; </p>
	<p>10) испаша стоке;</p>
	<p>11) уклањање и сеча старих стабала са дупљама или сувим гранама;</p>
	<p>12) узнемиравање ретких и угрожених птица на гнездилиштима, пре свега ограничавањем кретања;</p>
	<p>13) употреба заштитних биолошких средстава, без претходно датих услова Завода за заштиту природе Србије;</p>
	<p>14) ложење ватре;</p>
	<p>15) депоновање смећа и другог отпада;</p>
	<p>16) промена намене земљишта;</p>
	<p>17) промена водног режима;</p>
	<p>18) градња објеката и инфраструктуре унутар и у близини резервата;</p>
	<p>19) улазак, обилазак као и све врсте научних праћења без претходног обавештења и добијене сагласности од Завода за заштиту природе Србије.</p>
	<p>Режимом заштите I степена ограничавају се следеће активности:</p>
	<p>1) обележавање и поправљање спољних граница резервата;</p>
	<p>2) постављање табле за обележавање заштићеног подручја;</p>
	<p>3) улазак, обилазак, посете у образовне, рекреативне и општекултурне сврхе, a које нису у супротности са циљевима очувања природних вредности, као и све врсте научних истраживања и праћења природних процеса;</p>
	<p>4) спровођење заштитних, санационих и свих других неопходних мера у случају пожара, елементарних непогода и удеса, реконструкцијe, санација и одржавања постојећих објеката од посебног значаја као што су високонапонски далеководи, појава биљних и животињских болести, пренамножавања штеточина;</p>
	<p>5) контрола и праћење стања популација биљних и животињских врста;</p>
	<p>6) вршење мерења ради прикупљања и анализе дендрометријских карактеристика стабала букве;</p>
	<p>7) посебни пројекти и програми, којима се обухвата заштићено подручје Строгог резервата природе „Кукавица”, уз претходне услове Завода за заштиту природе Србије;</p>
	<p>8) научноистраживачки рад и презентација према Програму управљања Строгим резерватом природе „Кукавица”, ради очувања и унапређења разноврсности аутохтоног живог света, посебно типова станишта и значајних биљних и животињских врста и њихових станишта од националног и међународног значаја који су идентификовани на овом подручју.</p>
	<p>За све активности на простору режима заштите, у складу са одредбама закона којим се уређује заштита природе, мора се прибавити акт о условима заштите природе који издаје Завод за заштиту природе Србије. 
	</p>
	<p class="clan">Члан 5.</p>
	<p>Строги резерват природе „Кукавица” поверава се на управљање Јавном предузећу „Србијашуме” из Београда (у даљем тексту: Управљач).</p>
	<p class="clan">Члан 6.</p>
	<p>У обављању законом утврђених послова управљања заштићеним подручјем, Управљач је овлашћен и дужан нарочито да: 
	</p>
	<p>1) управља заштићеним подручјем на начин који омогућава да се у потпуности спроведу прописане мере и активности заштите (режим заштите) у циљу очувања и унапређења заштићеног подручја;</p>
	<p>2) врши обележавање заштићеног подручја;</p>
	<p>3) донесе десетогодишњи план управљања и годишњи програм управљања;</p>
	<p>4) обезбеди чуварску службу;</p>
	<p>5) донесе акт о унутрашњем реду и чуварској служби;</p>
	<p>6) у случају насталих промена које могу уништити или нарушити основну вредност заштићеног подручја обавештава Завод за заштиту природе Србије;</p>
	<p>7) обезбеђује услове за спровођење научноистраживачких, образовних, информативно-пропагандних и других активности у складу са законом;</p>
	<p>8) обезбеђује финансијска средства из сопствених прихода и из накнада за коришћење заштићеног подручја, као и других извора утврђених законом;</p>
	<p>9) се обраћа надлежним органима ради обезбеђивања средстава из општинског и републичког буџета и других извора прихода;</p>
	<p>10) учествује у поступку утврђивања накнаде за ускраћивање или ограничавање права коришћења; 
	</p>
	<p>11) издаје сагласности и одобрења; </p>
	<p>12) прати стање и води евиденцију о природним вредностима, непокретностима и људским активностима, и 
	</p>
	<p>13) утврђује и наплаћује накнаду за коришћење заштићеног подручја.</p>
	<p>Управљач је дужан да изврши упис делатности управљања заштићеним подручјем у складу са прописима којима се уређује класификација делатности и регистрација удружења у року од 60 дана од дана ступања на снагу ове уредбе.</p>
	<p class="clan">Члан 7.</p>
	<p>Очување, унапређење, одрживо коришћење и приказивање природних и других вредности заштићеног подручја Строгог резервата природе „Кукавица” спроводи се према плану управљања који доноси Управљач на период од десет година (у даљем тексту: План управљања), са садржином и на начин прописан законом којим се уређује заштита природе.</p>
	<p>План управљања, између осталог, садржи и превентивне мере заштите од пожара у складу са законом који уређује заштиту од пожара и прописима донетим на основу тог закона.</p>
	<p>План управљања управљач доноси и доставља министарству надлежном за послове заштите животне средине (у даљем тексту: Министарство) најкасније у року од десет месеци од дана ступања на снагу ове уредбе. 
	</p>
	<p>У поступку давања сагласности на План управљања, Министарство прибавља мишљења министарстава надлежних за послове науке и просвете, рударства и енергетике, грађевине, саобраћаја, просторног планирања, туризма, културе, привреде и финансија.</p>
	<p>Управљач је дужан да једном у три године анализира спровођење Плана управљања и остварене резултате и по потреби изврши његову ревизију.</p>
	<p>До доношења Плана управљања, Управљач врши послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе.</p>
	<p>Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршење програма, висине и извора потребних финансијских средстава.</p>
	<p class="clan">Члан 8.</p>
	<p>Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе.</p>
	<p>У оквиру садржине прописане законом којим се уређује заштита природе, правилником из става 1. овог члана се ближе утврђују забрањени радови и активности, као и правила и услови обављања радова и активности који су допуштени на подручју Строгог резервата природе „Кукавица”. 
	</p>
	<p>Правилник из става 1. овог члана се објављује у „Службеном гласнику Републике Србије”.</p>
	<p class="clan">Члан 9.</p>
	<p>Управљач је дужан да на прописан начин обележи Строги резерват природе „Кукавица” његову спољну границу, односно границу режима заштите I степена најкасније у року од 12 месеци од дана ступања на снагу ове уредбе.</p>
	<p class="clan">Члан 10.</p>
	<p>Управљач је дужан да заснује дигиталну базу података, односно географски информациони систем о природним и створеним вредностима, спољним границама, односно границама режима заштите, непокретностима, активностима и другим подацима од значаја за управљање Строгим резерватом природе „Кукавица”.</p>
	<p class="clan">Члан 11.</p>
	<p>Управљач доноси и доставља Министарству на сагласност акт о накнади за коришћење заштићеног подручја Строгог резервата природе „Кукавица” најкасније у року од шест месеци од дана ступања на снагу ове уредбе.</p>
	<p class="clan">Члан 12.</p>
	<p>Средства за спровођење Плана управљања Строгог резервата природе „Кукавица” обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности управљача и из других извора у складу са законом.</p>
	<p class="clan">Члан 13.</p>
	<p>Планови уређења простора, шумске, ловне, пољопривредне и друге основе и програми који обухватају заштићено подручје усагласиће се са Просторним планом Републике Србије, Планом управљања и режимима заштите утврђеним овом уредбом.</p>
	<p class="clan">Члан 14.</p>
	<p>Ова уредба ступа на снагу осмог дана од дана објављивања у „Службеном 
	гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 110-11526/2014</p>
	<p class="potpis" style="margin-top: 0">У Београду, 2. октобра 2014. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Александар Вучић, 
	</span>с.р.</p>
	<p class="potpis">&nbsp;</p>
	<p class="potpis">Прилог</p>
	<p class="clan">ОПИС ГРАНИЦЕ И ГРАФИЧКИ ПРИКАЗ СТРОГОГ РЕЗЕРВАТА ПРИРОДЕ „КУКАВИЦА”</p>
	<p>Просторни оквир заштите Строгог резервата природе „Кукавица” обухвата катастарске парцеле бр. 1/део, 13/део, 57, 58, 59, 142, 143 и 144 КО Рдово и катастарске парцеле бр. 1, 272/део, 274/део и 275 КО Зебинце, општине Владичин Хан.</p>
	<p align="center"><img src="http://www.pravno-informacioni-sistem.rs/SlGlasnikPortal/slike/kukavica_opt.jpeg&amp;doctype=reg&amp;abc=cba&amp;eli=true&amp;eliActId=424051&amp;regactid=424051" alt="kukavica.tiff"></p>

