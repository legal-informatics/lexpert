


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	

	<div class="story">
				<p class="nevazeciakt">Неважећи акт</p>
				<p>&nbsp;</p>
				<p>&nbsp;</p>
				<p>&nbsp;</p>
				<p>На основу члана 185. став 1. Закона о запосленима у аутономним покрајинама и јединицама локалне самоуправе („Службени гласник РС”, број 21/16),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о критеријумима за разврставање радних места и мерилима за опис радних места намештеника у аутономним покрајинама и јединицама локалне самоуправе</p>
				<p class="centar">"Службени гласник РС", број 88 од 28. октобра 
				2016.</p>
				<p class="p">&nbsp;</p>
				<p class="clan">I. УВОДНЕ ОДРЕДБЕ</p>
				<p class="bold">Садржина уредбе</p>
				<p class="clan">Члан 1.</p>
				<p>Овом уредбом разврставају се радна места намештеника у органима, службама и посебним организацијама аутономне покрајине, јединице локалне самоуправе и градској општини, као и службама и организацијама које оснива надлежни орган аутономне покрајине, јединице локалне самоуправе и градске општине, према посебном закону, у складу са чланом 1. Закона о запосленима у аутономним покрајинама и јединицама локалне самоуправе (у даљем тексту: Закон).</p>
				<p>Радна места намештеника су она радна места на којима се раде пратећи помоћно-технички послови у органу.</p>
				<p class="clan">Члан 2.</p>
				<p>Сви појмови који се користе у овој уредби у мушком граматичком роду обухватају мушки и женски род лица на која се односе.</p>
				<p class="bold">Разлози за разврставање</p>
				<p class="clan">Члан 3.</p>
				<p>Разврставањем радних места намештеника исказује се њихов допринос у обезбеђивању пратећих техничких и других услова потребних за редован рад органа, служби и организација из члана 1. ове уредбе.</p>
				<p class="bold">Акт у коме су описана и разврстана радна места намештеника</p>
				<p class="clan">Члан 4.</p>
				<p>Радна места намештеника описују се у Правилнику о организацији и систематизацији радних места у аутономној покрајини, јединици локалне самоуправе и градској општини (у даљем тексту: Правилник). </p>
				<p>У правилнику се за свако радно место намештеника наводи и врста радног места у коју је оно разврстано.</p>
				<p class="bold">Услови за обављање послова радног места намештеника</p>
				<p class="clan">Члан 5.</p>
				<p>За обављање послова радног места намештеника одређују се услови према врсти и степену сложености послова који се претежно обављају на том радном месту, као и додатни услови у погледу одређених знања и вештина потребних за обављање послова радног места.</p>
				<p>У аутономној покрајини, јединици локалне самоуправе или градској општини у којој је утврђена службена употреба језика и писма националне мањине, на оним радним местима која подразумевају непосредну усмену и писану комуникацију са грађанима, као посебан услов прописује се познавање језика и писма националних мањина.</p>
				<p class="clan">II. РАЗВРСТАВАЊЕ</p>
				<p class="bold">Начин и критеријуми за разврставање радних места намештеника</p>
				<p class="clan">Члан 6.</p>
				<p>Радна места намештеника, укључујући и радна места руководилаца ужих унутрашњих јединица у којима искључиво раде намештеници, разврставају се у пет врста.</p>
				<p>Радна места намештеника разврставају се тако што се на опис послова радног места примене мерила за процену радног места и потом одреди врста којој радно место припада.</p>
				<p class="bold">Мерила за процену радних места</p>
				<p class="clan">Члан 7.</p>
				<p>Мерила за процену радних места (у даљем тексту: мерила) јесу сложеност послова, самосталност у раду, одговорност, пословна комуникација и компетентност.</p>
				<p class="bold">Објашњење мерила </p>
				<p class="clan">Члан 8.</p>
				<p>Сложеност послова је мерило којим се изражава ниво општости правила на којима су послови утемељени и интелектуални напор који они захтевају.</p>
				<p>Самосталност у раду је мерило којим се изражава у којој мери се посао врши по упутствима и под надзором руководиоца.</p>
				<p>Одговорност је мерило којим се изражава колико послови доприносе обезбеђивању помоћно-техничких или других услова потребних за редован рад органа, што укључује и одговорност за одређивање и распоређивање радних задатака другим намештеницима и надзор над њиховим извршавањем (у даљем тексту: одговорност за руковођење).</p>
				<p>Пословна комуникација је мерило којим се изражава врста контаката у раду и њихов значај за извршавање послова.</p>
				<p>Компетентност је мерило којим се изражавају знања, радно искуство и вештине које су потребне за делотворан рад на радном месту.</p>
				<p class="bold">Прва врста радних места</p>
				<p class="clan">Члан 9.</p>
				<p>Да би радно место било разврстано у прву врсту, треба на следећи начин да испуњава мерила:</p>
				<p>– сложеност послова – пратећи послови с међусобно повезаним различитим задацима у којима се примењују утврђене методе рада или стручне технике;</p>
				<p>– самосталност у раду – самосталност у раду и одлучивању о избору најбоље методе рада ограничена је повременим надзором руководиоца и његовим општим упутствима;</p>
				<p>– одговорност – одговорност за правилну примену утврђених метода рада и стручних техника, што може да укључи и одговорност за руковођење;</p>
				<p>– пословна комуникација – контакти претежно унутар органа да би се примала или давала упутства за рад;</p>
				<p>– компетентност – стечено високо образовање на основним академским студијама у обиму од најмање 240 ЕСПБ бодова, мастер академским студијама, мастер струковним студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и познавање одговарајућих метода рада или стручних техника, као и радним искуством стечена вештина да се оне примене.</p>
				<p class="bold">Друга врста радних места</p>
				<p class="clan">Члан 10.</p>
				<p>Да би радно место било разврстано у другу врсту, треба на следећи начин да испуњава мерила:</p>
				<p>– сложеност послова – прецизно одређени пратећи послови у којима се примењују утврђени методи рада или стручне технике;</p>
				<p>– самосталност у раду – самосталност у раду ограничена је редовним надзором руководиоца и његовим општим и појединачним упутствима за решавање сложенијих методолошких и техничких проблема;</p>
				<p>– одговорност – одговорност за правилну примену утврђених метода рада и стручних техника, што не укључује одговорност за руковођење;</p>
				<p>– пословна комуникација – контакти унутар органа да би се примала упутства за рад;</p>
				<p>– компетентност – стечено високо образовање на основним академским студијама у обиму од најмање 240 ЕСПБ бодова, мастер академским студијама, мастер струковним студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и током приправничког стажа стечено искуство да се знања примене.</p>
				<p class="bold">Трећа врста радних места</p>
				<p class="clan">Члан 11.</p>
				<p>Да би радно место било разврстано у трећу врсту, треба на следећи начин да испуњава мерила:</p>
				<p>– сложеност послова – прецизно одређени пратећи послови са ограниченим бројем међусобно повезаних задатака у којима се примењују утврђене методе рада или стручне технике;</p>
				<p>– самосталност у раду – самосталност у раду ограничена је редовним надзором руководиоца и његовим општим упутствима за решавање сложенијих методолошких и техничких проблема;</p>
				<p>– одговорност – одговорност за правилну примену једноставних и прецизно утврђених метода рада и стручних техника, што може да укључи и одговорност за руковођење;</p>
				<p>– пословна комуникација – контакти претежно унутар органа да би се примала и давала упутства за рад;</p>
				<p>– компетентност – стечено високо образовање на основним академским студијама у обиму од најмање 180 ЕСПБ бодова, основним струковним студијама, односно на студијама у трајању до три године&nbsp;и познавање утврђених метода рада и стручних техника које је стечено радним искуством.</p>
				<p class="bold">Четврта врста радних места</p>
				<p class="clan">Члан 12.</p>
				<p>Да би радно место било разврстано у четврту врсту, треба на следећи начин да испуњава мерила:</p>
				<p>– сложеност послова – рутински, занатски и други пратећи послови у којима се примењују утврђене методе рада и стручне технике и који углавном подразумевају коришћење техничких средстава, попут машина, алата и слично;</p>
				<p>– самосталност у раду – самосталност у раду ограничена је редовним надзором руководиоца и његовим општим и појединачним упутствима за решавање сложенијих методолошких и техничких проблема;</p>
				<p>– одговорност – одговорност за правилну примену утврђених метода рада и стручних техника, што може да укључи и одговорност за руковођење;</p>
				<p>– пословна комуникација – контакти претежно унутар органа да би се примала и давала упутства за рад;</p>
				<p>– компетентност – стечено средње образовање у трогодишњем или четворогодишњем трајању, односно III или IV степен стручне спреме или стечено специјалистичко образовање.</p>
				<p class="bold">Пета врста радних места</p>
				<p class="clan">Члан 13.</p>
				<p>Да би радно место било разврстано у пету врсту, треба на следећи начин да испуњава мерила:</p>
				<p>– сложеност послова – пратећи рутински послови који подразумевају мањи круг сличних задатака који се извршавају применом једноставне методе рада;</p>
				<p>– самосталност у раду – самосталност у раду ограничена је редовним надзором руководиоца и његовим општим и појединачним упутствима;</p>
				<p>– одговорност – одговорност за правилно извршавање послова у складу са општим и појединачним упутствима руководиоца;</p>
				<p>– пословна комуникација – контакти искључиво унутар органа да би се примала упутства за рад; </p>
				<p>– компетентност – основно образовање. </p>
				<p class="bold">Разврставање руководећих радних места намештеника</p>
				<p class="clan">Члан 14.</p>
				<p>Намештеник може да руководи само оном ужом унутрашњом јединицом у којој искључиво раде намештеници.</p>
				<p>Радна места намештеника који руководе ужим унутрашњим јединицама могу да се разврстају у прву, трећу и четврту врсту радних места.</p>
				<p class="clan">III. ПОСТУПАК РАЗВРСТАВАЊА</p>
				<p class="bold">Сходна примена других прописа</p>
				<p class="clan">Члан 15.</p>
				<p>Радна места намештеника описују се у правилнику и разврставају у врсте одређене овом уредбом тако што се сходно примењују одредбе уредбе коју доноси Влада и којом се ближе уређују критеријуми за разврставање радних места и мерила за опис радних места службеника у аутономним покрајинама, јединицама локалне самоуправе и градске општине.</p>
				<p class="clan">IV. ЗАВРШНА ОДРЕДБА</p>
				<p class="bold">Ступање на снагу Уредбе</p>
				<p class="clan">Члан 16.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 1. децембра 2016. године.</p>
				<p>&nbsp;</p>
				<p class="potpis">05 број 110-9835/2016</p>
				<p class="potpis">У Новом Саду, 22. октобра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
	</div>

