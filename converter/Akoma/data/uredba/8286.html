


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	color: #008000;
}
</style>


	<div class="story">
				<p>На основу члана 123. тачка 3. Устава Републике Србије, а у вези са чланом 6. Споразума између Савезне владе Савезне Републике Југославије и Владе Руске Федерације о слободној трговини између Савезне Републике Југославије и Руске Федерације („Службени лист СРЈ – Међународни уговори”, број 1/01) и чланом 3. Споразума између Савезне владе Савезне Републике Југославије и Владе Руске Федерације о сарадњи у области карантина и заштите биља („Службени лист СРЈ – Међународни уговори”, број 2/98),</p>
				<p>Влада доноси </p>
				<p class="odluka-zakon">УРEДБУ</p>
				<p class="odluka-zakon">o евиденцији извозника воћа и поврћа у Руску Федерацију </p>
				<p class="centar">"Службени гласник РС", број 3 од 12. јануара 
				2018.</p>
				<p class="clan">Члан 1.</p>
				<p>Овом уредбом прописује се евиденција извозника воћа и поврћа у свежем стању (у даљем тексту: воће и поврће) са високим фитосанитарним ризиком у Руску Федерацију, њихове обавезе као и потребна документација за евидентирање.</p>
				<p class="clan">Члан 2.</p>
				<p>Правно лице може да извози воће и поврће са високим фитосанитарним ризиком у Руску Федерацију ако је уписано у Регистар привредних субјеката, Централни регистар објеката и евиденцију извозника за подручје Руске Федерације које води Министарство пољопривреде, шумарства и водопривреде (у даљем тексту: евиденција извозника), у складу са специфичним фитосанитарним условима Руске Федерације.</p>
				<p>Правно лице из става 1. овог члана уписује се у евиденцију извозника ако:</p>
				<p>1) има складиште са температурним режимом (хладњачу), у власништву или у закупу, </p>
				<p>– капацитета најмање 500 тона и које има део за минусни режим, односно плусни режим, односно контролисану атмосферу (ULO) – за воће, </p>
				<p>– капацитета најмање 200 тона – за поврће,</p>
				<p>– има простор за класирање и паковање воћа и поврћа,</p>
				<p>– има простор за фитосанитарни преглед, са радним столом и осветљењем преко 600 luxa;</p>
				<p>2) има запослено, стручно лице одговорно за заштиту биља, које има високо образовање пољопривредне струке на студијама другог степена;</p>
				<p>3) има сопствену или уговорену производњу воћа и поврћа.</p>
				<p>Евиденцију извозника води и ажурира Министарство пољопривреде, шумарства и водопривреде и доставља надлежном руском органу на његов захтев.</p>
				<p class="clan">Члан 3.</p>
				<p>Упис у евиденцију извозника врши се на основу захтева који правно лице из члана 2. ове уредбе подноси Министарству пољопривреде, шумарства и водопривреде, преко надлежног фитосанитарног инспектора на обрасцу захтева датом у Прилогу 1. Образац захтева за упис у евиденцију извозника, који је одштампан уз ову уредбу и чини њен саставни део.</p>
				<p>Захтев из става 1. овог члана нарочито садржи:</p>
				<p>1) податке о подносиоцу захтева (назив, седиште, адреса, матични број, порески идентификациони број и податке о одговорном лицу);</p>
				<p>2) шифру делатности;</p>
				<p>3) податке о лицу одговорном за заштиту биља (име и презиме, адреса, функција);</p>
				<p>4) податке о врсти и местима производње и складиштењу воћа и поврћа.</p>
				<p>Уз захтев за упис у евиденцију извозника за подручје Руске Федерације подноси се и записник фитосанитарног инспектора којим се потврђује испуњеност услова из члана 2. ове уредбе.</p>
				<p>Правно лице из става 1. овог члана дужно је да сваку промену података пријави Министарству пољопривреде, шумарства и водопривреде преко надлежног фитосанитарног инспектора у року од 15 дана од дана настале промене. </p>
				<p class="bold">Евиденција извозника</p>
				<p class="clan">Члан 4.</p>
				<p>Евиденција извозника води се у електронској форми и објављује се на сајту Министарства пољопривреде, шумарства и водопривреде.</p>
				<p class="bold">Обавезе лица уписаних у евиденцију извозника</p>
				<p class="clan">Члан 5.</p>
				<p>Правно лице, уписано у евиденцију извозника дужно је да:</p>
				<p>1) води податке о производњи, складиштењу и промету производa са високим фитосанитарним ризиком (воћа и поврћа);</p>
				<p>2) чува податке о местима где се биље, биљни производи или прописани објекти гаје, производе, прерађују, складиште, чувају или користе пет година и има обезбеђену следљивост у свим фазама производње, складиштења и промета; </p>
				<p>3) редовно врши визуелне прегледе на присуство штетних организама, нарочито оних који имају карантински статус за подручје Руске Федерације; </p>
				<p>4) сузбија штетне организме који могу угрозити биље, биљне производе и прописане објекте;</p>
				<p>5) води евиденцију о прегледима на присуство штетних организама и предузетим мерама на обрасцу датом у Прилогу 2. Евиденција о прегледима на присуство штетних организама и предузетим мерама, који је одштампан уз ову уредбу и чини њен саставни део;</p>
				<p>6) омогући фитосанитарни преглед;</p>
				<p>7) без одлагања, предузме наложене фитосанитарне мере;</p>
				<p>8) чува прописане евиденције и документацију пет година.</p>
				<p class="bold">Брисање из евиденције извозника</p>
				<p class="clan">Члан 6. </p>
				<p>Правно лице брише се из евиденције извозника ако:</p>
				<p>1) донесе одлуку о престанку обављања делатности;</p>
				<p>2) у прописаном року не пријави промену података из члана 3. ове уредбе;</p>
				<p>3) је фитосанитарни инспектор утврдио да више не испуњава услове из члана 2. ове уредбе;</p>
				<p>4) је фитосанитарни инспектор утврдио да не извршава обавезе из члана 5. ове уредбе.</p>
				<p class="bold">Документација која прати извоз воћа и поврћа</p>
				<p class="clan">Члан 7.</p>
				<p>Сваку пошиљку воћа и поврћа пореклом из Републике Србије која се извози у Руску Федерацију мора да прати следећа документација:</p>
				<p>1) фитосанитарни сертификат;</p>
				<p>2) декларација о безбедности прехрамбених производа биљног порекла, дата на обрасцу у Прилогу 3. Декларација о безбедности прехрамбених производа биљног порекла који се испоручују у Руску Федерацију, који је одштампан уз ову уредбу и чини њен саставни део.</p>
				<p class="clan">Члан 8.</p>
				<p>Дрвени материјал за паковање дебљи од 6 mm мора бити третиран и означен у складу са Уредбом о условима за третирање и обележавање дрвеног материјала за паковање („Службени гласник РС”, број 49/06), Правилником о условима у погледу техничке опремљености за обављање послова топлотног третирања и о начину топлотног третирања дрвеног материјала за паковање („Службени гласник РС”, број 66/06), односно у складу са међународним стандардом за фитосанитарне мере ISPM 15.</p>
				<p class="clan">Члан 9.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p class="potpis">05 број 110-165/2018</p>
				<p class="potpis">У Београду, 11. јануара 2018. године</p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Ана Брнабић, </span>с.р.</p>
				<p class="clan" style="text-align: right">Прилози</p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/1.html&amp;doctype=reg&amp;abc=cba&amp;eli=true&amp;eliActId=424699&amp;regactid=424699" target="_blank">Прилог 1 - Образац захтева за упис у 
				евиденцију извозника</a></p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/2.html&amp;doctype=reg&amp;abc=cba&amp;eli=true&amp;eliActId=424699&amp;regactid=424699" target="_blank">Прилог 2 - Евиденција о прегледима на 
				присуство штетних организама и предузетим мерама</a></p>
				<p><a class="auto-style1" href="http://www.pravno-informacioni-sistem.rs/SlGlasnikPortal/prilozi/3.html&amp;doctype=reg&amp;abc=cba&amp;eli=true&amp;eliActId=424699&amp;regactid=424699" target="_blank">Прилог 3 - Декларација о безбедности 
				прехрамбених производа биљног порекла који се испоручују у Руску 
				Федерацију</a></p>
	</div>

