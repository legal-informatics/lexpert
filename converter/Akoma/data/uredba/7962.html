


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 48. став 4. Закона о тржишту капитала („Службени гласник РС”, бр. 31/11, 112/15 и 108/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о начину и поступку продаје акција банака које су у власништву Републике Србије</p>
				<p class="centar">"Службени гласник РС", бр. 42 од 4. маја 2017, 
				56 од 18. јула 2018.</p>
				<p class="clan">I. ОСНОВНЕ ОДРЕДБЕ</p>
				<p class="bold">Предмет регулисања</p>
				<p class="clan">Члан 1.</p>
				<p>Овом уредбом уређује се начин и поступак продаје aкција из члана 48. став 2. тач. 2) и 3) Закона о тржишту капитала („Службени гласник РС”, бр. 31/11, 112/15 и 108/16 – у даљем тексту: Закон).</p>
				<p class="bold">Значење појединих израза</p>
				<p class="clan">Члан 2.</p>
				<p>У тексту ове уредбе наведени изрази имају следећа значења:</p>
				<p>а) „Министарство” је Министарство финансија Републике Србије;</p>
				<p>б) „банка” је акционарско друштво са седиштем у Републици Србији које има дозволу за рад Народне банке Србије, у складу са законом којим се уређују банке и чије се акције нуде на продају у складу са одредбама ове уредбе;</p>
				<p class="v2-clan-left-1">в) „потенцијални стицалацˮ је лице 
				које је доставило писмо о заинтересованости или сличан документ, 
				са израженом намером за стицање акција одређене банке у 
				власништву Републике Србије, а које, по сопственој процени, 
				поседује адекватно финансијско стање и добру пословну 
				репутацију;</p>
				<p><span class="v2-clan-left-1">г)</span> „заинтересовано лице” је лице које је уредно поднело изјаву о заинтересованости за учешће на тендеру за продају акција одређене банке;</p>
				<p><span class="v2-clan-left-1">д)</span> „учесник на тендеру” је лице које је откупило тендерску документацију, односно први комплет тендерске документације у случају двостепеног тендера, за продају акција одређене банке;</p>
				<p><span class="v2-clan-left-1">ђ)</span> „подносилац понуде” је лице које је поднело понуду на једностепеном тендеру;</p>
				<p><span class="v2-clan-left-1">е)</span> „подносилац необавезујуће понуде” је лице које је поднело необавезујућу понуду на двостепеном тендеру;</p>
				<p><span class="v2-clan-left-1">ж)</span> „подносилац обавезујуће понуде” је лице које је поднело обавезујућу понуду на двостепеном тендеру;</p>
				<p><span class="v2-clan-left-1">з)</span> „дан извршења уговора о купопродаји акција” је дан на који се врши пренос власништва на акцијама које су предмет уговора о купопродаји акција;</p>
				<p><span class="v2-clan-left-1">и)</span> „тендер” представља поступак јавног прикупљања понуда за куповину акција банака на начин и под условима предвиђеним овом уредбом;</p>
				<p><span class="v2-clan-left-1">ј)</span> „пакет акција” је скуп акција банке које се заједнички нуде на продају од стране Републике Србије и другог/их акционара банке на начин и под условима предвиђеним овом уредбом;</p>
				<p><span class="v2-clan-left-1">к)</span> „индиректно власништво” означава могућност лица које нема директно власништво у банци да ефективно оствари власничка права у тој банци користећи власништво које друго лице директно има у тој банци.</p>
				<p class="hide-change">*Службени гласник РС, број 56/2018</p>
				<p class="bold">Одлука о приступању продаји</p>
				<p class="clan">Члан 3.</p>
				<p>Влада, на образложени предлог Министарства, одлучује о приступању продаји акција из члана 48. став 2. тач. 2) и 3) Закона.</p>
				<p>Министарство има дискреционо право да, пре сачињавања предлога из става 1. овог члана, у складу са својим надлежностима, спроведе додатне активности са циљем успешног спровођења поступка продаје акција банака у власништву Републике Србије, и то:</p>
				<p>а) прибави, у складу са пројектним задатком утврђеним од стране Министарства, извештај о процени вредности капитала банке са образложеном идентификацијом опсега у којем би требало да се креће реална тржишна цена за реализацију те трансакције; и/или</p>
				<p>б) прибави, у складу са пројектним задатком утврђеним од стране Министарства, извештај о дијагностичком испитивању статуса, организације, пословног модела и пословања банке, праћен образложеним предлозима за евентуално унапређење поменутих перформанси и изведеном пројекцијом вредности капитала под претпоставком реализације тих предлога; и/или</p>
				<p class="v2-clan-left-1">в) подржи иницијативу, преко 
				представника Републике Србије у управљачким органима одређене 
				банке, а у циљу прибављања најмање индикативне понуде за стицање 
				акција те банке у власништву Републике Србије, да потенцијалном 
				стицаоцу буде омогућено да се упозна са стањем пословања банке; 
				и/или</p>
				<p><span class="v2-clan-left-1">г)</span>
				<span class="v2-clan-left-1">прибави</span> извештај о финансијско-економској оправданости отпочињања поступка продаје акција банака у власништву Републике Србије, узимајући у обзир потенцијал и, најмање, средњорочне тенденције банкарског сектора у земљи, макро-економско окружење, као и изведену анализу и предлог идентификације оптималног момента и начина реализације предметне трансакције.</p>
				<p class="hide-change">*Службени гласник РС, број 56/2018</p>
				<p class="bold">Финансијски саветник</p>
				<p class="clan">Члан 4.</p>
				<p>Министарство може ангажовати домаћа или страна правна лица као финансијске саветнике за обављање послова и пружање помоћи у организацији и спровођењу активности из члана 3. став 2. ове уредбе, као и поступка продаје и избора најбоље рангиране понуде (у даљем тексту: финансијски саветник).</p>
				<p>Поступак ангажовања финансијског саветника из става 1. овог члана Министарство спроводи у складу са основним начелима прописа којима се регулише област јавних набавки.</p>
				<p class="bold">Начин продаје</p>
				<p class="clan">Члан 5.</p>
				<p>Влада, на образложени предлог Министарства, доноси одлуку о начину продаје акција, у једној или више трансакција, у складу са одредбама Закона, и то:</p>
				<p>1) путем тендера, који може бити једностепен или двостепен;</p>
				<p>2) путем прихватања понуде за преузимање акција на начин како је то регулисано прописима који уређују услове и поступак за преузимање акционарских друштава; </p>
				<p>3) на регулисаном тржишту или мултилатералној трговачкој платформи на начин како је то регулисано прописима који уређују тржиште капитала; </p>
				<p>4) применом више наведених начина.</p>
				<p>Акције у банкама које нису резиденти Републике Србије продају се по поступку предвиђеном законима домицилне државе и уз сходну примену одредаба ове уредбе.</p>
				<p class="clan">&nbsp;</p>
				<p class="v2-clan-1">Члан 6.</p>
				<p class="v2-clan-left-1">Влада, на образложени предлог 
				Министарства, може донети одлуку о продаји акција на начин 
				предвиђен у члану 5. став 1. тачка 1) ове уредбе под условима 
				дефинисаним чл. 7–53. ове уредбе. </p>
				<p class="v2-clan-left-1">Влада, на образложени предлог 
				Министарства, може донети одлуку о продаји акција на начин 
				предвиђен у члану 5. став 1. тач. 2) и 3) ове уредбе под 
				следећим условима:</p>
				<p class="v2-clan-left-1">а) да је Министарство, по претходно 
				прибављеној сагласности Владе, објавило информацију, у најмање 
				једном дневном листу који се дистрибуира на целој територији 
				Републике Србије, као и на интернет страници Министарства, да 
				започиње са истраживањем тржишта, у складу са чланом 84б Закона, 
				које ће трајати најмање 120 дана од дана објављивања 
				информације; или</p>
				<p class="v2-clan-left-1">б) да је потенцијални стицалац, на 
				основу достављеног писма о заинтересованости или сличног 
				документа, изразио озбиљну спремност за преузимање или куповину 
				акција на регулисаном тржишту или мултилатералној трговачкој 
				платформи, као и да је, након упознавања са стањем пословања 
				банке, доставио понуду са ценом која је виша од цене регулисане 
				прописима који уређују услове и поступак за преузимање 
				акционарских друштава, односно Законом;</p>
				<p class="v2-clan-left-1">в) да је прибављен извештај о процени 
				вредности капитала банке, сачињен на захтев Министарства, који 
				не може бити старији од 90 дана у односу на датум доношења 
				одлуке Владе о продаји акција; </p>
				<p class="v2-clan-left-1">г) да је потенцијални стицалац 
				прибавио одговарајућу претходну сагласност Народне банке Србије 
				и остале одговарајуће сагласности и/или дозволе надлежних органа 
				и испунио остале услове предвиђене позитивним прописима за 
				реализацију предметне трансакције.</p>
				<p class="v2-clan-left-1">Извештај из става 2. тачка в) овог 
				члана може бити сачињен само од друштва за ревизију које се 
				налази на листи Народне банке Србије друштава за ревизију 
				овлашћених за ревизију финансијских извештаја банака и које, у 
				три календарске године које претходе датуму на који се врши 
				процена вредности капитала, није вршило ревизију финансијских 
				извештаја банке, нити пружало банци друге услуге које 
				представљају сукоб интереса, у складу са позитивним прописима и 
				најбољом међународном праксом.</p>
				<p class="hide-change">*Службени гласник РС, број 56/2018</p>
				<p class="clan">II. ПРИПРЕМА И ПОЧЕТАК ПОСТУПКА ТЕНДЕРА</p>
				<p class="bold">Припрема тендера</p>
				<p class="clan">Члан 7.</p>
				<p>Влада, на образложени предлог Министарства, доноси одлуку о започињању активности неопходних за припрему тендера и овлашћује Министарство да самостално, односно у сарадњи са ангажованим финансијским саветником сходно члану 4. ове уредбе, спроведе припремне радње за продају акција, које најмање обухватају:</p>
				<p>1) испитивање стања пословања банке;</p>
				<p>2) испитивање заинтересованости тржишта за куповину акција и обавештавање потенцијалних купаца акција о тендеру;</p>
				<p>3) процену вредности капитала банке, као и процену вредности која би се могла реално очекивати у поступку продаје капитала банке;</p>
				<p>4) предузимање других мера у циљу успешне продаје акција, према потреби;</p>
				<p>5) припрему тендерске документације.</p>
				<p class="clan">Члан 8.</p>
				<p>Влада, након завршетка активности из члана 7. ове уредбе и на образложени предлог Министарства, може донети следеће одлуке:</p>
				<p>1) да се започне са поступком тендера; или</p>
				<p>2) да се спроведу додатна испитивања и/или предузимање других, адекватних мера у циљу побољшања одређених перформанси пословања банке пре доношења одлуке о отпочињању тендера; или</p>
				<p>3) да се, до даљњег, одложе активности усмерене ка отпочињању поступка тендера.</p>
				<p class="bold">Почетак поступка тендера</p>
				<p class="clan">Члан 9.</p>
				<p>Сматра се да је тендер отпочео уколико је Влада донела одлуку из члана 8. тачка 1) ове уредбе (у даљем тексту: почетак тендера).</p>
				<p class="bold">Јавни позив за подношење изјава о заинтересованости</p>
				<p class="clan">Члан 10.</p>
				<p>Министарство објављује јавни позив за подношење изјава о заинтересованости за учешће на тендеру у року од десет радних дана од дана почетка тендера.</p>
				<p>Јавни позив из става 1. овог члана садржи, нарочито:</p>
				<p>1) основне податке о банци и акцијама које се нуде на продају;</p>
				<p>2) услове за куповину тендерске документације, са прецизирањем потребних доказа о њиховом испуњењу;</p>
				<p>3) рок за подношење изјава о заинтересованости и потребних доказа из тачке 2) овог става;</p>
				<p>4) основне податке о поступку и контакт особама;</p>
				<p>5) основне податке о лицу или органу коме се подносе изјаве о заинтересованости;</p>
				<p>6) друге податке, према потреби.</p>
				<p>Министарство доноси одлуку о одређивању услова за куповину тендерске документације и цене тендерске документације.</p>
				<p>Јавни позив из става 1. овог члана објављује се најмање у једном дневном листу који се дистрибуира на целој територији Републике Србије, а према потреби и у другим утицајним домаћим и страним средствима јавног информисања из финансијске области, као и на интернет страници Министарства. </p>
				<p>Контакт особе, именоване у јавном позиву и у складу са његовом садржином, могу, на захтев лица која изразе намеру за подношење изјаве о заинтересованости, доставити додатне информације од значаја за подношење изјаве о заинтересованости.</p>
				<p class="bold">Подношење изјава о заинтересованости и избор врсте тендера</p>
				<p class="clan">Члан 11.</p>
				<p>Лица, заинтересована за учешће на тендеру, дужна су да поднесу изјаву о заинтересованости Министарству у року који не може бити краћи од 21 дана од дана објављивања јавног позива.</p>
				<p class="bold">Равноправност учесника у поступку</p>
				<p class="clan">Члан 12.</p>
				<p>Сви учесници на тендеру имају право на исте информације и исте услове за упознавање са стањем и пословањем банке, у складу са овом уредбом.</p>
				<p class="clan">Члан 13.</p>
				<p>Министарство, у року од 15 радних дана од дана истека рока из члана 11. ове уредбе:</p>
				<p>1) саставља листу заинтересованих лица која испуњавају услове за куповину тендерске документације;</p>
				<p>2) доноси одлуку о врсти тендера из члана 5. став 1. тачка 1) ове уредбе, полазећи нарочито од величине банке и броја заинтересованих лица из тачке 1) овог става; </p>
				<p>3) зависно од одлуке из тачке 2) овог става, доноси одлуку о року за куповину тендерске документације;</p>
				<p>4) зависно од одлуке из тачке 2) овог става, доноси одлуку о року за достављање необавезујућих и/или обавезујућих понуда; и</p>
				<p>5) доноси одлуку о износу депозита за учешће на тендеру и критеријумима за рангирање обавезујућих понуда у случају једностепеног тендера, односно необавезујућих понуда у случају двостепеног тендера.</p>
				<p class="clan">Члан 14.</p>
				<p>Министарство ће листу и одлуке из члана 13. ове уредбе доставити свим лицима са листе из члана 13. тачка 1) ове уредбе у року од десет радних дана од дана истека рока за састављање листе и доношења одлука из члана 13. ове уредбе.</p>
				<p>Министарство ће, у року из става 1. овог члана, писаним путем обавестити лица која нису на листи из члана 13. тачка 1) ове уредбе.</p>
				<p class="bold">Промена врсте тендера</p>
				<p class="clan">Члан 15.</p>
				<p>Министарство може, у року од десет радних дана од дана истека рока за куповину тендерске документације, донети одлуку о промени врсте тендера, како би се, уместо двостепеног, спровео једностепени тендер, у ком случају се та одлука одмах доставља свим учесницима на тендеру.</p>
				<p>У случају из става 1. овог члана, Министарство ће свим учесницима на тендеру доставити и тендерску документацију по којој се поступак наставља.</p>
				<p class="clan">III. ЈЕДНОСТЕПЕНИ ТЕНДЕР</p>
				<p class="bold">Поступак једностепеног тендера </p>
				<p class="clan">Члан 16.</p>
				<p>Продаја једностепеним тендером обухвата: </p>
				<p>1) продају тендерске документације;</p>
				<p>2) подношење и пријем понуда;</p>
				<p>3) отварање, разматрање и рангирање понуда;</p>
				<p>4) преговоре и поступак закључивања и извршења уговора о купопродаји. </p>
				<p class="bold">Тендерска документација </p>
				<p class="clan">Члан 17.</p>
				<p>Тендерску документацију припрема Министарство.</p>
				<p>Тендерска документација обухвата:</p>
				<p>1) информациони меморандум који садржи податке о банци и њеном пословању, као и друге информације од интереса за учеснике на тендеру;</p>
				<p>2) упутство за учеснике на тендеру, које садржи:</p>
				<p>а) услове и рокове за учествовање и поступање на тендеру (укључујући рок за подношење понуда и време и место јавног отварања понуда),</p>
				<p>б) обавештење о законским условима и неопходним претходним сагласностима за стицање акција и рок у којем поступак за испуњење истих треба да се покрене, а које сагласности је купац обавезан да испуни пре стицања акција које су предмет продаје,</p>
				<p>в) доказе о финансијском стању и доброј пословној репутацији које треба да поднесе учесник на тендеру,</p>
				<p>г) опис процедуре, услове и начин упознавања учесника на тендеру са стањем и пословањем банке,</p>
				<p>д) износ депозита за учешће на тендеру,</p>
				<p>ђ) критеријуме за рангирање понуда,</p>
				<p>е) копију ове уредбе,</p>
				<p>ж) друге податке од значаја за учешће на тендеру;</p>
				<p>3) прeдлoг угoвoрa o купoпрoдajи aкциja;</p>
				<p>4) другe инфoрмaциje и дoкумeнтaциjу, прeмa пoтрeби.</p>
				<p>Министарство може изменити податке и информације у тендерској документацији све до истека рока за подношење понуда, о чему благовремено обавештава све учеснике на тендеру.</p>
				<p>Министарство доставља нацрт тендерске документације Народној банци Србије, ради давања мишљења на овај нацрт, у делу који се односи на доказе о финансијском стању и доброј пословној репутацији. </p>
				<p class="bold">Рок за подношење понуда </p>
				<p class="clan">Члан 18. </p>
				<p>Рок за подношење понуда на тендеру не може бити краћи од 90 дана од истека рока за куповину тендерске документације. </p>
				<p class="bold">Продаја тендерске документације </p>
				<p class="clan">Члан 19.</p>
				<p>Министарство продаје тендерску документацију заинтересованим лицима из члана 13. тачка 1) ове уредбе, која су дужна да пре преузимања тендерске документације са Министарством потпишу уговор о чувању поверљивости података. </p>
				<p class="bold">Подношење понуда</p>
				<p class="clan">Члан 20.</p>
				<p>Понуда на тендеру подноси се Министарству у складу са тендерском документацијом и овом уредбом.</p>
				<p class="bold">Депозит за учешће на тендеру</p>
				<p class="clan">Члан 21. </p>
				<p>Учесник на тендеру дужан је да положи депозит за учешће на тендеру (у даљем тексту: депозит), у складу са тендерском документацијом и доказ о томе достави уз своју понуду. </p>
				<p>Депозит се може положити уплатом у новцу или у облику банкарске гаранције, у складу са тендерском документацијом.</p>
				<p class="bold">Повлачење понуда</p>
				<p class="clan">Члан 22.</p>
				<p>Поднета понуда се може повући, писаним путем, најкасније три дана пре истека рока за подношење понуда.</p>
				<p>Повучена понуда биће у најкраћем року враћена неотворена подносиоцу понуде.</p>
				<p>У случају да понуда буде повучена, подносиоцу понуде враћа се положени депозит из члана 21. ове уредбе, у року од 30 дана од пријема писмена којим је понуда повучена. </p>
				<p class="bold">Продужење рока за подношење понуда</p>
				<p class="clan">Члан 23.</p>
				<p>Министарство може, самоиницијативно или на предлог учесника на тендеру, продужити рок за подношење понуда и то највише за 30 дана, о чему ће благовремено обавестити све учеснике на тендеру.</p>
				<p>У обавештењу из става 1. овог члана Министарство ће навести ново време одржавања јавног отварања понуда.</p>
				<p class="bold">Отварање понуда</p>
				<p class="clan">Члан 24.</p>
				<p>Јавно отварање понуда врши Министарство. </p>
				<p>Јавном отварању понуда могу присуствовати подносиоци понуда, односно њихови овлашћени представници, који су дужни да, непосредно пред почетак јавног отварања, представнику Министарства предају уредна овлашћења за присуствовање на отварању понуда. </p>
				<p class="bold">Неблаговремене и непотпуне понуде</p>
				<p class="clan">Члан 25.</p>
				<p>Министарство утврђује благовременост поднетих понуда, приступа јавном отварању благовремено поднетих понуда и утврђује њихову потпуност у складу са тендерском документацијом. </p>
				<p>Неблаговремене и непотпуне понуде неће се узети у разматрање. </p>
				<p>Неблаговремене понуде се не отварају и Министарство их враћа подносиоцу у року од осам дана од дана јавног отварања понуда. </p>
				<p>Непотпуне понуде Министарство враћа подносиоцу у року од осам дана од дана јавног отварања понуда, уз записник о јавном отварању понуда. </p>
				<p>Подносиоцу неблаговремене или непотпуне понуде враћа се положени депозит из члана 21. ове уредбе, у року од 30 дана од дана јавног отварања понуда. </p>
				<p class="bold">Неважеће понуде</p>
				<p class="clan">Члан 26.</p>
				<p>Министарство врши разматрање благовремених и потпуних понуда.</p>
				<p>Министарство доставља Народној банци Србије своју оцену поднетих доказа о финансијском стању и доброј пословној репутацији, ради прибављања мишљења Народне банке Србије о тој оцени. </p>
				<p>Ако Министарство у поступку разматрања оцени да одређена понуда не испуњава услове из тендерске документације, оно ће такву понуду прогласити неважећом и без одлагања је вратити подносиоцу понуде.</p>
				<p>Подносиоцу неважеће понуде враћа се положени депозит из члана 21. ове уредбе, у року од 30 дана од дана проглашења понуде неважећом. </p>
				<p class="bold">Ранг листа важећих понуда</p>
				<p class="clan">Члан 27.</p>
				<p>Благовремене и потпуне понуде, које нису проглашене неважећим у складу са чланом 26. став 3. ове уредбе, сматрају се важећим понудама. </p>
				<p>Министарство доноси одлуку којом формира ранг листу важећих понуда (у даљем тексту: ранг листа), у складу са критеријумима наведеним у тендерској документацији.</p>
				<p class="bold">Обавештавање подносилаца понуда</p>
				<p class="clan">Члан 28.</p>
				<p>Министарство у року од три дана од дана формирања ранг листе обавештава све подносиоце важећих понуда о њиховој позицији на ранг листи, с тим што подносиоцу најбоље рангиране понуде истовремено доставља и позив да приступи преговорима ради закључења уговора о купопродаји, уз назнаку времена и места почетка преговора (у даљем тексту: позив на преговоре).</p>
				<p class="bold">Поништење тендера и проглашење тендера неуспелим</p>
				<p class="clan">Члан 29.</p>
				<p>Министарство може својом одлуком да поништи тендер све до потписа уговора о купопродаји.</p>
				<p>Уколико је поднета само једна изјава о заинтересованости или постоји само једна важећа понуда, Министарство може у року од 15 дана од дана истека рока за подношење изјава о заинтересованости, односно од дана истека рока за подношење понуда, донети одлуку да се тендер прогласи неуспелим. </p>
				<p>Уколико не постоји ниједна важећа понуда, односно уколико није поднета ниједна изјава о заинтересованости, Министарство доноси одлуку којом се тендер проглашава неуспелим. </p>
				<p>Одлуке које су донете у складу са ст. 1, 2. и 3. овог члана, Министарство, у року од три дана од дана доношења, прослеђује свим учесницима на тендеру. </p>
				<p class="bold">Повраћај депозита</p>
				<p class="clan">Члан 30.</p>
				<p>У свим случајевима када тендер буде поништен или проглашен неуспелим, свим подносиоцима важећих понуда, који претходно нису изгубили право на повраћај депозита, враћа се положени депозит у року од 30 дана од дана доношења одлуке о поништењу, односно проглашењу тендера неуспелим. </p>
				<p class="bold">Трошкови и камата</p>
				<p class="clan">Члан 31. </p>
				<p>У свим случајевима повраћаја уплаћеног депозита, банкарске трошкове у вези са уплатом и повраћајем депозита сноси подносилац понуде. </p>
				<p>У случају да је уплаћени депозит враћен у року који је предвиђен овом уредбом, подносилац понуде нема право на камату. </p>
				<p class="bold">Преговори</p>
				<p class="clan">Члан 32.</p>
				<p>Преговори се воде са подносиоцем најбоље рангиране понуде, односно са другим подносиоцем понуде у случају из члана 35. став 1. ове уредбе, о садржини уговора о купопродаји и других пратећих докумената. </p>
				<p class="bold">Тим за преговоре </p>
				<p class="clan">Члан 33.</p>
				<p>Министарство, у року од осам дана од дана доношења одлуке о формирању ранг листе, доноси одлуку о образовању тима за преговоре. </p>
				<p>Одлуком о образовању тима за преговоре одредиће се број, састав и овлашћења чланова тима за преговоре, с тим што број чланова мора бити непаран. </p>
				<p>Тим за преговоре води преговоре, уз подршку Министарства.</p>
				<p class="bold">Потписивање уговора о купопродаји</p>
				<p class="clan">Члан 34. </p>
				<p>Уговор о купопродаји потписује се у року од 90 дана од дана отпочињања преговора. </p>
				<p>Министарство може, на предлог тима за преговоре или подносиоца понуде са којим се преговора, рок из става 1. овог члана продужити за највише 30 дана. </p>
				<p>Министарство следећег радног дана од дана доношења одлуке из става 2. овог члана обавештава тим за преговоре и све подносиоце важећих понуда. </p>
				<p class="bold">Неуспех преговора</p>
				<p class="clan">Члан 35. </p>
				<p>Уколико уговор о купопродаји не буде потписан у року из члана 34. ове уредбе, сматра се да преговори нису успели и Министарство упућује позив на преговоре подносиоцу понуде чија је понуда следећа на ранг листи. </p>
				<p>Уколико је на ранг листи преостала само једна понуда, Министарство може да донесе одлуку којом се тендер проглашава неуспелим. </p>
				<p>Уколико на ранг листи није преостала ниједна важећа понуда, Министарство доноси одлуку којом се тендер проглашава неуспелим. </p>
				<p>Министарство следећег радног дана од дана доношења одлука из ст. 2. и 3. овог члана обавештава све учеснике на тендеру. </p>
				<p class="bold">Повраћај депозита за случају неуспеха преговора</p>
				<p class="clan">Члан 36.</p>
				<p>Тендерском документацијом се одређује под којим условима подносилац понуде са којим су вршени преговори има право на повраћај депозита за случај неуспеха преговора. </p>
				<p class="bold">Повраћај депозита осталим подносиоцима понуда и купцу</p>
				<p class="clan">Члан 37. </p>
				<p>У року од 30 дана од дана извршења уговора о купопродаји извршиће се повраћај положених депозита свим подносиоцима важећих понуда, осим купцу.</p>
				<p>Повраћај положеног депозита купцу регулише се уговором о купопродаји. </p>
				<p class="clan">IV. ДВОСТЕПЕНИ ТЕНДЕР</p>
				<p class="italik">Поступак у двостепеном тендеру</p>
				<p class="clan">Члан 38.</p>
				<p>Продаја двостепеним тендером обухвата два степена. </p>
				<p>Први степен двостепеног тендера обухвата:</p>
				<p>1) продају првог комплета тендерске документације;</p>
				<p>2) подношење и пријем необавезујућих понуда;</p>
				<p>3) отварање, разматрање и рангирање необавезујућих понуда. </p>
				<p>Други степен двостепеног тендера обухвата:</p>
				<p>1) достављање другог комплета тендерске документације;</p>
				<p>2) подношење и пријем обавезујућих понуда;</p>
				<p>3) отварање, разматрање и рангирање обавезујућих понуда;</p>
				<p>4) преговоре и поступак закључења и извршења уговора о купопродаји. </p>
				<p class="italik">Тендерска документација</p>
				<p class="clan">Члан 39.</p>
				<p>Тендерску документацију припрема Mинистарство. </p>
				<p>Тендерска документација подељена је у два комплета документације. </p>
				<p>Први кoмплeт тeндeрскe дoкумeнтaциje сaдржи:</p>
				<p>1) инфoрмaциoни мeмoрaндум o бaнци чиje сe aкциje прoдajу, кojи сaдржи пoдaткe o бaнци и њeнoм пoслoвaњу, кao и другe инфoрмaциje и дoкумeнтa oд интeрeсa зa учeсникe нa тeндeру кojи пoднoсe нeoбaвeзуjућe пoнудe;</p>
				<p>2) упутствo зa учeсникe зa прву фaзу тeндeрa, кoje сaдржи: услoвe и рoкoвe зa учeствoвaњe и пoступaњe у првoj фaзи тeндeрa (укључуjући рoк зa пoднoшeњe нeoбaвeзуjућих пoнудa и врeмe и мeстo jaвнoг oтвaрaњa нeoбaвeзуjућих пoнудa), oпис прoцeдурe у првoj фaзи тeндeрa, критeриjумe зa рaнгирaњe нeoбaвeзуjућих пoнудa, кoпиjу oвe урeдбe и другe пoдaткe oд знaчaja зa учeшћe у првoj фaзи тeндeрa;</p>
				<p>3) другe инфoрмaциje и дoкумeнтaциjу, прeмa пoтрeби.</p>
				<p>Други кoмплeт тeндeрскe дoкумeнтaциje сaдржи:</p>
				<p>1) упутствo зa учeсникe у другoj фaзи тeндeрa, кoje сaдржи: услoвe и рoкoвe зa учeствoвaњe и пoступaњe у другoj фaзи тeндeрa (укључуjући рoк зa пoднoшeњe oбaвeзуjућих пoнудa и врeмe и мeстo jaвнoг oтвaрaњa oбaвeзуjућих пoнудa), обавештење о законским условима и неопходним претходним сагласностима за стицање акција и рок у којем поступак за испуњење истих треба да се покрене, а које сагласности је купац обавезан да прибави као услов и пре стицања акција које су предмет продаје, доказе о финансијском стању и доброј пословној репутацији које треба да поднесе учесник на тендеру, oпис прoцeдурe у другoj фaзи тeндeрa, услoвe и нaчин упoзнaвaњa учeсникa нa тeндeру сa стaњeм и пoслoвaњeм бaнкe, изнoс дeпoзитa зa учeшћe у другoj фaзи тeндeрa, критeриjумe зa рaнгирaњe oбaвeзуjућих пoнудa, кoпиjу oвe урeдбe и другe пoдaткe oд знaчaja зa учeшћe у другoj фaзи тeндeрa;</p>
				<p>2) прeдлoг основних eлeмeнaтa угoвoрa o купoпрoдajи aкциja;</p>
				<p>3) другe инфoрмaциje и дoкумeнтaциjу, прeмa пoтрeби.</p>
				<p>Министарство може изменити податке и информације у првом, односно другом комплету тендерске документације све до истека рока за подношење необавезујућих, односно обавезујућих понуда, о чему благовремено обавештава све учеснике на тендеру.</p>
				<p>Министарство доставља нацрт другог комплета тендерске документације Народној банци Србије, ради давања мишљења на овај нацрт, у делу који се односи на доказе о финансијском стању и доброј пословној репутацији. </p>
				<p class="bold">1. Први степен двостепеног тендера</p>
				<p class="italik">Продаја првог комплета тендерске документације</p>
				<p class="clan">Члан 40.</p>
				<p>Министарство продаје први комплет тендерске документације заинтересованим лицима из члана 13. тачка 1) ове уредбе, која претходно са Министарством потпишу уговор о чувању поверљивости података.</p>
				<p class="italik">Подношење необавезујућих понуда</p>
				<p class="clan">Члан 41.</p>
				<p>Необавезујуће понуде на тендеру подносе се Министарству, у складу са првим комплетом тендерске документације и овом уредбом. </p>
				<p class="italik">Рок за подношење необавезујућих понуда</p>
				<p class="clan">Члан 42.</p>
				<p>Рок за подношење необавезујућих понуда не може бити краћи од 15 дана од дана истека рока за куповину првог комплета тендерске документације. </p>
				<p class="italik">Сходна примена одредаба о једностепеном тендеру на отварање, разматрање и рангирање необавезујућих понуда </p>
				<p class="clan">Члан 43.</p>
				<p>У првом степену двостепеног тендера у погледу отварања, разматрања и рангирања необавезујућих понуда сходно се примењују одредбе чл. 24–27. ове уредбе. </p>
				<p class="italik">Одређивање броја учесника другог степена тендера</p>
				<p class="clan">Члан 44.</p>
				<p>Министарство, по сачињавању ранг листе необавезујућих понуда, одлуком одређује број учесника на тендеру који се позивају, према редоследу на ранг листи необавезујућих понуда, да приступе другом степену двостепеног тендера (у даљем тексту: учесници другог степена тендера).</p>
				<p class="italik">Сходна примена одредаба о једностепеном тендеру за случај неодобрења ранг листе необавезујућих понуда и проглашења тендера неуспелим</p>
				<p class="clan">Члан 45.</p>
				<p>Уколико је поднета само једна важећа необавезујућа понуда, односно уколико не постоји ниједна важећа необавезујућа понуда, сходно се примењују одредбе члана 29. ове уредбе. </p>
				<p class="bold">2. Други степен двостепеног тендера</p>
				<p class="italik">Достављање другог комплета тендерске документације</p>
				<p class="clan">Члан 46.</p>
				<p>По одређивању броја учесника другог степена тендера, Министарство обавештава све подносиоце важећих необавезујућих понуда о томе да ли су позвани да приступе другом степену двостепеног тендера.</p>
				<p>Учесницима другог степена тендера Министарство доставља други комплет тендерске документације, уз позив да приступе другом степену тендера. </p>
				<p class="italik">Подношење обавезујућих понуда</p>
				<p class="clan">Члан 47.</p>
				<p>Обавезујуће понуде на тендеру подносе се у складу са другим комплетом тендерске документације и овом уредбом. </p>
				<p class="italik">Рок за подношење обавезујућих понуда</p>
				<p class="clan">Члан 48. </p>
				<p>Рок за подношење обавезујућих понуда не може бити краћи од 45 дана од доношења одлуке Министарства којом се одређује број учесника другог степена тендера. </p>
				<p class="italik">Сходна примена одредаба о једностепеном тендеру</p>
				<p class="clan">Члан 49.</p>
				<p>У другом степену двостепеног тендера сходно се примењују одредбе чл. 21–37. ове уредбе. </p>
				<p class="italik">Трошкови</p>
				<p class="clan">Члан 50.</p>
				<p>Сваки учесник на тендеру сноси своје трошкове учешћа на тендеру.</p>
				<p class="clan">V. ТЕНДЕРСКА КОМИСИЈА </p>
				<p class="bold">Образовање, састав и надлежност тендерске комисије Министарства</p>
				<p class="clan">Члан 51.</p>
				<p>Када Република Србија самостално продаје акције, Министарство решењем, у року од десет дана од дана објављивања јавног позива из члана 10. став 1. ове уредбе, образује комисију за спровођење тендера (у даљем тексту: тендерска комисија), ради пружања помоћи Министарству у вршењу свих стручних и административно-техничких послова, предвиђених овом уредбом, а у вези са продајом акција банке.</p>
				<p>Решењем из става 1. овог члана утврђује се састав тендерске комисије, чији је број чланова најмање три, од којих је један председник, а други заменик председника.</p>
				<p class="bold">Образовање и састав заједничке тендерске комисије</p>
				<p class="clan">Члан 52.</p>
				<p>Када Република Србија, у складу са одлуком Владе донетој на предлог Министарства, односно у складу са релевантним уговором, покреће поступак заједничке продаје својих акција и акција у власништву другог, односно других акционара банке, којом је приликом учешће акција тог, односно тих акционара једнако, или веће од 25% укупног пакета акција који се заједнички нуди на продају, Министарство решењем, у року од десет дана од дана објављивања јавног позива из члана 10. став 1. ове уредбе, образује заједничку тендерску комисију.</p>
				<p>Заједничка тендерска комисија из става 1. овог члана има пет чланова, од којих су најмање три именована на предлог Министарства и од којих је један председник, а други заменик председника. </p>
				<p>Министарство ће решењем из става 1. овог члана у састав заједничке тендерске комисије именовати и једног члана на предлог осталих акционара који имају до 33% у укупном пакету акција који се заједнички нуди на продају, односно два члана када је проценат тог учешћа већи. </p>
				<p class="bold">Надлежност заједничке тендерске комисије</p>
				<p class="clan">Члан 53.</p>
				<p>Заједничка тендерска комисија обавља све стручне и административно-техничке послове, предвиђене овом уредбом, а везане за продају укупног пакета акција банке које се нуде на продају и предлаже Министарству доношење одлука у складу са овом уредбом.</p>
				<p>Заједничка тeндeрскa кoмисиja, у рoку oд 15 дaнa oд дана њеног формирања, доноси пoслoвник o рaду кojим сe ближe урeђуjу питaњa oд знaчaja зa рaд заједничке тeндeрскe кoмисиje.</p>
				<p>Заједничка тeндeрскa кoмисиja мoжe oдлучивaти aкo je нa сeдници присутнa вeћинa њeних члaнoвa и ако најмање две трећине присутних чланова чине чланови који представљају Републику Србију као акционара.</p>
				<p>Свaки члaн заједничке тeндeрскe кoмисиje имa jeдaн глaс.</p>
				<p>Заједничка тeндeрскa кoмисиja дoнoси oдлукe вeћинoм глaсoвa укупнoг брoja члaнoвa.</p>
				<p class="clan">VI. ПРЕЛАЗНЕ И ЗАВРШНЕ ОДРЕДБЕ</p>
				<p class="bold">Сукоб интереса</p>
				<p class="clan">Члан 54.</p>
				<p>Лице које има власништво на акцијама у банци чије су акције предмет продаје, осим Републике Србије, њених органа и законитих ималаца акција из члана 52. став 1. ове уредбе, или које је учесник на тендеру или које има власништво на акцијама у лицу које је учесник на тендеру или је члан управе или је запослено у том лицу, као и сродник до трећег степена сродства било којег од наведених лица, не може бити ангажовано у спровођењу тендера у било ком својству, нити може бити члан тендерске комисије или тима за преговоре.</p>
				<p class="bold">Чување документације</p>
				<p class="clan">Члан 55.</p>
				<p>Министарство чува у својој архиви документацију о тендеру најмање пет година од дана закључења уговора о купопродаји акција.</p>
				<p class="bold">Ангажовање Агенције за осигурање депозита у поступку продаје акција банке</p>
				<p class="clan">Члан 56.</p>
				<p>Министарство може ангажовати Агенцију за осигурање депозита за спровођење одређених техничких активности и радњи и организацију поступка продаје акција банке, у складу са уговором који се тим поводом закључује између Министарства и Агенције за осигурање депозита.</p>
				<p class="bold">Сходна примена одредаба ове уредбе </p>
				<p class="clan">Члан 57.</p>
				<p>Одредбе ове уредбе сходно се примењују на начин и поступак продаје акција банке и у свим другим случајевима утврђеним у члану 48. став 2. тач. 4), 5) и 7) Закона.</p>
				<p class="bold">Ступање на снагу</p>
				<p class="clan">Члан 58.</p>
				<p>Даном ступања на снагу ове уредбе престаје да важи Уредба о начину и поступку продаје акција банака које су у власништву Републике Србије или у власништву банака у стечају и ликвидацији у којима функцију стечајног и ликвидационог управника врши Агенција за осигурање депозита („Службени гласник РС”, бр. 59/04, 108/04, 92/05, 113/13 и 9/15).</p>
				<p>Поступци продаје акција у банкама који су започети пре ступања на снагу ове уредбе биће настављени од стране Министарства по одредбама ове уредбе, а преузимање поступка и документације од Агенције за осигурање депозита извршиће се на основу међусобног споразума о преузимању.</p>
				<p class="clan">Члан 59.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-3728/2017</p>
				<p class="potpis">У Београду, 4. маја 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

