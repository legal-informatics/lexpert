

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 14. став 2. Закона о улагањима („Службени гласник РС”, бр. 89/15 и 95/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о условима, начину и поступку ослобођења од царинских и других дажбина на увоз опреме</p>
			<p class="centar">"Службени гласник РС", број 34 од 17. маја 2019.</p>
			<p class="clan">I. УВОДНЕ ОДРЕДБЕ </p>
			<p class="bold">Предмет уређивања </p>
			<p class="clan">Члан 1.</p>
			<p class="Basic-Paragraph">Овом уредбом ближе се уређују услови, начин и поступак ослобођења од царинских и других дажбина на увоз опреме улагача, осим пореза на додату вредност.</p>
			<p class="bold">Појмови</p>
			<p class="clan">Члан 2.</p>
			<p class="Basic-Paragraph">Изрази употребљени у овој уредби имају следећа значења:</p>
			<p class="Basic-Paragraph">1) <span class="italik">увозне дажбине </span>су царинске дажбине и друге дажбине, изузев ПДВ-а које имају исто дејство и које се плаћају при увозу робе;</p>
			<p class="Basic-Paragraph">2) <span class="italik">улагач, </span>јесте домаће или страно, правно или физичко лице које је извршило улагање на територији Републике Србије, у складу са законом;</p>
			<p class="Basic-Paragraph">3) <span class="italik">опрема</span><span class="italik"> </span>јесу нови производни погони, машине и опрема који се набављају и држе ради производње производа, за чији увоз се одобрава царинска повластица, а  коју улагач увози и као свој неновчани улог инвестира у привредно друштво, или коју привредно друштво директно набавља, а региструје као улагање у форми забележбе, ради обављања делатности за које је дозвољена додела подстицаја у складу са прописима којима се уређују критеријуми, услови и начин привлачења директних инвестиција;</p>
			<p class="Basic-Paragraph">4) <span class="italik">царинска повластица </span>је ослобођење од плаћања увозних дажбина на увоз опреме;</p>
			<p class="Basic-Paragraph">5) <span class="italik">мали привредни субјект </span>јесте привредни субјект који има мање од 50 запослених и годишњи промет или укупан годишњи биланс стања који не прелази 10 милиона евра, у складу са прописом којим се уређује државна помоћ (у даљем тексту: мало привредно друштво);</p>
			<p class="Basic-Paragraph">6) <span class="italik">средњи привредни субјект </span>јесте привредни субјект који има од 50 до 250 запослених и годишњи промет који не прелази 50 милиона евра или укупни годишњи биланс стања који не прелази 43 милиона евра у складу са прописом којим се уређује државна помоћ (у даљем тексту: средње привредно друштво);</p>
			<p class="Basic-Paragraph">7) <span class="italik">велики привредни субјект</span><span class="italik"> </span>јесте привредни субјект који има преко 250 запослених и годишњи промет преко 50 милиона евра или укупан годишњи биланс стања преко 43 милиона евра у складу са прописом којим се уређује држава помоћ (у даљем тексту: велико привредно друштво);</p>
			<p class="Basic-Paragraph">8) <span class="italik">царински орган </span>је Управа царина, царинарница и њене организационе јединице надлежне за примену царинских и осталих прописа, као и овлашћени царински службеник, у складу са Законом о царинској служби („Службени гласник РСˮ, брoj 95/18);</p>
			<p class="Basic-Paragraph">9) <span class="italik">уговор о додели средстава подстицаја </span>је уговор којим се уређују међусобна права и обавезе даваоца средстава подстицаја и корисника средстава подстицаја у складу са прописом којим се уређују критеријуми, услови и начин привлачења директних инвестиција;</p>
			<p class="Basic-Paragraph">10) <span class="italik">корисник царинске повластице </span>је привредно друштво регистровано у Републици Србији за обављање делатности за које је дозвољена додела подстицаја у складу са прописима којима се уређују критеријуми, услови и начин привлачења директних инвестиција, а које је увозник опреме за  коју се одобравају царинске повластице.</p>
			<p class="clan">II. ВИСИНА СРЕДСТАВА ПОДСТИЦАЈА</p>
			<p class="bold">Максимални дозвољени износ средстава подстицаја</p>
			<p class="clan">Члан 3.</p>
			<p class="Basic-Paragraph">Максимални дозвољени износи средстава подстицаја одређују се у складу са прописима којима се уређују правила за доделу и контролу државне помоћи и прописима којима се уређују услови и начин привлачења директних инвестиција. </p>
			<p class="Basic-Paragraph">Максималан дозвољени износ средстава за велика привредна друштва може се утврдити највише до 50% оправданих трошкова за реализацију инвестиционог пројекта. </p>
			<p class="Basic-Paragraph">Максималан дозвољени износ средстава за средње привредно друштво може се утврдити највише до 60% оправданих трошкова, а за мала привредна друштва највише до 70% оправданих трошкова за реализацију инвестиционог пројекта.</p>
			<p class="clan">III. УСЛОВИ ЗА ОСТВАРИВАЊЕ ПОВЛАСТИЦЕ </p>
			<p class="bold">Остваривање права на ослобођење </p>
			<p class="clan">Члан 4. </p>
			<p class="Basic-Paragraph">Остваривање права на царинску повластицу на увоз опреме, привредно друштво остварује у складу са правилима за доделу државне помоћи, и то:</p>
			<p class="Basic-Paragraph">1) у складу са правилима за доделу регионалне инвестиционе државне помоћи, за привредне субјекте који су корисници средстава подстицаја по уговору о додели средстава подстицаја;</p>
			<p class="Basic-Paragraph">2) у складу са правилима за доделу de minimis државне помоћи, за привредне субјекте који нису корисници средстава по уговору о додели средстава подстицаја.</p>
			<p class="Basic-Paragraph">Право на царинску повластицу се не може остварити за набавку опреме у секторима саобраћаја, развоја софтвера осим ако нису у функцији унапређења производа, производног процеса или пружања услуга сервисних центара, угоститељства, игара на срећу, трговине, производње синтетичких влакана, угља и челика, рударства, дувана и дуванских прерађевина, оружја и муниције, бродоградње поморских трговачких пловила на сопствени погон преко 100 бруто регистрованих тона, аеродрома, комуналних делатности, сектора енергетике, широкопојасне мреже, рибарства и аквакултуре.</p>
			<p class="bold">Висина ослобођења </p>
			<p class="clan">Члан 5. </p>
			<p class="Basic-Paragraph">Царинска повластица на увоз опреме може се користити до висине уписаног неновчаног улога у привредно друштво.</p>
			<p class="Basic-Paragraph">Износ царинске повластице може се доделити до износа који: </p>
			<p class="Basic-Paragraph">1) када се сабере са износом додељених средстава подстицаја не прелази износ из члана 3. ст. 2. и 3. ове уредбе, за привредна друштва која су корисници средстава по уговору о додели средстава подстицаја; </p>
			<p class="Basic-Paragraph">2) не прелази горњу границу <span class="italik">de minimis</span> државне помоћи у износу од 23.000.000,00 динара по једном улагачу у било ком периоду у току три узастопне фискалне године, у складу са прописима којима се уређују правила за доделу и контролу државне помоћи, за привредна друштва која нису корисници средстава по уговору о додели средстава подстицаја.</p>
			<p class="bold">Рок за остварење права на ослобођење </p>
			<p class="clan">Члан 6. </p>
			<p class="Basic-Paragraph">Право из члана 4. ове уредбе може се остварити у року од две године од дана регистрације забележбе одлуке привредног друштва о улагању или регистрације повећања капитала, у складу са Законом о поступку регистрације у Aгенцији за привредне регистре. </p>
			<p class="Basic-Paragraph">Изузетно од става 1. овог члана, уколико је уговором о испоруци опреме предвиђен дужи рок испоруке од две године или је наступила доцња испоручиоца опреме право улагача из члана 4. ове уредбе може се остварити у року од шест месеци од наступања наведених околности. </p>
			<p class="bold">Забележба улагања</p>
			<p class="clan">Члан 7.</p>
			<p class="Basic-Paragraph">Ради остваривања права на царинску повластицу у складу са овом уредбом привредно друштво је у обавези да у Регистру привредних субјеката упише забележбу улагања-набавке опреме која ће бити увезена као улог улагача. </p>
			<p class="Basic-Paragraph">Забележбом из става 1. овог члана уписује се уговор или одлука привредног друштва о улагању која садржи спецификацију опреме као саставни део одлуке, шифру и назив делатности за коју се опрема прибавља као и податке о испоручиоцу опреме.  </p>
			<p class="Basic-Paragraph">Спецификација опреме из става 2. овог члана обавезно садржи: назив опреме, назив произвођача и вредност опреме.</p>
			<p class="clan">IV. ПОСТУПАК ЗА ОСТВАРИВАЊЕ ПОВЛАСТИЦЕ</p>
			<p class="bold">Евидентирање и размена података</p>
			<p class="clan">Члан 8.</p>
			<p class="Basic-Paragraph">Привредно друштво које захтева царинску повластицу, ради увођења у евиденцију у зависности од основа, доставља централи Управе царина у року од 30 дана следеће:</p>
			<p class="Basic-Paragraph">1) ради остваривања права на ослобођење на основу одлуке о повећању капитала, доставља Управи царина одлуку о повећању капитала и извод из Регистра привредних субјеката у року од 30 дана од дана регистрације повећања основног капитала;</p>
			<p class="Basic-Paragraph">2) ради остваривања права на ослобођење, на основу забележбе Уговора о неновчаном улагању у привредно друштво или забележбе улагања на основу Уговора о додели средстава подстицаја, након уписа забележбе улагања у Регистар привредних субјеката, Агенција за привредне регистре доставља податке о уписаним забележбама улагања Управи царина посредством информационог система. </p>
			<p class="Basic-Paragraph">До успостављања електронске комуникације из става 1. овог члана податке о уписаним забележбама улагања Управи царина доставља привредно друштво које захтева царинску повластицу.</p>
			<p class="Basic-Paragraph">Управа царина уводи и додељује евиденциони број привредном друштву које захтева царинску повластицу на основу података из става 1. овог члана.</p>
			<p class="bold">Захтев за ослобођење улагача</p>
			<p class="clan">Члан 9.</p>
			<p class="Basic-Paragraph">Царинском органу који спроводи царински поступак стављања опреме у слободан промет привредно друштво које захтева царинску повластицу ради остваривања права на ослобођење, подноси: </p>
			<p class="Basic-Paragraph">1) одлуку о повећању капитала и процену вредности неновчаног улога;</p>
			<p class="Basic-Paragraph">2) гарантни лист или другу одговарајућу документацију из које се може утврдити да је опрема која се увози нова;</p>
			<p class="Basic-Paragraph">3) уговор о додели средстава подстицаја, ако је корисник повластице и корисник средстава по поменутом уговору; </p>
			<p class="Basic-Paragraph">4) изјаву да није корисник <span class="italik">de minimis</span> државне помоћи, односно изјаву о оствареном износу <span class="italik">de minimis</span> државне помоћи у текућој фискалној години и у претходне две узастопне фискалне године, ако није корисник средстава по уговору о додели средстава подстицаја;</p>
			<p class="Basic-Paragraph">5) изјаву да опрема која се увози служи за обављање делатности корисника повластице;</p>
			<p class="Basic-Paragraph">6) изјаву о свим другим додељеним државним помоћима за исте оправдане трошкове.</p>
			<p class="Basic-Paragraph">Уз доказе из става 1. тач. 1)–6) овог члана прилаже се извод о регистрованим подацима о привредном друштву уписаном у Регистар привредних субјеката о висини уписаног неновчаног улога улагача у капиталу привредног друштва или извод о регистрацији забележбе улагања, које царински орган прибавља по службеној дужности.</p>
			<p class="Basic-Paragraph">Царински орган на основу поднетог захтева и приложених доказа доноси решење о ослобађању од плаћања увозних дажбина на увоз опреме. </p>
			<p class="Basic-Paragraph">Царински орган копију решења из става 3. овог члана доставља министарству надлежном за послове привреде и Комисији за контролу државне помоћи без одлагања, најкасније у року од 30 дана од дана доношења решења, а на крају сваког шестомесечног периода доставља извештај о привредним друштвима која су остварила право на царинску повластицу Развојној агенцији Србије. </p>
			<p class="clan">V. ЗАБРАНА ОТУЂЕЊА И ОГРАНИЧЕЊЕ РАСПОЛАГАЊА </p>
			<p class="bold">Трајање ограничења у погледу права располагања увезеном опремом ослобођеном од плаћања увозних дажбина </p>
			<p class="clan">Члан 10.</p>
			<p class="Basic-Paragraph">Опрема се не може отуђити, дати другом на употребу или користити у друге сврхе у року од три године од дана стављања робе у слободан промет у складу са царинским прописима. </p>
			<p class="Basic-Paragraph">Ако се опрема из става 1. овог члана отуђи, да другом на употребу или користи у друге сврхе пре истека рока из става 1. овог члана, на ту опрему плаћају се увозне дажбине. </p>
			<p class="Basic-Paragraph">Висина увозних дажбина из става 2. овог члана обрачунава се према стању робе и по прописима који важе на дан подношења захтева за обрачун и плаћања увозних дажбина, односно на дан доношења решења о наплати увозних дажбина ако није поднет захтев за обрачун и плаћање увозних дажбина. </p>
			<p class="bold">Царински надзор </p>
			<p class="clan">Члан 11. </p>
			<p class="Basic-Paragraph">Опрема ослобођена плаћања увозних дажбина по основу улога улагача која је стављена у слободан промет у складу са одредбама ове уредбе остаје под царинским надзором. </p>
			<p class="Basic-Paragraph">Царински надзор престаје: </p>
			<p class="Basic-Paragraph">1) када више не постоје услови због којих је опрема и стављена у слободан промет без плаћања увозних дажбина; </p>
			<p class="Basic-Paragraph">2) кад се опрема извезе или уништи; </p>
			<p class="Basic-Paragraph">3) када се дозволи употреба опреме у друге сврхе од оних које су прописане овом уредбом и када су увозне дажбине плаћене. </p>
			<p class="clan">VI. ПРЕЛАЗНЕ И ЗАВРШНЕ ОДРЕДБЕ </p>
			<p class="bold">Окончање започетих поступака</p>
			<p class="clan">Члан 12.</p>
			<p class="Basic-Paragraph">Поступци за остваривање повластица започети до дана ступања на снагу ове уредбе, окончаће се у складу са прописима по којима су започети.</p>
			<p class="bold">Размена података путем информационог система</p>
			<p class="clan">Члан 13.</p>
			<p class="Basic-Paragraph">Агенција за привредне регистре је дужна да у року од 60 дана од дана ступања на снагу ове уредбе, посредством информационог система достави податке Управи царина о уписаним забележбама улагања.</p>
			<p class="bold">Престанак важења уредбе</p>
			<p class="clan">Члан 14.</p>
			<p class="Basic-Paragraph">Даном ступања на снагу ове уредбе престаје да важи Уредба о условима, начину и поступку ослобођења од царинских и других дажбина на увоз опреме („Службени гласник РС”, број 48/18).</p>
			<p class="bold">Ступање на снагу</p>
			<p class="clan">Члан 15.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">05 број 110-3883/2019-1</p>
			<p class="potpis">У Београду, 16. маја 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

