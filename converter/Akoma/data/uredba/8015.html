


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 123. тачка 3. Устава Републике Србије, а у вези са чланом 7. Закона о безбедности и здрављу на раду („Службени гласник РС”, бр. 101/05 и 91/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о превентивним мерама за безбедан и здрав рад при коришћењу оштрих предмета који су медицинска средства у здравственој делатности</p>
				<p class="centar">"Службени гласник РС", број 101 од 16. 
				децембра 2016.</p>
				<p class="centar">&nbsp; &nbsp;</p>
				<p class="clan">Члан 1.</p>
				<p>Овом уредбом прописују се захтеви које је послодавац дужан да испуни у обезбеђивању примене превентивних мера при коришћењу оштрих предмета који су медицинска средства у здравственој делатности. </p>
				<p class="clan">Члан 2.</p>
				<p>Сврха ове уредбе је:</p>
				<p>1) примена мера безбедности и здравља на раду ради остваривања најбезбеднијих услова рада у радној околини у здравственој делатности;</p>
				<p>2) спречавање повреда запослених које су проузроковане оштрим предметима који су медицинска средства у здравственој делатности (укључујући инјекцијске игле);</p>
				<p>3) отклањање или смањење ризика од настанка повреда или оштећења здравља запослених који настају или могу да настану при употреби оштрих предмета на радном месту и у радној околини;</p>
				<p>4) успостављање јединственог приступа за процену ризика у складу са прописима у области безбедности и здравља на раду, оспособљавање за безбедан и здрав рад, обавештавање, подизање свести и праћење.</p>
				<p class="clan">Члан 3.</p>
				<p>Ова уредба примењује се на све запослене у здравственој делатности који обављају рад под непосредном и посредном контролом послодавца, а који у свом раду користе оштре предмете, као и на правна лица и предузетнике који на основу уговора обављају услуге повезане са пословима здравствене делатности.</p>
				<p class="clan">Члан 4.</p>
				<p>Поједини изрази који се користе у овој уредби имају следеће значење:</p>
				<p>1) запослени јесте домаће или страно физичко лице које је у радном односу код послодавца, лице које по било ком основу обавља рад, као и ученици и студенти када се налазе на обавезној професионалној пракси или практичној настави;</p>
				<p>2) оштри предмети јесу медицинска средства у здравственој делатности која се користе приликом пружања здравствене заштите, којима запослени може да се посече или убоде и који могу да изазову повреду и/или инфекцију и сматрају се опремом за рад у смислу прописа о безбедности и здрављу на раду;</p>
				<p>3) превентивне мере за спречавање повреда оштрим предметима јесу све мере које послодавац у здравственој делатности предузима у циљу спречавања и отклањања повреда и/или преноса инфекције због коришћења оштрих предмета на раду, укључујући коришћење безбедне опреме на основу процене ризика и безбедних метода одлагања оштрих предмета.</p>
				<p>Изрази – радно место, послодавац и представник запослених за безбедност и здравље на раду утврђени су Законом о безбедности и здрављу на раду.</p>
				<p>Израз – представник запослених у смислу Закона о раду.</p>
				<p>Сви изрази и појмови који се користе у овој уредби у мушком граматичком роду обухватају мушки и женски род лица на која се односе.</p>
				<p class="clan">Члан 5.</p>
				<p>У циљу спречавања, отклањања и смањења ризика од повреде и преноса инфекције због коришћења оштрих предмета примењују се начела превенције за обезбеђивање безбедности и здравља запослених која су утврђена прописима о безбедности и здрављу на раду. </p>
				<p class="clan">Члан 6.</p>
				<p>Послодавац је дужан да за сва радна места у радној околини на којима запослени користе оштре предмете на раду, изврши процену ризика од настанка повреда оштрим предметима и/или од инфекције и оштећења здравља запослених са циљем одређивања начина и мера за отклањање или смањење тих ризика, у складу са прописима у области безбедности и здравља на раду.</p>
				<p class="clan">Члан 7.</p>
				<p>Послодавац је дужан, да када се проценом ризика, из члана 6. ове уредбе, утврди да постоји ризик од повреда и/или инфекција и оштећења здравља оштрим предметима, спречи изложеност запослених обезбеђивањем примене посебних превентивних мера, а нарочито да: </p>
				<p>1) утврди и спроведе поступак за безбедно коришћење и одлагање оштрих предмета и медицинског отпада; </p>
				<p>2) сведе коришћење оштрих предмета на најмању могућу меру тако што ће обезбедити коришћење медицинских средстава који садрже механизме за заштиту од оштрих предмета; </p>
				<p>3) забрани да се заштитни поклопци за игле поново користе.</p>
				<p>Када послодавац не може да спречи изложеност оштрим предметима, имајући у виду процену ризика из члана 6. ове уредбе, ризик од настанка повреда, инфекција или оштећења здравља запослених се смањује на најмању могућу меру обезбеђивањем примене превентивних мера, а нарочито следећих:</p>
				<p>1) увођењем поступка одлагања оштрих предмета у складу са прописом о управљању медицинским отпадом насталим приликом обављања послова у здравственој делатности и постављањем јасно обележених и технички безбедних посуда за одлагање оштрих предмета и опреме за инјекције за једнократну употребу, што је могуће ближе месту за које је процењено где се оштри предмети користе или се могу наћи;</p>
				<p>2) спречавањем ризика од инфекција спровођењем поступака за безбедан и здрав рад, и то:</p>
				<p>(1) развијање кохерентне целокупне политике превенције која обухвата технологију, организацију рада, услове рада, психо-социјалне штетности у вези са радом и утицај штетности повезаних са радном околином,</p>
				<p>(2) оспособљавање запослених за безбедан и здрав рад,</p>
				<p>(3) праћење здравственог стања у складу са прописом о превентивним мерама за безбедан и здрав рад при излагању биолошким штетностима;</p>
				<p>3) обезбеђивање коришћења средстава и опреме за личну заштиту на раду.</p>
				<p>Послодавац је дужан, када се проценом ризика из члана 6. ове уредбе, утврди да постоји ризик по безбедност и здравље запослених услед изложености биолошким штетностима за које постоје ефективне вакцине, да запосленима понуди да буду вакцинисани у складу са прописом о превентивним мерама за безбедан и здрав рад при излагању биолошким штетностима. </p>
				<p class="clan">Члан 8.</p>
				<p>Послодавац је дужан да запосленима који користе оштре предмете обезбеди информације које се односе на безбедност и здравље на раду, а нарочито о мерама које се предузимају у циљу остваривања безбедних и здравих услова за рад у складу са прописом о превентивним мерама за безбедан и здрав рад при коришћењу опреме за рад.</p>
				<p>Поред обавеза из става 1. овог члана, послодавац је дужан да:</p>
				<p>1) запослене информише о специфичним ризицима при коришћењу оштрих предмета, као и поступцима за безбедно одлагање оштрих предмета и медицинског отпада;</p>
				<p>2) обезбеди упутства за безбедан рад за коришћење оштрих предмета по прописима у области безбедности и здравља на раду; </p>
				<p>3) подстиче добру праксу у вези са спречавањем повреда на раду оштрим предметима, и извештавањем о тим повредама;</p>
				<p>4) утиче на подизање свести запослених у сарадњи са репрезентативним синдикатима и/или представницима запослених;</p>
				<p>5) обезбеди информације о доступним програмима подршке. </p>
				<p class="clan">Члан 9.</p>
				<p>Послодавац је дужан да запослене у току оспособљавања за безбедан и здрав рад при коришћењу оштрих предмета упозна са свим врстама ризика, а посебно о: </p>
				<p>1) правилном коришћењу медицинских средстава којa садрже механизме заштите од оштрих предмета;</p>
				<p>2) ризицима који су у вези са изложеношћу крви и телесним течностима; </p>
				<p>3) значају примене превентивних мера за безбедан и здрав рад при коришћењу оштрих предмета, укључујући поступке за безбедан и здрав рад;</p>
				<p>4) правилном коришћењу и одлагању оштрих предмета и медицинског отпада;</p>
				<p>5) значају имунизације;</p>
				<p>6) обавештавању, процедурама праћења примене мера и њиховом значају и</p>
				<p>7) мерама које треба предузети када се догоди повреда на раду.</p>
				<p>Послодавац је дужан да оспособљавање запослених из става 1. овог члана врши у складу са прописима о безбедности и здрављу на раду.</p>
				<p class="clan">Члан 10.</p>
				<p>Послодавац је дужан да одмах, без одлагања од настанка повреде на раду оштрим предметом, поред других мера утврђених прописима о безбедности и здравља на раду, обезбеди:</p>
				<p>1) збрињавање запосленог који је претрпео повреду на раду, укључујући ефикасне мере профилаксе и друге неопходне лекарске прегледе укључујући и праћење здравственог стања;</p>
				<p>2) анализира околности под којима је дошло до повреде на раду оштрим предметом.</p>
				<p>Послодавац је дужан да у вези са извештавањем о повреди на раду оштрим предметом, поступа у складу са прописима о безбедности и здрављу на раду. </p>
				<p>Послодавац је дужан да обезбеди мере заштите података о повреди на раду, дијагнози и лекарским прегледима у складу са законом којим се уређује заштита података о личности. </p>
				<p class="clan">Члан 11.</p>
				<p>Запослени је дужан да одмах, без одлагања обавести послодавца и/или лице за безбедност и здравље на раду о свакој повреди на раду или опасној појави ако се користе оштри предмети.</p>
				<p>Запослени је дужан да на захтев послодавца достави и све остале информације о повреди на раду или опасној појави из става 1. овог члана. </p>
				<p class="clan">Члан 12.</p>
				<p>Послодавац, запослени или њихови представници за безбедност и здравље на раду су дужни да сарађују у циљу ефикасне примене мера безбедности и здравља на раду и подизања нивоа свести које се односе на коришћење оштрих предмета.</p>
				<p class="clan">Члан 13.</p>
				<p>Новчаном казном од 500.000 до 1.000.000 динара казниће се за прекршај послодавац са својством правног лица ако:</p>
				<p>1) за сва радна места у радној околини на којима запослени користе оштре предмете на раду, не изврши процену ризика од настанка повреда оштрим предметима и/или од инфекције и оштећења здравља запослених са циљем одређивања начина и мера за отклањање или смањење тих ризика у складу са прописима у области безбедности и здравља на раду (члан 6); </p>
				<p>2) не утврди и не спроведе поступак за безбедно коришћење и одлагање оштрих предмета и контаминираног отпада (члан 7. став 1. тачка 1); </p>
				<p>3) не забрани да се заштитни поклопци за игле поново користе (члан 7. став 1. тачка 3); </p>
				<p>4) не уведе поступак одлагања оштрих предмета у складу са прописом о управљању медицинским отпадом насталим приликом обављања послова у здравственој делатности и ако не постави јасно обележене и технички безбедне посуде за одлагање оштрих предмета и опреме за инјекције за једнократну употребу, што је могуће ближе месту за које је процењено где се оштри предмети користе или се могу наћи (члан 7. став 2. тачка 1); </p>
				<p>5) не спречи ризик од инфекција спровођењем поступака за безбедан и здрав рад, развијањем кохерентне целокупне политике превенције која обухвата технологију, организацију рада, услове рада, психо-социјалне штетности у вези са радом и утицај штетности повезаних са радном околином; оспособљавањем запослених за безбедан и здрав рад и праћењем здравственог стања у складу са прописом о превентивним мерама за безбедан и здрав рад при излагању биолошким штетностима (члан 7. став 2. тачка 2);</p>
				<p>6) не обезбеди коришћење средстава и опреме за личну заштиту на раду (члан 7. став 2. тачка 3);</p>
				<p>7) не обезбеди упутства за безбедан рад за коришћење оштрих предмета по прописима у области безбедности и здравља на раду (члан 8. став 2. тачка 2);</p>
				<p>8) запослене у току оспособљавања за безбедан и здрав рад при коришћењу оштрих предмета не упозна са свим врстама ризика, а посебно о: правилном коришћењу медицинских средстава који садрже механизме заштите од оштрих предмета; ризицима који су у вези са изложеношћу крви и телесним течностима; значају примене превентивних мера за безбедан и здрав рад при коришћењу оштрих предмета, укључујући поступке за безбедан и здрав рад; правилном коришћењу и одлагању оштрих предмета и медицинског отпада; значају имунизације; обавештавању, процедурама праћења примене мера и њиховом значају и мерама које треба предузети када се догоди повреда на раду (члан 9. став 1);</p>
				<p>9) не збрине запосленог који је претрпео повреду на раду, укључујући ефикасне мере профилаксе, друге неопходне лекарске прегледе укључујући и праћење здравственог стања (члан 10. став 1. тачка 1).</p>
				<p>Новчаном казном од 100.000 до 500.000 динара казниће се за прекршај из става 1. овог члана предузетник.</p>
				<p>Новчаном казном од 20.000 до 60.000 динара казниће се за прекршај из става 1. овог члана одговорно лице у правном лицу, односно заступник правног лица.</p>
				<p class="clan">Члан 14.</p>
				<p>Новчаном казном од 100.000 до 500.000 динара казниће се за прекршај послодавац са својством правног лица ако:</p>
				<p>1) не понуди запосленима да буду вакцинисани у складу са прописом о превентивним мерама за безбедан и здрав рад при излагању биолошким штетностима (члан 7. став 3); </p>
				<p>2) не обезбеди запосленима који користе оштре предмете информације које се односе на безбедност и здравље на раду, а нарочито о мерама које се предузимају у циљу остваривања безбедних и здравих услова за рад у складу са прописом о превентивним мерама за безбедан и здрав рад при коришћењу опреме за рад (члан 8. став 1); </p>
				<p>3) запослене не информише о специфичним ризицима при коришћењу оштрих предмета, као и поступцима за безбедно одлагање оштрих предмета и медицинског отпада (члан 8. став 2. тачка 1).</p>
				<p>Новчаном казном од 80.000 до 300.000 динара за прекршај из става 1. овог члана казниће се предузетник.</p>
				<p>Новчаном казном од 20.000 до 60.000 динара казниће се за прекршај из става 1. овог члана одговорно лице у правном лицу, односно заступник правног лица.</p>
				<p class="clan">Члан 15.</p>
				<p>Новчаном казном од 10.000 до 20.000 динара казниће се за прекршај запослени:</p>
				<p>1) ако одмах, без одлагања не обавести послодавца и/или лице за безбедност и здравље на раду о свакој повреди на раду или опасној појави ако се користе оштри предмети (члан 11. став 1); </p>
				<p>2) ако на захтев послодавца не достави и све остале информације о повреди на раду или опасној појави (члан 11. став 2).</p>
				<p class="clan">Члан 16.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-11754/2016</p>
				<p class="potpis">У Београду, 15. децембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

