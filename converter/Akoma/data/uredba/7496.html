


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу чланa 90. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14, 68/15 – др. закон, 103/15 и 99/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о раду, овлашћењима и обележјима буџетске инспекције</p>
				<p class="centar">"Службени гласник РС", број 93 од 16. октобра 
				2017.</p>
				<p class="clan">Члан 1.</p>
				<p>Овом уредбом уређују се начин рада, овлашћења и обележја буџетске инспекције, службе за буџетску инспекцију аутономне покрајине и службе за буџетску инспекцију јединице локалне самоуправе (у даљем тексту: буџетска инспекција).</p>
				<p class="clan">Члан 2.</p>
				<p>Буџетска инспекција обавља послове буџетске инспекције код директних и индиректних корисника буџетских средстава, организација обавезног социјалног осигурања, правних лица и других субјеката (у даљем тексту: субјекат инспекцијске контроле) за које је Законом о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14, 68/15 – др. закон, 103/15 и 99/16) или другим законом овлашћена да врши инспекцијску контролу.</p>
				<p class="clan">Члан 3.</p>
				<p>Рад буџетске инспекције је независан и самосталан.</p>
				<p class="clan">Члан 4.</p>
				<p>Буџетска инспекција врши инспекцијску контролу примене закона у области материјално-финансијског пословања и наменског и законитог коришћења средстава код субјеката инспекцијске контроле.</p>
				<p class="clan">Члан 5.</p>
				<p>Буџетска инспекција послове инспекцијске контроле обавља по програму рада који утврђује министар надлежан за послове финансија (у даљем тексту: министар), надлежни орган аутономне покрајине, односно надлежни извршни орган јединице локалне самоуправе.</p>
				<p>Изузетно од става 1. овог члана, а по захтеву министра, надлежног органа аутономне покрајине, односно надлежног извршног органа јединице локалне самоуправе врши се ванредна инспекцијска контрола.</p>
				<p class="clan">Члан 6.</p>
				<p>Програм рада буџетске инспекције из члана 5. ове уредбе доноси се на предлог руководиоца буџетске инспекције.</p>
				<p>Програм рада буџетске инспекције из става 1. овог члана сачињава се првенствено на основу пријава, представки, приговора и захтева за вршење инспекцијске контроле пристиглих од органа, организација, правних и физичких лица.</p>
				<p>Избор субјеката инспекцијске контроле који је обухваћен програмом рада буџетске инспекције резултат је анализе и процене ризика на основу:</p>
				<p>1) садржаја пријава, представки, приговора и захтева за вршење инспекцијске контроле;</p>
				<p>2) незаконитости, односно неправилности на које се указује;</p>
				<p>3) нивоа извесности да је учињена повреда закона, односно кажњиво дело;</p>
				<p>4) оствареног промета новчаних средстава преко пословних рачуна субјеката инспекцијске контроле;</p>
				<p>5) равномерне заступљености субјеката инспекцијске контроле по нивоима финансирања, делатностима и територијалној припадности;</p>
				<p>6) учесталости и броја пријава које су поднете против истог субјекта инспекцијске контроле и др.</p>
				<p class="clan">Члан 7.</p>
				<p>У циљу координације, предлог програма рада службе за буџетску инспекцију аутономне покрајине и службе за буџетску инспекцију јединице локалне самоуправе, пре достављања надлежним органима на усвајање потребно је да доставе руководиоцу буџетске инспекције министарства надлежног за послове финансија на сагласност.</p>
				<p class="clan">Члан 8.</p>
				<p>Руководилац буџетске инспекције или друго овлашћено лице издаје писани налог за инспекцијску контролу.</p>
				<p>Налогом из става 1. овог члана морају бити одређени:</p>
				<p>1) правни основ;</p>
				<p>2) процењени ризик;</p>
				<p>3) буџетски инспектор, односно буџетски инспектори који ће вршити инспекцијску контролу;</p>
				<p>4) субјекат инспекцијске контроле;</p>
				<p>5) предмет инспекцијске контроле;</p>
				<p>6) планирано време у коме ће се инспекцијска контрола обавити.</p>
				<p>Време трајања инспекцијске контроле може бити дуже од планираног уколико се оцени да за то постоје објективни разлози.</p>
				<p>Ако у току вршења инспекцијске контроле буџетски инспектор открије незаконитост која је изван граница налогом утврђеног предмета инспекцијске контроле, буџетски инспектор о томе обавештава руководиоца буџетске инспекције и прибавља допуну тог налога (допунски налог) након чега се поступак наставља.</p>
				<p>Руководилац буџетске инспекције издаје допунски налог и у случају:</p>
				<p>1) повећања броја буџетских инспектора који врше инспекцијску контролу;</p>
				<p>2) замене буџетског инспектора, односно буџетских инспектора;</p>
				<p>3) продужавања времена трајања инспекцијске контроле.</p>
				<p class="clan">Члан 9.</p>
				<p>Буџетски инспектор је дужан да најави инспекцијску контролу руководиоцу субјекта инспекцијске контроле код којег ће се иста вршити најкасније три радна дана пре отпочињања инспекцијске контроле.</p>
				<p>Изузетно од става 1. овог члана, инспекцијска контрола неће бити најављена, ако је то изричито наведено у налогу за инспекцијску контролу.</p>
				<p class="clan">Члан 10.</p>
				<p>Инспекцијска контрола се врши увидом у пословне књиге, извештаје, евиденције и другу документацију субјекта инспекцијске контроле.</p>
				<p>Буџетска инспекција има право увида у документацију о послу који је предмет инспекцијске контроле и код других лица, учесника у том послу.</p>
				<p>Лица из ст. 1. и 2. овог члана дужна су да по захтеву буџетског инспектора документацију из ст. 1. и 2. овог члана ставе на увид, по потреби копирају, овере у потребном броју примерака и пруже све друге потребне информације.</p>
				<p class="clan">Члан 11.</p>
				<p>У вршењу својих функција буџетска инспекција обавезна је да чува тајност службених и пословних података субјекта инспекцијске контроле.</p>
				<p class="clan">Члан 12.</p>
				<p>Субјекат инспекцијске контроле обавезан је да буџетском инспектору омогући несметано спровођење инспекцијске контроле, обезбеди адекватан радни простор за рад током инспекцијске контроле и да на његов захтев одреди службена лица која ће присуствовати инспекцијским радњама.</p>
				<p>На захтев буџетског инспектора, субјекат инспекцијске контроле дужан је да стави на располагање пословне књиге, опште и појединачне акте, евиденције, извештаје, уговоре, и другу документацију од значаја за инспекцијску контролу, по потреби исту копира и овери у потребном броју примерака или је преда у електронској форми.</p>
				<p>Одговорна лица, као и службена лица субјекта инспекцијске контроле обавезна су да сарађују са буџетским инспектором, да поступају по његовим налозима, предложеним мерама и закључцима у остављеним роковима, благовремено достављају потпуне и тачне податке и да се на захтев буџетског инспектора изјасне о чињеницама битним за потпуно и правилно утврђивање чињеничног стања и понуђеним доказима.</p>
				<p class="clan">Члан 13.</p>
				<p>Ако се у поступку инспекцијске контроле утврди да није извршен попис, да није исказано стање имовине, капитала, обавеза, прихода и расхода или финансијског резултата, односно да књиговодствене евиденције и обрачуни нису потпуни, уредни или ажурни, услед чега није могуће обавити потпуну инспекцијску контролу, буџетски инспектор ће закључком наложити да се недостаци отклоне.</p>
				<p>Закључком из става 1. овог члана, одређује се рок за његово извршење који не може бити дужи од 30 радних дана од дана достављања тог закључка.</p>
				<p>Изузетно од става 2. овог члана, буџетски инспектор може из оправданих разлога, на захтев субјекта инспекцијске контроле продужити рок за извршење закључка, уколико је поднет пре истека рока из става 2. овог члана.</p>
				<p>Закључак из става 1. овог члана доноси се у писаној форми, у складу са законом којим се уређује управни поступак.</p>
				<p class="clan">Члан 14.</p>
				<p>Субјекат инспекцијске контроле дужан је да поступи по закључку из члана 13. ове уредбе у остављеном року и да о томе писаним путем обавести буџетског инспектора, који након добијеног обавештења о извршењу закључка, односно истека рока из члана 13. ст. 2. и 3. ове уредбе наставља започету инспекцијску контролу.</p>
				<p>У случају неизвршења закључка из става 1. овог члана буџетски инспектор предузима законом прописане мере.</p>
				<p class="clan">Члан 15.</p>
				<p>Буџетски инспектор о извршеној инспекцијској контроли сачињава записник о контроли у коме наводи чињенично стање утврђено у поступку инспекцијске контроле.</p>
				<p>Буџетски инспектор пре достављања записника о контроли обавештава одговорна лица субјекта инспекцијске контроле о завршетку инспекцијске контроле.</p>
				<p>У записник о контроли, уколико се у поступку инспекцијске контроле утврде незаконитости или неправилности, наводе се:</p>
				<p>1) правни основ;</p>
				<p>2) докази на основу којих су утврђене;</p>
				<p>3) мере које се предлажу за њихове отклањање;</p>
				<p>4) рокови за отклањање истих.</p>
				<p>У записник о контроли уносе се и подаци у вези са доношењем и извршењем закључка из члана 13. ове уредбе.</p>
				<p>Записник о контроли из става 1. овог члана доставља се субјекту инспекцијске контроле у року од осам радних дана од завршетка инспекцијске контроле.</p>
				<p class="clan">Члан 16.</p>
				<p>Субјекат инспекцијске контроле може уложити, писаним путем, примедбе на записник о контроли из члана 15. ове уредбе у року од пет радних дана од дана пријема записника.</p>
				<p>Уколико су примедбе основане, буџетски инспектор саставља допуну записника о контроли коју у року од 15 радних дана од пријема истих, доставља субјекту инспекцијске контроле. На допуну записника о контроли не могу се ставити примедбе.</p>
				<p>Уколико су примедбе неосноване, буџетски инспектор о томе писаним путем обавештава субјекта инспекцијске контроле у року од 15 радних дана од пријема истих.</p>
				<p>У случају постојања оправданих разлога који буџетског инспектора спречавају да поступи у роковима из ст. 2. и 3. овог члана (годишњи одмор, боловање, потреба да се буџетски инспектор хитно ангажује на другом предмету и сл.), рокови почињу да теку од дана престанка тих разлога.</p>
				<p class="clan">Члан 17.</p>
				<p>Субјекат инспекцијске контроле о поступању по предложеним мерама обавештава буџетског инспектора у року од пет радних дана од истека рока за извршење мера које су предложене записником о контроли.</p>
				<p>Буџетски инспектор врши инспекцијску контролу извршења предложених мера записником о контроли непосредним увидом или посредно на бази увида у приложену документацију, о чему сачињава службену белешку.</p>
				<p class="clan">Члан 18.</p>
				<p>У случају да субјекат инспекцијске контроле није поступио по предложеним мерама, буџетски инспектор доноси решење којим налаже мере и одређује рок за отклањање утврђених незаконитости и неправилности.</p>
				<p>Решење из става 1. овог члана доноси се у року од 30 радних дана од дана сачињавања службене белешке из члана 17. став 2. ове уредбе којом је констатовано да субјекат инспекцијске контроле није поступио по предложеним мерама.</p>
				<p>Решење из става 1. овог члана је коначно и против њега се може покренути управни спор.</p>
				<p class="clan">Члан 19.</p>
				<p>Субјекат инспекцијске контроле дужан је да у року од осам радних дана од дана истека рока за предузимање мера наложених решењем буџетског инспектора обавести буџетску инспекцију о извршењу наложеног.</p>
				<p>Уколико субјекат инспекцијске контроле није поступио по решењу из члана 18. ове уредбе или је поступио делимично, буџетска инспекција о томе обавештава министра, надлежни орган аутономне покрајине, односно надлежни извршни орган јединице локалне самоуправе и друге надлежне органе ради предузимања мера из њихове надлежности, у складу са законом и другим прописима.</p>
				<p class="clan">Члан 20.</p>
				<p>Буџетски инспектор, уколико код субјекта инспекцијске контроле открије незаконитост која је кажњива према закону или другом пропису, надлежном правосудном органу подноси кривичну пријаву, пријаву за привредни преступ или захтев за покретање прекршајног поступка.</p>
				<p class="clan">Члан 21.</p>
				<p>Буџетска инспекција министарства надлежног за послове финансија врши контролу квалитета рада службе за буџетску инспекцију аутономне покрајине и службе за буџетску инспекцију јединице локалне самоуправе.</p>
				<p>Служба за буџетску инспекцију аутономне покрајине и служба за буџетску инспекцију јединице локалне самоуправе достављају потребну документацију и извештај на захтев функционера који руководи буџетском инспекцијом министарства надлежног за послове финансија.</p>
				<p class="clan">Члан 22.</p>
				<p>Уколико се на основу достављене документације из члана 21. став 2. ове уредбе, утврди да служба за буџетску инспекцију аутономне покрајине, односно служба за буџетску инспекцију јединице локалне самоуправе у инспекцијској контроли није поступала по стандардима и јединственој методологији из члана 90. став 5. Закона о буџетском систему, руководилац буџетске инспекције министарства надлежног за послове финансија указаће на уочене недостатке и предложити мере за отклањање недостатака, у циљу побољшања квалитета рада и обезбеђења јединствене методологије и стандарда у раду буџетске инспекције.</p>
				<p class="clan">Члан 23.</p>
				<p>У поступку вршења инспекцијске контроле буџетски инспектор има својство овлашћеног службеног лица које води поступак, што доказује налогом за вршење инспекцијске контроле и службеном легитимацијом, издатом на Обрасцу – ЛБИ, који је одштампан уз ову уредбу и чини њен саставни део.</p>
				<p class="clan">Члан 24.</p>
				<p>Даном ступања на снагу ове уредбе престаје да важи Уредба о раду, овлашћењима и обележјима буџетске инспекције („Службени гласник РС”, бр. 10/04 и 84/07).</p>
				<p class="clan">Члан 25.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 011-9720/2017</p>
				<p class="potpis">У Београду, 12. октобра 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Ана Брнабић, </span>с.р.</p>
				<p class="clan" style="text-align: right">Прилози</p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/img4.gif&amp;doctype=reg&amp;abc=cba&amp;eli=true&amp;eliActId=424118&amp;regactid=424118"></p>
	</div>

