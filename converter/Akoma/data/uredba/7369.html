


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
a {
	color: #008000;
}
</style>


	<div class="story">
				<p>На основу члана 9. став 2. Закона о транспорту опасне робе („Службени гласник РС”, број 104/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о критеријумима за класификацију повреда прописа према категорији опасности од наступања последица у транспорту опасне робе</p>
				<p class="auto-style1">"Службени гласник РС", број 82 од 8. 
				септембра 2017.</p>
				<p class="bold">Предмет</p>
				<p class="clan">Члан 1.</p>
				<p>Овом уредбом се прописују критеријуми за класификацију повредa потврђених међународних споразума ADR/RID/ADN, закона и подзаконских аката којима се уређује транспорт опасне робе, према категорији опасности од наступања последица у транспорту опасне робе (у даљем тексту: Прописи).</p>
				<p>Изрази који се употребљавају у овој уредби имају значење одређено у Прописима.</p>
				<p class="bold">Категорије опасности</p>
				<p class="clan">Члан 2.</p>
				<p>Опасност од наступања последица у транспорту опасне робе због непримењивања Прописа класификована је, у складу са законом, у три категорије:</p>
				<p>1) опасност I категорије je опасност по живот лица или загађење животне средине са последицама чије је отклањање дуготрајно и скупо (у даљем тексту: опасност I категорије);</p>
				<p>2) опасност II категорије je опасност од наношења тешке телесне повреде лицу или знатног загађења животне средине и од загађења животне средине на већем простору (у даљем тексту: опасност II категорије);</p>
				<p>3) опасност III категорије je опасност од наношења лаке телесне повреде лицу или незнатног загађења животне средине (у даљем тексту: опасност III категорије).</p>
				<p class="italik">I. Критеријуми по којима се повреде Прописа класификују као опасност I категорије</p>
				<p class="clan">Члан 3.</p>
				<p>Опасност I категорије у транспорту опасне робе у друмском саобраћају постоји ако:</p>
				<p>1) се превози опасна роба чији је превоз забрањен;</p>
				<p>2) процуре опасне супстанцe;</p>
				<p>3) се транспорт опасне робе врши на начин који је забрањен или у неодговарајућем превозном средству;</p>
				<p>4) се врши превоз расуте робе у контејнеру који није исправан у конструктивно – техничком погледу;</p>
				<p>5) се превоз обавља возилом без одговарајућег сертификата о одобрењу за возило за транспорт одређене опасне робе (ADR сертификат);</p>
				<p>6) се употребљава возило које више не испуњава услове из датог одобрења и које као такво представља непосредну опасност; </p>
				<p>7) се амбалажа употребљава без одобрења за тип амбалаже;</p>
				<p>8) амбалажа није у складу са важећим упутством за паковање;</p>
				<p>9) се не поступа у складу са посебним одредбама о заједничком паковању;</p>
				<p>10) се не поступа у складу са правилима којима се: </p>
				<p>(1) уређује обезбеђење и слагање робе,</p>
				<p>(2) уређује заједнички утовар робе;</p>
				<p>11) се не поступа у складу са дозвољеним степеном пуњења цистерни или амбалаже;</p>
				<p>12) се не поступа у складу са одредбама о ограниченим количинама робе које се транспортују по транспортној јединици;</p>
				<p>13) се обавља транспорт опасне робе, а да то није адекватно назначено (нпр.: без докумената, обележавања и означавања комада, односно без обележавања и означавања возила);</p>
				<p>14) се транспорт опасне робе обавља без означавања великим листицама опасности и обележавања возила наранџастим таблама;</p>
				<p>15) недостају подаци у документацији на основу којих се одређује опасност I категоријe (нпр.: UN број, званичан назив робе, група паковања);</p>
				<p>16) возач не поседује важећи сертификат о стручној оспособљености возача возила;</p>
				<p>17) се користе светиљке или ватра без заштите;</p>
				<p>18) се не поступа у складу са забраном пушења.</p>
				<p class="clan">Члан 4.</p>
				<p>Опасност I категорије у транспорту опасног терета у водном саобраћају постоји ако:</p>
				<p>1) на броду нема транспортног документа;</p>
				<p>2) у транспортном документу нема података на основу којих се одређује опасност I категоријe (UN број, званичан назив терета, група паковања и др.);</p>
				<p>3) се превози опасан терет чији је транспорт забрањен;</p>
				<p>4) нема сертификата о одобрењу за брод и/или бродове у саставу;</p>
				<p>5) на броду нема:</p>
				<p>(1) упутстава за утовар одређеног опасног терета,</p>
				<p>(2) писаних упутстава,</p>
				<p>(3) сертификата о специјалистичким знањима у области ADN за стручно лице,</p>
				<p>(4) одговарајуће сертификоване посебне опреме у складу са типом брода и врстом опасног терета,</p>
				<p>(5) сертификата о прегледу за електричну инсталацију,</p>
				<p>(6) сертификата о прегледу цевовода за утовар и истовар,</p>
				<p>(7) сертификата о прегледу вентила за растерећење притиска и вакуумских вентила (осим типа N отворен и типа N отворен са уређајем за спречавање ширења пламена),</p>
				<p>(8) регистaра операција при транспорту опасног терета UN 1203,</p>
				<p>(9) контролне књиге, уколико се у поглављу 3.2.3.2 ADN табела C колона (18) захтева уређај за детекцију гаса или токсиметар при транспорту одређеног опасног терета,</p>
				<p>(10) личне заштитне опреме (PP) за сваког члана посаде,</p>
				<p>(11) апарата за дисање,</p>
				<p>(12) два додатна апарата за гашење пожара,</p>
				<p>(13) упутства за загревање терета у случају превоза терета чија је тачка топљења ≥ 0 °C,</p>
				<p>(14) упутства за хлађење у случају да се превозе супстанце у дубоко расхлађеном стању,</p>
				<p>(15) сертификатa у вези са системом за хлађење,</p>
				<p>(16) сертификатa о извршеном прегледу у вези са фиксним противпожарним системом,</p>
				<p>(17) доказа о стабилитету у случају транспорта контејнера бродовима са двоструким дном,</p>
				<p>(18) система за гашење пожара у машинском простору,</p>
				<p>(19) сертификата детектора запаљивих гасова,</p>
				<p>(20) погодног средства за спасавање за сваку особу,</p>
				<p>(21) ажурираног списка опасних материја које брод може да превози,</p>
				<p>(22) електричне опреме типа ограниченог ризика од експлозије у заштићеној зони на палуби,</p>
				<p>(23) детектора запаљивог гаса (ЕХ) са упутством за његову употребу,</p>
				<p>(24) токсиметра са упутством (ТОХ) за његову употребу;</p>
				<p>6) се не поступа у складу са дозвољеним степеном пуњења теретних танкова;</p>
				<p>7) брод није обележен;</p>
				<p>8) се без посебног одобрења превози опасан терет чији је превоз забрањен;</p>
				<p>9) се не поступа у складу са изузећем од примене ADN;</p>
				<p>10) се не поступа у складу са одредбама ADN о ограниченим количинама терета који се превози;</p>
				<p>11) се не поступа у складу са одредбама ADN о забрани заједничког утовара;</p>
				<p>12) није доступан систем за гашење пожара;</p>
				<p>13) се не поступа у складу са забраном пушења;</p>
				<p>14) комад није обележен и означен;</p>
				<p>15) комад није правилно упакован и смештен према плану утовара;</p>
				<p>16) комади, MEGC, танк-контејнери, посуде возила, посуде кола-цистерне, бурад и боце са материјом класе 2 ADN нису у заштићеној зони, изузев контејнера, возила или вагона са страницама отпорним на лом;</p>
				<p>17) материје у вези са којима су одређени додатни захтеви ADN (део HА10) нису смештене у заштићеној зони на палуби;</p>
				<p>18) се у заштићеној зони налазе каблови изузев дозвољених према ставу 7.1.3.51.2 ADN;</p>
				<p>19) утовар и баластирање нису у складу са књигом стабилитета и прорачунатим стабилитетом;</p>
				<p>20) није обављен визуелни преглед цевовода за утовар и истовар;</p>
				<p>21) није обављен визуелни преглед пригушница пламена и брзореагујућих вентила;</p>
				<p>22) се не поступа у складу са забраном транспорта комада у зони терета;</p>
				<p>23) се не поступа у складу са одређеним степеном пуњења танкова;</p>
				<p>24) се транспортује материја која није наведена у листи опасних материја, а која је саставни део сертификата о одобрењу за танкере.</p>
				<p class="clan">Члан 5.</p>
				<p>Опасност I категорије у транспорту опасне робе у железничком саобраћају постоји ако:</p>
				<p>1) се превози опасна робa чији је превоз забрањен;</p>
				<p>2) недостају документи који су предвиђени у RID (сагласност надлежног органа за услове транспорта за одређене материје и предмете класа 1, 4.1 и 5.2 RID и информација о мерама које превозник по потреби треба да предузме за материје класе 7 RID);</p>
				<p>3) недостаје или је погрешан UN-број и/или званични назив робе за транспорт;</p>
				<p>4) је тело цистерне незаптивено, постоји цурење, губитак робе;</p>
				<p>5) постоји губитак робе на доњим уређајима за пуњење и пражњење;</p>
				<p>6) постоји губитак робе на горњим уређајима за пуњење и пражњење;</p>
				<p>7) поклопац куполе није затворен или су завртњи отпуштени;</p>
				<p>8) вентил на дну/вентил за истакање није у положају „ЗАТВОРЕНО”;</p>
				<p>9) су преклопне табле погрешно отклопљене;</p>
				<p>10) је датум следећег испитивања цистерне прекорачен;</p>
				<p>11) недостају или су погрешне велике листице опасности, односно ранжирне ознаке;</p>
				<p>12) наранџаста табла на цистерни, односно на колима са расутом робом, недостаје или је погрешна;</p>
				<p>13) се званичан назив робе за транспорт и натпис на колима не подударају;</p>
				<p>14) је транспортна јединица претоварена;</p>
				<p>15) је транспортна јединица препуњена.</p>
				<p class="italik">II. Критеријуми по којима се повреде Прописа класификују као опасност II категорије</p>
				<p class="clan">Члан 6.</p>
				<p>Опасност II категорије у транспорту опасне робе у друмском саобраћају постоји ако:</p>
				<p>1) се возило састоји од више од једне приколице/полуприколице;</p>
				<p>2) су возилу истекла потребна одобрења и не испуњава услове за превоз опасне робе, али не представља непосредну опасност;</p>
				<p>3) возило нема исправне апарате за гашење пожара: апарат за гашење пожара се може сматрати исправним у случају да недостају прописани печат и/или датум до ког важи, осим ако је видљиво да апарат за гашење пожара више није исправан, нпр.: мерач притиска показује „0”;</p>
				<p>4) возило није опремљено опремом прописаном ADR или писаним упутством;</p>
				<p>5) су истекли рокови за употребу, испитивање и проверу амбалаже, IBC или велике амбалаже;</p>
				<p>6) се користи комад са оштећеном амбалажом, оштећена IBC или велика амбалажа или оштећена неочишћена празна амбалажа;</p>
				<p>7) се врши транспорт амбалажиране робе у контејнеру који није одговарајуће конструкције;</p>
				<p>8) су неисправно затворене цистерне/цистерне-контејнери (укључујући и оне које су празне или неочишћене);</p>
				<p>9) се врши транспорт комбиноване амбалаже са спољном амбалажом која није исправно затворена;</p>
				<p>10) је неисправно означавање, обележавање и постављање великих листица опасности на транспортној јединици, амабалажи или комаду;</p>
				<p>11) недостају писана упутства у складу са ADR, или су писана упутства неодговарајућа за врсту робе која се превози;</p>
				<p>12) је неодговарајући надзор над возилом или неодговарајуће паркирање;</p>
				<p>13) се употребљава возило које више не испуњава услове из датог одобрења, a које као такво не представља непосредну опасност.</p>
				<p class="clan">Члан 7.</p>
				<p>Опасност II категорије у транспорту опасног терета у водном саобраћају постоји ако:</p>
				<p>1) теретни танкови и други простори нису затворени;</p>
				<p>2) на броду нема исправа за идентификацију за сваког члана посаде;</p>
				<p>3) на броду нема копије билатералног или мултилатералног споразума, односно националног овлашћења;</p>
				<p>4) на броду нема штампане или електронске верзије важећег текста ADN;</p>
				<p>5) нема вентилације товарног простора;</p>
				<p>6) није попуњена контролна листа за утовар и истовар;</p>
				<p>7) нису затворени сви уређаји за затварање цевовода за утовар и истовар терета;</p>
				<p>8) из зоне терета нема директног приступа тушевима и умиваоницима за прање лица и испирање очију;</p>
				<p>9) кофердами нису празни;</p>
				<p>10) цуре пумпе терета у потпалубним просторијама;</p>
				<p>11) су моторни чамци и аутомобили у зони терета;</p>
				<p>12) нема посуде за остатак производа и талога;</p>
				<p>13) нема плана поступања у случају штете;</p>
				<p>14) нема документације за електричну инсталацију;</p>
				<p>15) нема важећег сертификата о класи брода.</p>
				<p class="clan">Члан 8.</p>
				<p>Опасност II категорије у транспорту опасне робе у железничком саобраћају постоји ако:</p>
				<p>1) недостаје технички назив (за материје и предмете са UN бројем, који подлежу посебним одредбама 274 или 318 у RID поглављу 3.2, табела А, колона 6, додатно уз заједнички назив или „н.д.н”);</p>
				<p>2) недостаје или је погрешан класификациони кôд/број узорка ознаке опасности;</p>
				<p>3) група паковања недостаје или је погрешна;</p>
				<p>4) недостаје или је погрешан број за означавање опасности;</p>
				<p>5) недостаје или је погрешан податак: „ПРАЗНА КОЛА ЦИСТЕРНА, ПОСЛЕДЊА РОБА” или „ПРАЗНА НЕОЧИШЋЕНА”, односно „ОСТАЦИ ПОСЛЕДЊЕ САДРЖАНЕ МАТЕРИЈЕ”;</p>
				<p>6) су видљиви недостаци без губитка робе (пукотине, испупчења, штете од удара, видљиво осигурање је неефикасно);</p>
				<p>7) заштитни поклопци недостају или нису заврнути на месту;</p>
				<p>8) слепе прирубнице, односно завртњи за причвршћивање недостају или су отпуштени;</p>
				<p>9) преклопне табле нису обезбеђене;</p>
				<p>10) велике листице опасности, односно ранжирне ознаке су оштећене (оштећење обухвата и случајеве код којих велика листицa опасности, ранжирна ознака, обележје или наранџасте табле нису исправне по облику, боји, односно димензији);</p>
				<p>11) недостају наранџасте траке на телу цистерне (течни, дубоко расхлађени течни или растворени гасови класе 2 RID);</p>
				<p>12) је наранџаста табла оштећена (оштећење обухвата и случајеве код којих велика листица опасности, ранжирна ознака, обележје или наранџасте табле нису исправне по облику, боји, односно димензији).</p>
				<p class="italik">III. Критеријуми по којима се повреде Прописа класификују као опасност III категорије</p>
				<p class="clan">Члан 9.</p>
				<p>Опасност III категорије у транспорту опасне робе у друмском саобраћају постоји ако:</p>
				<p>1) величинa великих листица опасности или листица опасности или величинa слова, цифара или симбола на великим листицама опасности или на листицама опасности није у складу са Прописима;</p>
				<p>2) не постоје друге информације у транспортном документу осим оних поменутих у категорији ризика I /(15);</p>
				<p>3) у возилу се не налази сертификат о стручној оспособљености возача возила.</p>
				<p class="clan">Члан 10.</p>
				<p>Опасност III категорије у транспорту опасног терета у водном саобраћају постоји ако:</p>
				<p>1) испред брода није истакнут натпис: „Забрањен улазак на брод”;</p>
				<p>2) на броду није истакнут натпис: „Забрањено пушење”;</p>
				<p>3) постоји кршење наредбе: „Само за овлашћена лица на броду”.</p>
				<p class="clan">Члан 11.</p>
				<p>Опасност III категорије у транспорту опасне робе у железничком саобраћају постоји ако:</p>
				<p>1) поље „RID” није обележено крстићем у транспортном документу;</p>
				<p>2) недостају или су погрешни додатни подаци према ст. 5.4.1.1.7, 5.4.1.1.9, 5.4.1.1.18 и 5.4.1.2.1 (f) и (g) RID;</p>
				<p>3) недостаје или је погрешан податак о броју и опису комада;</p>
				<p>4) недостаје, погрешна је или је оштећена ознака у складу са стaвoм 5.3.6 RID (материје опасне по животну средину); повреда Прописа постоји и када велика листица опасности, ранжирна ознака, обележје или наранџасте табле нису исправне по облику, боји, односно димензији;</p>
				<p>5) недостаје, погрешна je или је оштећена ознака у складу са стaвoм 5.3.3 RID (UN 3257 и UN 3258); повреда Прописа постоји и када велика листица опасности, маневарске ознаке, обележје или наранџасте табле нису исправне по облику, боји, односно димензији;</p>
				<p>6) недостају слова „UN” на обележјима и транспортном документу.</p>
				<p class="bold">Повреде Прописа у железничком саобраћају</p>
				<p class="clan">Члан 12.</p>
				<p>Повреде које нису идентификоване као повреде Прописа на железници у транспортном документу и транспортним јединицама приликом пријема транспортних јединица од стране превозника у железничком саобраћају, класификују се и вреднују према њиховом утицају на безбедност транспорта опасне робе.</p>
				<p>Опасност која постоји у складу са чл. 8. и 11. ове уредбе, може да постане опасност више категорије сабирањем тежинских вредности квантификованих неправилности у складу са Прилогом 4 – Листa за утврђивање повреда прописа у области железничког саобраћаја.</p>
				<p class="bold">Утврђивање повреда Прописа</p>
				<p class="clan">Члан 13</p>
				<p>Утврђивање повреда Прописа класификованих према категоријама опасности из чл. 3–11. ове уредбе врши се према листама датим у прилозима 1–4, који су одштампани уз ову уредбу и чине њен саставни део.</p>
				<p class="clan">Члан 14.</p>
				<p>Даном ступања на снагу ове уредбе престаје да важи Правилник о критеријумима по којима се класификују повреде прописа о транспорту опасног терета према категорији опасности („Службени гласник РС”, број 108/14).</p>
				<p class="clan">Члан 15.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-8373/2017</p>
				<p class="potpis">У Београду, 31. августа 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Ана Брнабић, </span>с.р.</p>
				<p class="potpis">&nbsp;</p>
				<p class="clan" style="text-align: right">Прилози</p>
				<p><a href="http://www.pravno-informacioni-sistem.rs/SlGlasnikPortal/prilozi/p1.html&amp;doctype=reg&amp;abc=cba&amp;eli=true&amp;eliActId=423801&amp;regactid=423801" target="_blank">Прилог 1 - Листа за 
				утврђивање повреда прописа у друмском саобраћају</a></p>
				<p><a href="http://www.pravno-informacioni-sistem.rs/SlGlasnikPortal/prilozi/p2.html&amp;doctype=reg&amp;abc=cba&amp;eli=true&amp;eliActId=423801&amp;regactid=423801" target="_blank">Прилог 2 - Листа за 
				утврђивање повреда прописа за бродове за суви терет 
				(Standardized vessel check in accordance with 1.8.1.2.1 of ADN 
				for dry cargo vessels)</a></p>
				<p><a href="http://www.pravno-informacioni-sistem.rs/SlGlasnikPortal/prilozi/p3.html&amp;doctype=reg&amp;abc=cba&amp;eli=true&amp;eliActId=423801&amp;regactid=423801" target="_blank">Прилог 3 - Листа за 
				утврђивање повреда прописа за бродове танкере (Standardized 
				vessel check in accordance with 1.8.1.2.1 of ADN for tank 
				vessels)</a></p>
				<p><a href="http://www.pravno-informacioni-sistem.rs/SlGlasnikPortal/prilozi/p4.html&amp;doctype=reg&amp;abc=cba&amp;eli=true&amp;eliActId=423801&amp;regactid=423801" target="_blank">Прилог 4 - Листа за 
				утврђивање повреда прописа у области железничког саобраћаја</a></p>
	</div>

