

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 123. тачка 3. Устава Републике Србије, а у вези са чланом 72. став 2. Закона о ветеринарству („Службени гласник РС”, бр. 91/05, 30/10 и 93/12),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о категоризацији и поступку унапређења објеката у којима се послује храном животињског порекла</p>
			<p class="centar">"Службени гласник РС", број 102 од 21. децембра 
			2018.</p>
			<p class="clan">Члан 1.</p>
			<p class="Basic-Paragraph">Овом уредбом уређује се категоризација и поступак унапређења објеката у којима се послује храном животињског порекла, а у циљу побољшања услова хигијене хране у објектима.</p>
			<p class="clan">Члан 2.</p>
			<p class="Basic-Paragraph">Ова уредба не односи се на објекте који су одобрени за извоз хране животињског порекла у Европску унију, на објекте у којима се производе мале количине примарних производа/хране животињског порекла, као и на објекте са посебним географским ограничењима у складу са посебним прописом, односно на које се примењује принцип флексибилности, прилагођавања и одступања од захтева утврђених прописима Европске уније.</p>
			<p class="clan">Члан 3.</p>
			<p class="Basic-Paragraph">Објекти у којима се послује храном животињског порекла, у зависности од степена усаглашености са прописима Европске уније, сврставају се у одговарајућу категорију, и то:</p>
			<p class="Basic-Paragraph">1) категорија 1 – објекат који је у сагласности са прописима Европске уније;</p>
			<p class="Basic-Paragraph">2) категорија 2 – објекат са мањим неусаглашеностима са прописима Европске уније, које се могу отклонити у краћем временском периоду, односно у року од шест месеци;</p>
			<p class="Basic-Paragraph">3) категорија 3 – објекат са неусаглашеностима за чије отклањање је потребан дужи временски период;</p>
			<p class="Basic-Paragraph">4) категорија 4 – објекти који нису у сагласности са прописима Европске уније и који не могу да испуне стандарде Европске уније.</p>
			<p class="clan">Члан 4.</p>
			<p class="Basic-Paragraph">Поступак унапређења објеката у којима се послује храном животињског порекла остварује се унапређењем стања у објектима, применом захтева и стандарда Европске уније.</p>
			<p class="clan">Члан 5.</p>
			<p class="Basic-Paragraph">Категоризација и поступак унапређења објеката у којима се послује храном животињског порекла спроводи се у складу са Националним програмом унапређења објеката у којима се послује храном животињског порекла, који доноси Министарство пољопривреде, шумарства и водопривреде – Управа за ветерину.</p>
			<p class="clan">Члан 6.</p>
			<p class="Basic-Paragraph">Током поступка унапређења објеката у којима се послује храном животињског порекла Министарство пољопривреде, шумарства и водопривреде прати реализацију индивидуалних акционих планова који су дужни да донесу субјекти у пословању храном животињског порекла, ради постизања усаглашености са прописима Европске уније.</p>
			<p class="clan">Члан 7.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 1. марта 2019. године.</p>
			<p class="potpis">05 број 110-12432/2018</p>
			<p class="potpis">У Београду, 20. децембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

