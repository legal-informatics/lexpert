


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 12. став 6. Закона о праву на бесплатне акције и новчану накнаду коју грађани остварују у поступку приватизације („Службени гласник РС”, бр. 123/07, 30/10, 115/14 и 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси&nbsp;</p>
				<p class="odluka-zakon">УРЕДБУ</p>
				<p class="odluka-zakon">о поступку и начину продаје удела и акција у власништву Акционарског фонда, Фонда за развој Републике Србије и Републичког фонда за пензијско и инвалидско осигурање методом јавног прикупљања понуда са јавним надметањем</p>
				<p class="centar">"Службени гласник РС", број 33 од 7. априла 
				2017.</p>
				<p class="centar">&nbsp;</p>
				<p class="clan">I. УВОДНЕ ОДРЕДБЕ </p>
				<p class="clan">Члан 1. </p>
				<p>Овом уредбом ближе се уређује поступак и начин продаје удела и акција у акционарским друштвима чије акције нису укључене у трговање на регулисаном тржишту, односно мултилатералној трговачкој платформи у смислу закона којим се уређује тржиште капитала, у власништву Акционарског фонда, Фонда за развој Републике Србије и Републичког фонда за пензијско и инвалидско осигурање (у даљем тексту: капитал). </p>
				<p>Одредбе ове уредбе примењују се и у случају да се истовремено са понудом за продају капитала методом јавног прикупљања понуда са јавним надметањем, на продају нуде и акције/удели појединачних акционара/уделичара правног лица чије се акције/удели нуде на продају, ради продаје већинског пакета акција/удела. </p>
				<p>Одредбе ове уредбе не примењују се у случају када се продаја капитала спроводи у складу са одредбама закона којим се уређује приватизација.</p>
				<p class="clan">Члан 2. </p>
				<p>Поступак продаје капитала из члана 1. ове уредбе методом јавног прикупљања понуда са јавним надметањем (у даљем тексту: Поступак) спроводи министарство надлежно за послове приватизације (у даљем тексту: Министарство), у име и за рачун власника капитала у смислу члана 1. став 1. ове уредбе. </p>
				<p>Право учешћа у поступку имају домаћа и страна правна и физичка лица. </p>
				<p>Домаћа или страна правна или физичка лица могу да се удруже ради учешћа у Поступку, односно куповине капитала из члана 1. ове уредбе (у даљем тексту: Конзорцијум) и да овласте једно лице за заступање.</p>
				<p class="clan">II. ПОСТУПАК И НАЧИН </p>
				<p class="bold">1. Припрема поступка </p>
				<p class="clan">Члан 3.</p>
				<p>Одлуку о продаји капитала у власништву Акционарског фонда (у даљем тексту: Фонд), из члана 1. ове уредбе методом јавног прикупљања понуда са јавним надметањем и минималној цени доноси Савет Акционарског фонда (у даљем тексту: Савет Фонда).</p>
				<p>Одлуку о продаји капитала у власништву Фонда за развој Републике Србије и Републичког фонда за пензијско и инвалидско осигурање из члана 1. ове уредбе методом јавног прикупљања понуда са јавним надметањем и минималној цени доноси надлежни орган Фонда за развој Републике Србије, односно надлежни орган Републичког фонда за пензијско и инвалидско осигурање.</p>
				<p>Одлука из ст. 1 и 2. овог члана доставља се Министарству у року од пет радних дана од дана доношења одлуке. </p>
				<p class="clan">Члан 4.</p>
				<p>Министарство је дужно да о продаји капитала обавести привредно друштво чији је капитал предмет продаје у року од седам дана од дана доношења одлуке о продаји из члана 3. ове уредбе. </p>
				<p>Припрема Поступка обухвата: </p>
				<p>1) припрему продајне документације; </p>
				<p>2) објављивање јавног позива за подношење пријава за учешће у Поступку. </p>
				<p class="bold">2. Продајна документација</p>
				<p class="clan">Члан 5. </p>
				<p>Продајну документацију чине: </p>
				<p>1) основни подаци о привредном друштву чији је капитал предмет продаје; </p>
				<p>2) редовни годишњи финансијски извештај привредног друштва за последњу пословну годину; </p>
				<p>3) нацрт уговора (по приступу) о продаји капитала; </p>
				<p>4) образац пријаве за учешће у Поступку; </p>
				<p>5) образац понуде; </p>
				<p>6) друге информације и документацију неопходну за продају капитала. </p>
				<p>Продајну документацију из става 1. тач. 3), 4) и 5) овог члана израђује Министарство. </p>
				<p>Продајну документацију из става 1. тач. 1), 2) и 6) овог члана израђује привредно друштво чији је капитал предмет продаје и доставља Министарству у року од 15 дана од дана када је Министарство доставило обавештење из члана 4. став 1. ове уредбе.</p>
				<p>За тачност и свеобухватност продајне документације из става 1. тач. 1), 2) и 6) овог члана одговорно је лице овлашћено за заступање привредног друштва чији је капитал предмет продаје под кривичном, моралном и материјалном одговорношћу.</p>
				<p class="bold">3. Јавни позив</p>
				<p class="clan">Члан 6. </p>
				<p>Министарство припрема и објављује јавни позив за подношење пријава за учешће у Поступку који садржи: </p>
				<p>1) пословно име, матични број, делатност и контакт податке привредног друштва; </p>
				<p>2) број и процентуални износ акција, односно процентуални износ удела који се нуди на продају; </p>
				<p>3) минималну цену за капитал који је предмет продаје; </p>
				<p>4) средство плаћања; </p>
				<p>5) рок и начин подношења пријаве за учешће у Поступку; </p>
				<p>6) шифру продаје; </p>
				<p>7) цену, време, место и начин преузимања продајне документације; </p>
				<p>8) износ и начин уплате депозита; </p>
				<p>9) датум, време и место отварања пријава; </p>
				<p>10) друге податке од значаја за спровођење Поступка. </p>
				<p>Јавни позив за учешће у Поступку објављује се најмање у једном дневном високотиражном листу који се дистрибуира на целој територији Републике Србије и на интернет страници Министарства, најкасније 21 дан пре дана који је одређен за подношење пријава. </p>
				<p>Министарство ће поништити јавни позив за учешће у Поступку у случају сазнања за околности које у потпуности онемогућавају спровођење Поступка.</p>
				<p class="bold">4. Откуп продајне документације</p>
				<p class="clan">Члан 7. </p>
				<p>Заинтересована лица за учешће у Поступку дужна су да откупе продајну документацију. </p>
				<p>Продајна документација се предаје или доставља заинтересованим лицима у року од три радна дана од дана пријема потврде о уплати цене за продајну документацију, и то за: </p>
				<p>1) уделе/пакете акција у вредности до 1.000,00 динара према последњем завршном рачуну, цена продајне документације је 1.000,00 динара;</p>
				<p>2) уделе/пакете акција у вредности од 1.000,00 динара до 10.000,00 динара према последњем завршном рачуну, цена продајне документације је 3.000,00 динара;</p>
				<p>3) уделе/пакете акција у вредности од 10.000,00 динара до 100.000,00 динара према последњем завршном рачуну, цена продајне документације је 10.000,00 динара;</p>
				<p>4) уделе/пакете акција у вредности једнакој или већој од 100.000,00 динара према последњем завршном рачуну, цена продајне документације је 20.000,00 динара.</p>
				<p>Цену за откуп продајне документације наплаћује Министарство.</p>
				<p class="bold">5. Комисија за спровођење поступка </p>
				<p class="clan">Члан 8.</p>
				<p>Министарство образује Комисију за спровођење Поступка (у даљем тексту: Комисија). </p>
				<p>Комисија има три члана. </p>
				<p>За члана Комисије може бити именовано лице које испуњава следеће услове:</p>
				<p>1) пет година радног искуства на пословима привреде, приватизације или делатности привредног друштва чији се капитал продаје;</p>
				<p>2) високу стручну спрему.</p>
				<p>Лице из става 3. овог члана обавезно је да да изјаву да није акционар, односно уделичар у привредном друштву чији се капитал продаје.</p>
				<p>Комисија из реда својих чланова именује председника Комисије. </p>
				<p class="clan">Члан 9. </p>
				<p>Комисија обавља следеће послове: </p>
				<p>1) отвара и оцењује пријаве, односно понуде; </p>
				<p>2) у случају више учесника у Поступку, региструје лица која имају право учешћа на јавном надметању;</p>
				<p>3) врши и друге послове од значаја за спровођење Поступка, у складу са законом и овом уредбом. </p>
				<p class="clan">Члан 10. </p>
				<p>Комисија може одлучивати ако је присутна већина од укупног броја чланова. </p>
				<p>Комисија доноси одлуке већином гласова од укупног броја чланова Комисије. </p>
				<p>Комисија о свом раду сачињава записник. </p>
				<p class="bold">6. Средства плаћања, депозит и уговор о продаји капитала</p>
				<p class="clan">Члан 11. </p>
				<p>Средство плаћања у Поступку је у домаћој валути.</p>
				<p>Проглашени купац у Поступку продајну цену плаћа одједном.</p>
				<p>Депозит учесника утврђује се на износ од 50% минималне цене.</p>
				<p>Депозит се уплаћује у готовом новцу. Сматра се да је депозит уплаћен када је износ средстава на име депозита евидентиран на наменском подрачуну Министарства отвореном код Управе за трезор.</p>
				<p>Депозит се урачунава у продајну цену, а на уплаћени депозит се не обрачунава камата.</p>
				<p>Депозит се враћа учеснику у року од 30 дана од дана доношења одлуке којом се његова пријава одбацује или одбија понуда, осим у случајевима када је губитак права на враћање депозита прописан овом уредбом.</p>
				<p>У случају више учесника, депозит учесника се враћа у року од 30 дана од дана одржавања јавног надметања, осим другорангираном учеснику чији депозит се задржава до окончања продаје у складу са уговором о продаји капитала.</p>
				<p>У случају поништаја Поступка, депозит учесника се враћа у року од 30 дана од дана доношења одлуке о поништају Поступка.</p>
				<p>На депозит враћен у року не обрачунава се камата.</p>
				<p>Ако Министарство не врати депозит у року из ст. 6. и 7. овог члана дужно је да плати затезну камату, у складу са законом којим се уређује висина затезне камате.</p>
				<p>Учесник губи право на враћање депозита:</p>
				<p>1) ако јe повукао пријаву, односно одустао од понуде или</p>
				<p>2) ако је доставио документацију у пријави, за коју се испоставило да није тачна, важећа односно веродостојна или</p>
				<p>3) ако није извршио допуну пријаве у складу са овом уредбом или</p>
				<p>4) ако је проглашен за купца, односно као учесник који је истакао другу највишу понуду позван, а не потпише уговор о продаји или</p>
				<p>5) у другим случајевима, у складу са овом уредбом.</p>
				<p>Депозит учеснику који је изгубио право на враћање депозита у складу са овом уредбом не враћа се. </p>
				<p class="clan">Члан 12. </p>
				<p>Нацрт уговора (по приступу) о продаји капитала (у даљем тексту: нацрт уговора о продаји), не садржи продајну цену. </p>
				<p>Парафирањем и потписивањем нацрта уговора о продаји, учесници у Поступку обавезују се на прихватање услова из нацрта уговора о продаји. </p>
				<p>Нацрт уговора о продаји у који је унета продајна цена и подаци о учеснику у Поступку који је проглашен купцем и који је потписан од стране Министарства и купца и оверен од стране надлежног органа, постаје уговор о продаји. </p>
				<p>Продајна цена је највиша цена утврђена у Поступку. </p>
				<p class="bold">7. Подношење и садржина пријаве </p>
				<p class="clan">Члан 13.</p>
				<p>Пријава за учешће у Поступку подноси се Министарству у затвореној коверти (у даљем тексту: пријава) у року и на начин утврђеним у јавном позиву. </p>
				<p>Пријава се подноси на обрасцу који је саставни део продајне документације. </p>
				<p>Пријава садржи:</p>
				<p>1) попуњен образац пријаве; </p>
				<p>2) идентификационе податке учесника:</p>
				<p>(1) за физичка лица: оверену фотокопију личне карте за домаћа физичка лица, односно оверену фотокопију пасоша за страна физичка лица;</p>
				<p>(2) за правна лица: извод из одговарајућег, надлежног регистра привредних субјеката;</p>
				<p>3) за конзорцијум, поред наведене документације за правна и физичка лица, доставља се и уговор о конзорцијуму који, између осталог, садржи одредбу којом се утврђује неограничена солидарна одговорност свих чланова конзорцијума и одредбу којом је прецизиран проценат учешћа сваког члана конзорцијума у куповини капитала који је предмет продаје. Један од чланова конзорцијума или лице овлашћено од стране конзорцијума, мора бити одређено да представља конзорцијум (овлашћени представник конзорцијума) и да делује у име и за рачун конзорцијума. Уговор о конзорцијуму мора бити у складу са свим условима наведеним у јавном позиву и у складу са продајном документацијом. Уговор о конзорцијуму мора пружити ваљан основ за закључење уговора о продаји. Потписи чланова конзорцијума на уговору о конзорцијуму морају бити оверени. Уколико су уговор о конзорцијуму потписали пуномоћници чланова конзорцијума, мора се доставити оверена фотокопија специјалног пуномоћја за закључење уговора о конзорцијуму (специјално пуномоћје такође мора бити оверено).</p>
				<p>4) пуномоћје за учествовање у јавном надметању, осим уколико физичка лица не учествују директно, односно, уколико у име правног лица не учествује законски заступник, и то:</p>
				<p>(1) уколико је издато у Републици Србији, оверено пред судом, односно јавним бележником;</p>
				<p>(2) уколико је издато у иностранству, оверено од стране надлежног органа (суда односно нотара) и са овереним преводом на српски језик од стране овлашћеног судског тумача регистрованог у Републици Србији;</p>
				<p>5) пуномоћје за потписивање уговора о продаји, осим у случају када физичко лице директно потписује тај уговор, односно уколико у име правног лица тај уговор потписује законски заступник, и то:</p>
				<p>(1) уколико је издато у Републици Србији, оверено пред судом или јавним бележником;</p>
				<p>(2) уколико је издато у иностранству, оверено од стране надлежног органа (суда односно нотара), и са овереним преводом на српски језик од стране овлашћеног судског тумача регистрованог у Републици Србији;</p>
				<p>(3) за правна лица: доказ да лице које потписује уговор о продаји има све потребне сагласности (нпр. уколико је потребна сагласност одређеног органа, одлуку таквог органа, са изводом из одговарајућег акта правног лица (статут или сличан акт) којим се установљава обавеза прибављања сагласности и сл.);</p>
				<p>6) парафиран на свакој страни и потписан нацрт уговора о продаји, без унетих било каквих измена;</p>
				<p>7) доказ о уплаћеном депозиту;</p>
				<p>8) коверат са ознаком „Понуда”;</p>
				<p>9) друге податке или документацију која је предвиђена продајном документацијом или јавним позивом. </p>
				<p>Коверат са ознаком „Понуда” садржи попуњен образац понуде у који је унет износ понуђене цене за предмет продаје. </p>
				<p>Понуде морају бити једнаке или веће од минималне цене. </p>
				<p class="bold">8. Отварање и оцена пријава </p>
				<p class="clan">Члан 14. </p>
				<p>Комисија спроводи Поступак отварања и оцене пријава у року од пет радних дана од дана истека рока за подношење пријава.</p>
				<p>Отварање пријава је јавно. </p>
				<p>Комисија проверава да ли је пријава благовремена и потпуна, као и да ли је поднета у складу са јавним позивом, продајном документацијом и овом уредбом.</p>
				<p>Уколико је пријава неблаговремена или непотпуна (не садржи коверат са ознаком: „Понуда”, као и ако није уплаћен депозит), Министарство на предлог Комисије доноси одлуку којом одбацује пријаву.</p>
				<p>Уколико пријава не садржи све податке и документацију из члана 13. став 3. ове уредбе, односно ако није у складу са јавним позивом, продајном документацијом и овом уредбом, Министарство на предлог Комисије позива учесника да изврши допуну у року од највише осам дана од дана пријема одлуке, осим у случају из става 4. овог члана.</p>
				<p>Уколико учесник не изврши допуну у складу са ставом 5. овог члана, Министарство на предлог Комисије доноси одлуку којом одбацује пријаву, а учесник губи право на враћање депозита.</p>
				<p>Министарство доставља учеснику одлуку из ст. 4. и 6. овог члана.</p>
				<p>Министарство на предлог Комисије одобрава пријаву која испуњава услове у складу са јавним позивом, продајном документацијом и овом уредбом.</p>
				<p>Уколико ниједна пријава не испуњава прописане услове, Министарство на предлог Комисије проглашава Поступак неуспешним. </p>
				<p class="bold">9. Поступак са једним учесником </p>
				<p class="clan">Члан 15. </p>
				<p>У случају да је у Поступку пристигла само једна пријава за коју Комисија утврди да испуњава прописане услове из члана 14. ове уредбе, одмах се приступа отварању и оцени понуде. </p>
				<p>Комисија утврђује да ли понуда из става 1. овог члана, испуњава услове прописане јавним позивом, продајном документацијом и овом уредбом. </p>
				<p>Министарство на предлог Комисије проглашава купцем учесника чија пријава и понуда испуњавају прописане услове. </p>
				<p>Ако учесник из става 3. овог члана не закључи уговор о продаји или не изврши плаћање у предвиђеном року, губи својство купца и право на враћање депозита, а Поступак се проглашава неуспешним. </p>
				<p class="bold">10. Поступак са више учесника </p>
				<p class="clan">Члан 16. </p>
				<p>Комисија је дужна да најмање два радна дана пре дана одређеног за отварање коверата са ознаком: „Понуда” обавести учеснике о одобравању пријаве, као и о датуму, времену и месту отварања понуда и одржавања јавног надметања. </p>
				<p>Коверат са ознаком „Понуда” отвара се само уколико је пријава одобрена. </p>
				<p>Учесник чија пријава је одобрена дужан је да присуствује отварању понуда, у супротном, сматраће се да је одустао од своје понуде и губи право на враћање депозита. </p>
				<p class="bold">11. Регистрација учесника </p>
				<p class="clan">Члан 17. </p>
				<p>Пре отварања коверата са ознаком „Понуда”, Комисија обавља регистрацију учесника. </p>
				<p>Регистрација обухвата: </p>
				<p>1) проверу идентитета учесника; </p>
				<p>2) проверу веродостојности овлашћења пуномоћника; </p>
				<p>3) проверу одобрења пријаве; </p>
				<p>4) потписивање записника о регистрацији учесника. </p>
				<p>Учесници чија је пријава за учешће у Поступку одобрена, а не региструју се, губе право на враћање депозита. </p>
				<p class="bold">12. Отварање и оцена понуда </p>
				<p class="clan">Члан 18. </p>
				<p>Отварање понуда је јавно.</p>
				<p>Комисија одмах по отварању коверата са ознаком „Понуда”, утврђује да ли су поднете понуде у складу са јавним позивом и утврђује редослед важећих понуда према висини понуђене цене за предмет продаје.</p>
				<p>Највиша понуђена цена представља најповољнију понуду.</p>
				<p>Најповољнија понуда представља почетну цену на јавном надметању.</p>
				<p>Учесник губи право на учествовање у Поступку уколико је поднео понуду која садржи понуђену цену мању од минималне цене из члана 2. ове уредбе, која не садржи јасно одређен износ на који понуда гласи, која се позива на неку другу понуду, понуду дату под условом или се позива на услове који нису предвиђени у продајној документацији и јавном позиву, односно која на други начин није у складу са јавним позивом, продајном документацијом и овом уредбом.</p>
				<p>Ако Комисија утврди да ниједна понуда не испуњава прописане услове, Министарство на предлог Комисије проглашава Поступак неуспешним.</p>
				<p>Министарство доставља учеснику одлуку из става 6. овог члана.</p>
				<p>У случају да у Поступку учествују најмање два учесника за чије понуде Комисија утврди да испуњавају прописане услове, одмах након оцене понуда спроводи се јавно надметање.</p>
				<p class="bold">13. Издавање аукцијске картице</p>
				<p class="clan">Члан 19. </p>
				<p>Аукционар, одмах након оцене понуда, учесницима чије понуде испуњавају прописане услове, издаје нумерисане аукцијске картице. </p>
				<p class="bold">14. Јавно надметање </p>
				<p class="clan">Члан 20. </p>
				<p>Уколико учесници који су се регистровали, односно чије понуде испуњавају прописане услове, не приступе јавном надметању, губе право на враћање депозита. </p>
				<p>У случају да ниједан учесник из става 1. овог члана не приступи јавном надметању, Министарство на предлог Комисије проглашава Поступак неуспешним. </p>
				<p>У случају да јавном надметању приступи само један учесник из става 1. овог члана, примењују се одредбе ове уредбе о Поступку са једним учесником. </p>
				<p class="clan">Члан 21. </p>
				<p>Јавно надметање спроводи аукционар. </p>
				<p>Јавном надметању поред учесника могу присуствовати сва заинтересована лица. </p>
				<p>Председник Комисије је дужан да обезбеди једнак третман свих учесника на јавном надметању. </p>
				<p class="bold">15. Надлежност аукционара </p>
				<p class="clan">Члан 22. </p>
				<p>Када су испуњени услови за спровођење поступка јавног надметања, аукционар: </p>
				<p>1) оглашава име привредног друштва и шифру продаје; </p>
				<p>2) оглашава број акција, односно проценат капитала који се нуди на продају; </p>
				<p>3) позива учеснике да истакну понуду на понуђену цену; </p>
				<p>4) одржава ред на јавном надметању и изриче мере у случају ометања њеног тока; </p>
				<p>5) проглашава учесника који је први истакао највишу понуду и учесника који је истакао другу највишу понуду. </p>
				<p class="clan">Члан 23. </p>
				<p>Аукционар оглашава почетну цену на јавном надметању у складу са чланом 18. став 4. ове уредбе, утврђује свако наредно увећање цене и позива учеснике да истакну понуду подизањем аукцијске картице. </p>
				<p>Ако постоји понуда на нивоу почетне цене, аукционар утврђује нову цену, спроводећи претходно утврђено увећање цене и позива учеснике да истакну понуду на нову утврђену цену. </p>
				<p>Утврђивање нове цене понавља се све док учесници истичу понуде на поново утврђене цене. </p>
				<p>Ако после другог позива аукционара није истакнута понуда на последњу утврђену цену, аукционар упућује учесницима последњи позив за истицање понуде. </p>
				<p>Када ни после трећег позива аукционара није истакнута понуда, аукционар ударцем чекића означава јавно надметање завршеним, а проглашава учесника који је први понудио највишу цену и учесника који је истакао другу највишу понуду. </p>
				<p>Ако нико од учесника ни после трећег позива аукционара не прихвати почетну цену на надметању, Поступак се проглашава неуспешним, а учесници губе право на враћање депозита. </p>
				<p class="bold">16. Одржавање реда</p>
				<p class="clan">Члан 24.</p>
				<p>Аукционар је овлашћен да предузме мере у циљу обезбеђења несметаног одвијања тока јавног надметања. </p>
				<p>За ометање тока јавног надметања аукционар јавно опомиње учесника и упозорава учеснике о мерама које ће се употребити ако се ометање настави. </p>
				<p>Ако учесник из става 2. овог члана и после опомене омета ток јавног надметања, аукционар му изриче меру удаљења, која се извршава добровољно или је извршавају овлашћена лица, задужена за одржавање реда на јавном надметању. </p>
				<p>Учесник својим понашањем омета ток Поступка када: </p>
				<p>1) истиче понуде супротно правилима; </p>
				<p>2) омета рад аукционара или Комисије на било који други начин. </p>
				<p>Учесник коме је изречена мера удаљења нема право на враћање депозита. </p>
				<p>Меру из става 3. овог члана, аукционар може изрицати и осталим присутним лицима. </p>
				<p class="clan">Члан 25. </p>
				<p>Након спроведеног јавног надметања, Комисија обавештава Министарство о учеснику који је први истакао највишу понуду и учеснику који је истакао другу највишу понуду, као и о учеснику који је у складу са чланом 18. став 5. ове уредбе изгубио право на учествовање у Поступку са предлогом да Министарство донесе одлуку о одбијању понуде.</p>
				<p>Министарство доноси одлуку којом проглашава за купца учесника који је први истакао највишу понуду и проглашава учесника који је истакао другу највишу понуду, као и одлуку о одбијању понуда учесника који је у складу са чланом 18. став 5. ове уредбе изгубио право на учествовање у Поступку. </p>
				<p>Ако проглашени купац који је позван на закључење уговора не потпише уговор о продаји, или не уплати продајну цену у складу са уговором о продаји, а било је других истакнутих понуда, уговор о продаји закључује се са учесником који је истакао другу највишу понуду по цени коју је тај учесник понудио у Поступку.</p>
				<p>Ако учесник у Поступку који је проглашен купцем или који истакне другу највишу понуду, не потпише записник, не закључи уговор о продаји или не изврши плаћање у предвиђеном року, губи својство купца и право да учествује у Поступку, као и право на враћање депозита. </p>
				<p class="bold">17. Записник о јавном надметању </p>
				<p class="clan">Члан 26.</p>
				<p>О току и завршетку јавног надметања саставља се записник. </p>
				<p>Записник из става 1. овог члана садржи: </p>
				<p>1) списак регистрованих учесника; </p>
				<p>2) почетну цену; </p>
				<p>3) продајну цену постигнуту у Поступку и податке о купцу; </p>
				<p>4) две последње истакнуте понуде ако их је било; </p>
				<p>5) презиме и име председника, осталих чланова Комисије, аукционара и записничара; </p>
				<p>6) датум и време почетка и завршетка јавног надметања; </p>
				<p>7) изречене мере према учесницима и присутним лицима; </p>
				<p>8) приговоре учесника; </p>
				<p>9) остале податке од значаја за рад Комисије. </p>
				<p>Записник из става 1. овог члана потписују: </p>
				<p>1) председник Комисије, чланови Комисије, аукционар и записничар; </p>
				<p>2) учесници на јавном надметању.</p>
				<p class="clan">Члан 27. </p>
				<p>По један примерак записника доставља се учесницима на јавном надметању и власнику капитала у смислу члана 1. став 1. ове уредбе, а два примерка припадају Министарству. </p>
				<p>Привредном друштву чији капитал се нуди на продају, копија записника доставља се на његов захтев. </p>
				<p class="bold">18. Уговор о продаји капитала </p>
				<p class="clan">Члан 28.</p>
				<p>Уговор о продаји капитала закључује се у року од 30 дана од дана проглашења купца у Поступку. </p>
				<p>У случају да је на потписивање уговора позван учесник који је истакао другу највишу понуду, уговор о продаји капитала се закључује у року од 30 дана од дана уручења позива на потписивање.</p>
				<p>Уговор о продаји капитала сматра се закљученим кад га потпишу купац и Министарство и када се овери од стране надлежног органа. </p>
				<p>Трошкове овере уговора сноси купац.</p>
				<p class="clan">Члан 29.</p>
				<p>Министарство проглашава Поступак неуспешним уколико:</p>
				<p>1) није достављена ниједна пријава;</p>
				<p>2) ниједна пријава не испуњава услове;</p>
				<p>3) ниједна понуда не испуњава услове;</p>
				<p>4) се не закључи уговор о продаји капитала; </p>
				<p>5) у другим случајевима у складу са овом уредбом. </p>
				<p>Министарство може, у случају сазнања за околности које у потпуности онемогућавају спровођење Поступка, својом одлуком да поништи Поступак у било које време, све до потписивања уговора о продаји капитала.</p>
				<p>Одлука о проглашењу Поступка неуспешним, односно о поништењу Поступка се објављује на интернет страници Министарства даном доношења и доставља учеснику у року од пет дана од дана доношења. </p>
				<p class="clan">III. ЗАВРШНE ОДРЕДБE </p>
				<p class="clan">Члан 30. </p>
				<p>Даном ступања на снагу ове уредбе, престаје да важи Уредба о поступку и начину продаје удела и акција у власништву Акционарског фонда методом јавног прикупљања понуда са јавним надметањем („Службени гласник РС”, број 39/15).</p>
				<p class="clan">Члан 31.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”. </p>
				<p class="potpis">05 број 110-427/2017-2</p>
				<p class="potpis">У Београду, 6. априла 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

