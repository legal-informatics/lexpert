

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 12. став 2. тачка 17) Закона о одбрани (,,Службени гласник РС”, бр. 116/07, 88/09, 88/09 – др. закон, 104/09 – др. закон, 10/15 и 36/18) и члана 42. став 1. Закона о Влади („Службени гласник РС”, бр. 55/05, 71/05, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о начелима и критеријумима за унутрашње уређење и систематизацију радних места у Министарству одбране</p>
			<p class="centar">"Службени гласник РС", број 72 од 7. октобра 2019.</p>
			<p class="clan">I. ОСНОВНЕ ОДРЕДБЕ</p>
			<p class="bold">Садржина уредбе</p>
			<p class="clan">Члан 1.</p>
			<p class="Basic-Paragraph">Овом уредбом прописују се начела и критеријуми за унутрашње уређење и систематизацију радних места у Министарству одбране, као и начин припреме и доношења Правилника о унутрашњем уређењу и систематизацији радних места у Министарству одбране (у даљем тексту: Правилник).</p>
			<p class="bold">Начела за унутрашње уређење и систематизацију радних места</p>
			<p class="clan">Члан 2.</p>
			<p class="Basic-Paragraph">Унутрашње уређење и систематизација радних места морају:</p>
			<p class="Basic-Paragraph">1) да се заснивају на делокругу Министарства одбране и радним процесима у њему;</p>
			<p class="Basic-Paragraph">2) да буду прилагођени целини послова Министарства одбране;</p>
			<p class="Basic-Paragraph">3) да обезбеде делотворан и складан рад Министарства одбране и делотворан надзор над радом унутар Министарства одбране;</p>
			<p class="Basic-Paragraph">4) да обезбеде реализацију функција у Министарству одбране и Војсци Србије; </p>
			<p class="Basic-Paragraph">5) да обезбеде организовање организационих целина Министарства одбране у функцији подршке оперативним способностима Војске Србије;</p>
			<p class="Basic-Paragraph">6) да обезбеде брзо и делотворно остваривање права и правних интереса странака;</p>
			<p class="Basic-Paragraph">7) да омогуће груписање истоврсних или сродних и међусобно повезаних послова у одговарајуће унутрашње јединице у Министарству одбране;</p>
			<p class="Basic-Paragraph">8) да обезбеде могућност упућивања професионалних припадника Војске Србије на службу у Министарство одбране, друге државне органе и правна лица и међународне организације, на радна места на којима се извршавају послови за које су неопходна знања и способности које они поседују;</p>
			<p class="Basic-Paragraph">9) да обезбеде извршавање послова који нису из делокруга Министарства одбране, а чијом се реализацијом стварају услови за обављање послова из делокруга Министарства одбране;</p>
			<p class="Basic-Paragraph">10) да обезбеде ефикасан прелазак са мирнодопске на ратну организацију;</p>
			<p class="Basic-Paragraph">11) да обезбеде јавност рада Министарства одбране.</p>
			<p class="bold">Документи за унутрашње уређење и систематизацију радних места и њихово доношење</p>
			<p class="clan">Члан 3.</p>
			<p class="Basic-Paragraph">Унутрашње уређење и систематизација радних места у Министарству одбране одређују се Правилником и формацијама. Унутрашње уређење и систематизација радних места у Генералштабу Војске Србије утврђују се формацијом.</p>
			<p class="Basic-Paragraph">Унутрашње уређење и систематизација радних места унутрашњих јединица Министарства одбране, органа у саставу и војних јединица и војних установа Министарства одбране утврђују се формацијама, када је предвиђено да све послове у њима обављају професионални припадници Војске Србије.</p>
			<p class="Basic-Paragraph">Правилник доноси министар одбране уз сагласност Владе.</p>
			<p class="Basic-Paragraph">Формацију Генералштаба Војске Србије и организационих целина из става 2. овог члана, доноси министар одбране, на начин и у складу са прописима којима се уређује унутрашње уређење и систематизација формацијских места у Војсци Србије.</p>
			<p class="bold">Садржина Правилника</p>
			<p class="clan">Члан 4.</p>
			<p class="Basic-Paragraph">Правилник се састоји из дела којим се одређује унутрашње уређење Министарства одбране и дела којим се систематизују радна места.</p>
			<p class="Basic-Paragraph">Део Правилника о унутрашњем уређењу Министарства одбране садржи:</p>
			<p class="Basic-Paragraph">1) унутрашње јединице у Министарству одбране, њихов делокруг и међусобни однос, као и органе у саставу и војне јединице и војне установе Министарства одбране које су организационо и функционално везане за њих (у даљем тексту: војне јединице и војне установе Министарства одбране) и њихов делокруг;</p>
			<p class="Basic-Paragraph">2) руковођење унутрашњим јединицама Министарства одбране, органима у саставу и војним јединицама и војним установама Министарства одбране;</p>
			<p class="Basic-Paragraph">3) овлашћења и одговорности руководилаца унутрашњих јединица Министарства одбране, органa у саставу и војних јединица и војних установа Министарства одбране;</p>
			<p class="Basic-Paragraph">4) начин сарадње Министарства одбране са другим министарствима и организацијама.</p>
			<p class="Basic-Paragraph">Део Правилника о систематизацији радних места садржи:</p>
			<p class="Basic-Paragraph">1) преглед броја радних места државних секретара, државних службеника по групама положаја и звањима и намештеника по врстама, као и број државних секретара, државних службеника и намештеника на тим радним местима;</p>
			<p class="Basic-Paragraph">2) преглед броја радних места професионалних припадника Војске Србије систематизованих у Министарству одбране; </p>
			<p class="Basic-Paragraph">3) преглед формација са бројем систематизованих радних и формацијских места професионалних припадника Војске Србије распоређених у Министарство одбране и војне јединице и војне установе Министарства одбране;</p>
			<p class="Basic-Paragraph">4) систематизацију радних места са називима радних места, потребним бројем извршилаца, описима послова на радним местима и звања (за државне службенике), односно врсте (за намештенике) у које су радна места разврстана;</p>
			<p class="Basic-Paragraph">5) услове за обављање послова на сваком радном месту државних службеника и намештеника који се односе на врсту и степен стручне спреме, односно образовање, државни стручни испит или посебан стручни испит и потребно радно искуство у струци, као и потребне компетенције за рад на радном месту.</p>
			<p class="Basic-Paragraph">Потребне компетенције за рад на радном месту из става 3. тачка 5) овог члана утврђују се у обрасцу компетенција који је саставни део правилника.</p>
			<p class="bold">Утврђивање броја радних и формацијских места</p>
			<p class="clan">Члан 5.</p>
			<p class="Basic-Paragraph">Правилник мора бити усклађен са актима којима се утврђује број запослених.</p>
			<p class="bold">Формације војних јединица и војних установа Министарства одбране</p>
			<p class="clan">Члан 6.</p>
			<p class="Basic-Paragraph">Унутрашње уређење војних јединица и војних установа Министарства одбране и систематизација формацијских места у њима утврђују се формацијама. </p>
			<p class="Basic-Paragraph">Формације се израђују за војне јединице и војне установе Министарства одбране чије унутрашње уређење обезбеђује самостално извршавање основних наменских задатака.</p>
			<p class="Basic-Paragraph">Формације војних јединица и војних установа Министарства одбране доноси министар одбране на предлог руководиоца унутрашње јединице Министарства одбране или директора органа у саставу, на начин и у складу са прописима којима се уређује унутрашње уређење и систематизација формацијских места у Војсци Србије. </p>
			<p class="bold">Формације радних места професионалних припадника Војске Србије распоређених ван Министарства одбране и Војске Србије</p>
			<p class="clan">Члан 7.</p>
			<p class="Basic-Paragraph">Систематизација радних места професионалних припадника Војске Србије, који се, у складу са законом, распоређују ван Министарства одбране и Војске Србије, утврђује се формацијом.</p>
			<p class="Basic-Paragraph">Формацију радних места, из става 1. овог члана, доноси министар одбране на предлог руководиоца унутрашње јединице Министарства одбране, директора органа у саставу или руководиоца другог државног органа или правног лица у чији састав се распоређују професионални припадници Војске Србије, на начин и у складу са прописима којима се уређује унутрашње уређење и систематизација формацијских места у Војсци Србије.</p>
			<p class="bold">Одлука о утврђивању функција и њихових носилаца</p>
			<p class="clan">Члан 8.</p>
			<p class="Basic-Paragraph">Функције у Министарству одбране су групе послова одређене у оквиру законом утврђених надлежности, а успостављају се ради лакше координације и управљања извршењем послова и одређују се одлуком министра одбране. </p>
			<p class="Basic-Paragraph">Одлуком из става 1, за сваку функцију, министар одбране одређује и носиоца функције. </p>
			<p class="Basic-Paragraph">Носилац функције је унутрашња јединица Министарства одбране, односно орган у саставу Министарства одбране у чијем делокругу је управљање пословима из додељене функције.</p>
			<p class="bold">Овлашћења и одговорности руководиоца</p>
			<p class="clan">Члан 9.</p>
			<p class="Basic-Paragraph">Руководилац унутрашње јединице Министарства одбране, органа у саставу, војне јединице и војне установе Министарства одбране, планира, усмерава и надзире рад запослених и врши најсложеније послове из њеног делокруга.</p>
			<p class="Basic-Paragraph">Руководилац из става 1. овог члана, планира, усмерава и надзире рад војне јединице и војне установе која је организационо и функционално везана за њега, а у Генералштабу Војске Србије и команде, јединице и установе која му је потчињена.</p>
			<p class="Basic-Paragraph">Руководилац из ст. 1. и 2. овог члана одговоран је за законит, правилан и благовремен рад унутрашње јединице и војне јединице и војне установе која је организационо и функционално везана за њега, као и команде, јединице и установе која му је потчињена.</p>
			<p class="clan">II. УНУТРАШЊЕ ЈЕДИНИЦЕ, ОРГАНИ У САСТАВУ, ВОЈНЕ ЈЕДИНИЦЕ И ВОЈНЕ УСТАНОВЕ МИНИСТАРСТВА ОДБРАНЕ И УСЛОВИ ЗА ЊИХОВО ОБРАЗОВАЊЕ</p>
			<p class="bold">Организационе целине</p>
			<p class="clan">Члан 10.</p>
			<p class="Basic-Paragraph">У Министарству одбране могу да се образују унутрашње јединице, органи у саставу и војне јединице и војне установе Министарства одбране, у складу са законом.</p>
			<p class="bold">Врсте унутрашњих јединица</p>
			<p class="clan">Члан 11.</p>
			<p class="Basic-Paragraph">Унутрашње јединице Министарства одбране образују се као: основне, посебне и уже. </p>
			<p class="Basic-Paragraph">Основна унутрашња јединица је сектор.</p>
			<p class="Basic-Paragraph">Посебне унутрашње јединице јесу Генералштаб Војске Србије, Секретаријат Министарства одбране, Кабинет министра одбране и Војно правобранилаштво.</p>
			<p class="Basic-Paragraph">Уже унутрашње јединице у саставу основних и посебних јесу Кабинет начелника Генералштаба Војске Србије, управа, територијални орган Министарства одбране, одељење, одсек и група.</p>
			<p class="Basic-Paragraph">Уже унутрашње јединице ван састава основних и посебних јесу Генерални инспектор служби и Одсек за интерну ревизију.</p>
			<p class="bold">Сектор</p>
			<p class="clan">Члан 12.</p>
			<p class="Basic-Paragraph">Сектор се образује да би вршио послове који представљају заокружену област рада у Министарству одбране и да би вршио послове којима се обезбеђује усклађен рад унутрашњих јединица образованих у његовом саставу.</p>
			<p class="Basic-Paragraph">Сектор може да се образује и у органу у саставу ако то налажу природа и обим његових послова.</p>
			<p class="Basic-Paragraph">Сектором руководи помоћник министра одбране, а сектором у органу у саставу руководи помоћник директора органа у саставу.</p>
			<p class="Basic-Paragraph">Помоћник директора органа у саставу, може да руководи пословима у више међусобно повезаних области рада органа у саставу.</p>
			<p class="bold">Секретаријат Министарства одбране</p>
			<p class="clan">Члан 13.</p>
			<p class="Basic-Paragraph">Секретаријат Министарства одбране образује се да би вршио послове који се односе на планирање рада Министарства одбране, обезбеђивање усклађености и законитости општих и појединачних аката које доноси министар одбране, ефикасност и усклађеност рада унутрашњих јединица Министарства одбране, обједињавање и координацију послова и сарадњу са другим органима, као и обављање стручних и других послова за потребе министра одбране и државних секретара.</p>
			<p class="Basic-Paragraph">Секретаријатом руководи секретар Министарства одбране.</p>
			<p class="bold">Кабинет министра одбране</p>
			<p class="clan">Члан 14.</p>
			<p class="Basic-Paragraph">Кабинет министра одбране образује се да би вршио оперативне, административно-техничке и протоколарне послове, као и послове односа са јавношћу, опште безбедности и логистичке подршке, који су значајни за рад министра одбране и државних секретара.</p>
			<p class="Basic-Paragraph">Кабинетом министра одбране руководи шеф кабинета који за свој рад и рад кабинета одговара министру одбране.</p>
			<p class="bold">Војно правобранилаштво</p>
			<p class="clan">Члан 15.</p>
			<p class="Basic-Paragraph">Војно правобранилаштво образује се ради предузимања правних радњи и правних средстава ради остваривања и заштите имовинских права и интереса Републике Србије, у погледу средстава која користе Министарство одбране и Војска Србије, у складу са прописима којима се уређују послови одбране.</p>
			<p class="Basic-Paragraph">Војним правобранилаштвом руководи војни правобранилац.</p>
			<p class="bold">Генералштаб Војске Србије</p>
			<p class="clan">Члан 16.</p>
			<p class="Basic-Paragraph">Генералштаб Војске Србије образује се у Министарству одбране као највиши стручни и штабни орган за припрему и употребу Војске Србије у миру, ванредном и ратном стању.</p>
			<p class="Basic-Paragraph">Генералштабом Војске Србије командује и руководи начелник.</p>
			<p class="Basic-Paragraph">Помоћник начелника Генералштаба, може да руководи пословима у више међусобно повезаних области рада Генералштаба.</p>
			<p class="bold">Структура унутрашњих јединица</p>
			<p class="clan">Члан 17.</p>
			<p class="Basic-Paragraph">У сектору могу да се образују управе, одељења, одсеци и групе, а у сектору органа у саставу могу да се образују одељења, одсеци и групе. Ако се у органу у саставу не образује сектор, могу да се образују главна одељења, одељења, одсеци и групе. </p>
			<p class="Basic-Paragraph">Управе, одељења, одсеци и групе могу да се образују и у Секретаријату Министарства одбране и Генералштабу Војске Србије или изван сектора и Секретаријата Министарства одбране.</p>
			<p class="Basic-Paragraph">Управа, одељење, одсек и група образују се изван сектора или Секретаријата Министарства одбране да би вршили послове из појединих области рада које нису у делокругу сектора, ако то налажу посебни прописи.</p>
			<p class="Basic-Paragraph">У Кабинету начелника Генералштаба Војске Србије могу да се образују одсеци и групе.</p>
			<p class="Basic-Paragraph">У Војном правобранилаштву могу да се образују одељења.</p>
			<p class="Basic-Paragraph">Ако природа и обим послова налажу, у управи може да се образује више одељења, одсека и група, у одељењу може да се образује више одсека и група, а у одсеку – више група.</p>
			<p class="Basic-Paragraph">Радно место је најмања технолошки и организационо заокружена целина у оквиру које се одвија тачно одређен део процеса рада и може бити систематизовано у организационим целинама из члана 10. ове уредбе.</p>
			<p class="bold">Намена и услови за образовање ужих унутрашњих јединица</p>
			<p class="clan">Члан 18.</p>
			<p class="Basic-Paragraph">Кабинет начелника Генералштаба Војске Србије образује се да би вршио протоколарне послове, послове односа са јавношћу и административно-техничке послове који су значајни за рад начелника Генералштаба Војске Србије и његовог заменика.</p>
			<p class="Basic-Paragraph">Управа се образује да би вршила послове државне управе и ради обезбеђења усклађеног рада одељења, одсека и група који су образовани у њеном саставу.</p>
			<p class="Basic-Paragraph">Одељење се образује да би вршило међусобно повезане послове на којима ради најмање осам извршилаца. У органима у саставу може да се образује главно одељење, у оквиру кога могу да се образују одељења, одсеци и групе. </p>
			<p class="Basic-Paragraph">Одсек се образује да би вршио међусобно сродне послове који захтевају непосредну повезаност и организациону посебност и најмање пет извршилаца.</p>
			<p class="Basic-Paragraph">Група се образује да би вршила међусобно повезане послове на којима раде најмање три извршиоца.</p>
			<p class="Basic-Paragraph">Генерални инспектор служби образује се да би вршио послове везане за надзор над неутралношћу и законитошћу рада Војнобезбедносне агенције и Војнообавештајне агенције, у складу са законом.</p>
			<p class="Basic-Paragraph">Одсек за интерну ревизију образује се да би вршио послове интерне ревизије програма, активности и процеса у надлежности Министарства одбране.</p>
			<p class="bold">Руководилац уже унутрашње јединице</p>
			<p class="clan">Члан 19.</p>
			<p class="Basic-Paragraph">Управом, територијалним органом и одељењем руководи начелник, одсеком руководи шеф, а групом – руководилац.</p>
			<p class="Basic-Paragraph">Управом, одељењем, одсеком и групом у Генералштабу Војске Србије командује и руководи начелник управе, одељења, одсека и групе. </p>
			<p class="Basic-Paragraph">Кабинетом начелника Генералштаба Војске Србије командује и руководи начелник.</p>
			<p class="Basic-Paragraph">Генералним инспектором служби руководи генерални инспектор. </p>
			<p class="Basic-Paragraph">Одсеком за интерну ревизију руководи шеф.</p>
			<p class="clan">Члан 20.</p>
			<p class="Basic-Paragraph">Руководиоци из члана 19. ове уредбе за свој рад и рад уже унутрашње јединице, одговарају министру одбране, односно руководиоцу унутрашње јединице у чијем саставу се налазе, поштујући принцип једностарешинства и субординације.</p>
			<p class="Basic-Paragraph">Ако је главно одељење, одељење, одсек или група у органу у саставу, начелник главног одељења и одељења, шеф одсека и руководилац групе за свој рад и рад унутрашње јединице одговарају директору органа у саставу, односно помоћнику директора органа у саставу.</p>
			<p class="bold">Посебни називи за одељење, одсек или групу</p>
			<p class="clan">Члан 21.</p>
			<p class="Basic-Paragraph">Ужа унутрашња јединица не мора да се образује под називом одељење, одсек или група, већ јој се може одредити друкчији, посебан назив који боље одражава њен делокруг, а при томе морају бити испуњени услови за образовање одељења, одсека или групе.</p>
			<p class="Basic-Paragraph">Ужа унутрашња јединица која је образована под посебним називом мора да се уподоби одељењу, одсеку или групи.</p>
			<p class="bold">Унутрашње уређење органа у саставу</p>
			<p class="clan">Члан 22.</p>
			<p class="Basic-Paragraph">Унутрашње уређење и систематизација радних места у органу у саставу врши се по начелима прописаним за унутрашње јединице Министарства одбране.</p>
			<p class="bold">Територијални органи Министарства одбране</p>
			<p class="clan">Члан 23.</p>
			<p class="Basic-Paragraph">Територијални органи Министарства одбране образују се да би вршили послове из делокруга Министарства одбране, независно од прописа којим се уређују називи, подручја и седишта управних округа.</p>
			<p class="Basic-Paragraph">Територијални органи Министарства одбране намењени су за обављање послова који се односе на цивилну одбрану, планирање припрема за одбрану и извршавање војне, радне и материјалне обавезе, на територији за коју су образовани, као и других послова у складу са законом. </p>
			<p class="Basic-Paragraph">Територијални органи Министарства одбране су центри Министарства одбране за локалну самоуправу и регионални центри Министарства одбране. Центри Министарства одбране за локалну самоуправу образују се за територију одређеног броја општина, односно градова, а регионални центри Министарства одбране за територију одређеног броја центара Министарства одбране за локалну самоуправу.</p>
			<p class="Basic-Paragraph">У регионалним центрима Министарства одбране могу да се образују одељења и групе, а у центрима Министарства одбране за локалну самоуправу могу да се образују групе.</p>
			<p class="Basic-Paragraph">Унутрашње уређење и систематизација радних места у територијалним органима врши се по начелима прописаним за унутрашње јединице Министарства одбране.</p>
			<p class="bold">Војне јединице и војне установе Министарства одбране</p>
			<p class="clan">Члан 24.</p>
			<p class="Basic-Paragraph">Војне јединице и војне установе Министарства одбране образују се ради обављања послова који су у функцији подршке основне делатности Министарства одбране и Војске Србије, а чијим извршавањем се стварају услови за рад Министарства одбране и Војске Србије.</p>
			<p class="Basic-Paragraph">Војне јединице и војне установе су организационо и функционално везане за Министарство одбране као његови извршни делови и у њима се не обављају послови државне управе.</p>
			<p class="Basic-Paragraph">На унутрашње уређење и систематизацију формацијских места у војним јединицама и војним установама Министарства одбране, као и начин припреме и доношења формација за њих примењују се одредбе уредбе којом су уређена начела и критеријуми унутрашњег уређења и систематизације формацијских места у Војсци Србије.</p>
			<p class="bold">Самостални извршилац</p>
			<p class="clan">Члан 25.</p>
			<p class="Basic-Paragraph">Самостални извршилац је државни службеник, намештеник или професионални припадник Војске Србије чије је радно место систематизовано изван свих унутрашњих јединица, јер послови које обавља, због своје природе, не могу бити сврстани ни у једну унутрашњу јединицу.</p>
			<p class="Basic-Paragraph">Самостални извршилац ради по упутствима и под надзором министра одбране, државног секретара, односно руководиоца непосредно потчињеног министру.</p>
			<p class="clan">III. ГРУПЕ КОЈЕ СЕ ОСНИВАЈУ ПОСЕБНИМ АКТИМА</p>
			<p class="bold">Пројектни тим</p>
			<p class="clan">Члан 26.</p>
			<p class="Basic-Paragraph">Пројектни тим се формира ради реализације активности у процесу иницирања, планирања, спровођења пројекта, контроле спровођења и затварања пројекта.</p>
			<p class="Basic-Paragraph">Пројектни тим оснива одлуком министар одбране, односно директор органа у саставу за пројектне активности из надлежности органа у саставу, којом се одређују циљеви пројекта, састав тима, руководилац, потребни ресурси, начин рада, дефинишу рокови за реализацију пројекта, као и начин на који ће чланови тима бити ангажовани на пројекту. </p>
			<p class="Basic-Paragraph">Пројектни тим чине припадници Министарства одбране и Војске Србије, а по потреби чланови пројектног тима могу бити и друга лица уз претходно правно утврђивање услова њиховог ангажовања. </p>
			<p class="Basic-Paragraph">За пројекте који се финансирају из ванбуџетских средстава одређује се координатор пројекта из састава унутрашње јединице Министарства одбране намењене за послове управљања пројектима. </p>
			<p class="bold">Заједничко тело</p>
			<p class="clan">Члан 27.</p>
			<p class="Basic-Paragraph">Заједничко тело може да буде образовано да би извршавало послове чија природа захтева учешће више органа, односно органа у саставу.</p>
			<p class="Basic-Paragraph">Заједничким телом руководи представник органа или органа у саставу у чијем делокругу је највећи део послова због којих је оно основано.</p>
			<p class="Basic-Paragraph">Састав и задаци заједничког тела и друга питања у вези са његовим радом одређују се споразумом.</p>
			<p class="Basic-Paragraph">О спорним питањима у вези са оснивањем и радом заједничког тела одлучује Влада.</p>
			<p class="bold">Посебна радна група</p>
			<p class="clan">Члан 28.</p>
			<p class="Basic-Paragraph">Министар одбране, начелник Генералштаба Војске Србије или директор органа у саставу може да образује посебну радну групу и у њу именује квалификована лица са радним искуством у одговарајућим областима, да би пружили стручну помоћ у најсложенијим задацима.</p>
			<p class="Basic-Paragraph">Решењем којим се оснива посебна радна група одређују јој се задаци, састав и руководилац, рок за извршење задатака, као и друга питања у вези са њеним радом.</p>
			<p class="bold">Савети</p>
			<p class="clan">Члан 29.</p>
			<p class="Basic-Paragraph">Министар одбране и начелник Генералштаба Војске Србије могу да образују савете и у њих именују квалификована лица из одговарајућих области, да би пружили стручне предлоге за решавање најсложенијих задатака из делокруга Министарства одбране и Војске Србије.</p>
			<p class="Basic-Paragraph">Савети из става 1. овог члана образују се за обављање послова и задатака који су трајног карактера или се понављају и начелно, не одређује се рок за завршетак њиховог рада.</p>
			<p class="Basic-Paragraph">Одлуком о образовању савета из става 1. овог члана утврђују се задатак, састав савета, носилац административних послова, као и други елементи од значаја за рад савета.</p>
			<p class="clan">IV. ЕВРОПСКЕ ИНТЕГРАЦИЈЕ</p>
			<p class="clan">Члан 30.</p>
			<p class="Basic-Paragraph">Министар одбране одређује унутрашњу јединицу у којој ће се обављати послови европских интеграција у области одбране.</p>
			<p class="clan">V. ПРИПРЕМА И ДОНОШЕЊЕ ПРАВИЛНИКА</p>
			<p class="bold">Документациона основа</p>
			<p class="clan">Члан 31.</p>
			<p class="Basic-Paragraph">Припреми Правилника претходи припрема документационе основе за припрему Правилника (у даљем тексту: документациона основа).</p>
			<p class="Basic-Paragraph">У документационој основи се:</p>
			<p class="Basic-Paragraph">1) наводе одредбе закона и других прописа којима је одређен делокруг Министарства одбране;</p>
			<p class="Basic-Paragraph">2) наводе послови државне управе које врши Министарство одбране;</p>
			<p class="Basic-Paragraph">3) приказује обим, врста и сложеност послова Министарства одбране у години која претходи припреми документационе основе;</p>
			<p class="Basic-Paragraph">4) наводе разлози и образлаже предлог за преуређење Министарства одбране;</p>
			<p class="Basic-Paragraph">5) наводи број државних секретара и државних службеника који раде на положају у Министарству одбране, број радних места по сваком звању (за државне службенике), свакој врсти радних места (за намештенике) и број радних места за професионалне припаднике Војске Србије, као и број државних службеника, намештеника и професионалних припадника Војске Србије који је потребан на сваком радном месту;</p>
			<p class="Basic-Paragraph">6) образлаже потреба за наведеним бројем државних службеника, намештеника и професионалних припадника Војске Србије;</p>
			<p class="Basic-Paragraph">7) приказују финансијска средства за спровођење правилника.</p>
			<p class="Basic-Paragraph">Министар одбране у обавези је да Правилник заснује на стању које је утврђено у документационој основи. </p>
			<p class="bold">Достављање Правилника и документационе основе на мишљење</p>
			<p class="clan">Члан 32.</p>
			<p class="Basic-Paragraph">Министар одбране доставља Правилник и документациону основу на мишљење министарству надлежном за државну управу и локалну самоуправу, министарству надлежном за финансије и служби Владе надлежној за управљање кадровима.</p>
			<p class="bold">Овлашћење министарства надлежног за државну управу и локалну самоуправу</p>
			<p class="clan">Члан 33.</p>
			<p class="Basic-Paragraph">Министарство надлежно за државну управу и локалну самоуправу у обавези је да у свом мишљењу предложи Влади да не да сагласност на Правилник:</p>
			<p class="Basic-Paragraph">1) ако није усаглашен са законом или другим прописом из области уређења државне управе;</p>
			<p class="Basic-Paragraph">2) ако сматра да уређење органа које се предвиђа Правилником није рационално.</p>
			<p class="bold">Овлашћење министарства надлежног за финансије</p>
			<p class="clan">Члан 34.</p>
			<p class="Basic-Paragraph">Министарство надлежно за финансије у обавези је да предложи Влади да не да сагласност на Правилник ако у буџету Републике Србије нису обезбеђена средства за све државне службенике и намештенике и професионалне припаднике Војске Србије за радна места која су систематизована Правилником и за формацијска места утврђена формацијом.</p>
			<p class="bold">Овлашћење службе Владе надлежне за управљање кадровима</p>
			<p class="clan">Члан 35.</p>
			<p class="Basic-Paragraph">Служба Владе надлежна за управљање кадровима у обавези је да у свом мишљењу предложи Влади да не да сагласност на Правилник:</p>
			<p class="Basic-Paragraph">1) ако поступак разврставања радних места државних службеника и намештеника није правилно спроведен, посебно ако су мерила за процену радног места погрешно примењена;</p>
			<p class="Basic-Paragraph">2) ако коначни описи радних места не садрже све прописане елементе или ако је неправилно одређен неки елемент коначног описа радног места;</p>
			<p class="Basic-Paragraph">3) ако се предвиђа да на радним местима у звању вишег саветника и самосталног саветника ради више од 10% државних службеника, односно више од 20% државних службеника;</p>
			<p class="Basic-Paragraph">4) ако укупан број извршилаца на систематизованим радним и формацијским местима није усклађен са актима Владе којима се утврђује максималан број запослених у државној управи.</p>
			<p class="bold">Сагласност Владе</p>
			<p class="clan">Члан 36.</p>
			<p class="Basic-Paragraph">Пошто прибави мишљења министарства надлежног за државну управу и локалну самоуправу, министарства надлежног за финансије и службе Владе надлежне за управљање кадровима, министар одбране доноси Правилник и доставља га на сагласност Влади.</p>
			<p class="Basic-Paragraph">Уз Правилник достављају се и документациона основа, прибављена мишљења и писано изјашњење о разлозима због којих нису прихваћене примедбе које су у својим мишљењима изнели министарство надлежно за државну управу и локалну самоуправу, министарство надлежно за финансије и служба Владе надлежна за управљање кадровима.</p>
			<p class="Basic-Paragraph">Правилник на који је Влада дала сагласност, Министарство одбране доставља министарству надлежном за државну управу и локалну самоуправу, министарству надлежном за финансије и служби Владе надлежној за управљање кадровима.</p>
			<p class="bold">Измене и допуне Правилника</p>
			<p class="clan">Члан 37.</p>
			<p class="Basic-Paragraph">На припрему и доношење измена и допуна Правилника примењују се одредбе ове уредбе које уређују начин припреме и доношења Правилника.</p>
			<p class="Basic-Paragraph">Изузетно од става 1. овог члана, ради оптимизације мирнодопске и ратне организације и дефинисања организационог развоја Министарства одбране, министар одбране може вршити измене и допуне формација у складу са прописима којима се уређују послови одбране.</p>
			<p class="Basic-Paragraph">Нове, односно измењене и допуњене формације које су донесене сагласно ставу 2. овог члана морају бити усклађене са одредбама члана 5. ове уредбе. </p>
			<p class="clan">VI. КРИТЕРИЈУМИ ЗА СИСТЕМАТИЗАЦИЈУ РАДНИХ МЕСТА</p>
			<p class="clan">Члан 38.</p>
			<p class="Basic-Paragraph">Систематизација радних места државних службеника и намештеника у Министарству одбране врши се применом одредаба посебне уредбе којом су уређени разврставање радних места и мерила за опис радних места државних службеника и посебне уредбе којом је уређено разврставање радних места намештеника. </p>
			<p class="Basic-Paragraph">За радна места у Министарству одбране за чије обављање послова су неопходна знања и способности које поседују професионални припадници Војске Србије, систематизују се услови за њих. </p>
			<p class="Basic-Paragraph">Радна места у Министарству одбране која се приказују формацијама не разврставају се по звањима и врстама који су одређени Законом о државним службеницима, изузев положаја у органу у саставу Министарства одбране, већ им се одређују формацијски елементи.</p>
			<p class="Basic-Paragraph">На одређивање формацијских елемената за формацијска места из става 3. овог члана примењују се одредбе уредбе којом су уређена начела унутрашњег уређења и систематизације формацијских места у Војсци Србије. </p>
			<p class="clan">VII. ЗАВРШНЕ И ПРЕЛАЗНЕ ОДРЕДБЕ</p>
			<p class="clan">Члан 39.</p>
			<p class="Basic-Paragraph">Унутрашње уређење и систематизација радних места у Министарству одбране ускладиће се са овом уредбом у року од 90 дана од дана њеног ступања на снагу. </p>
			<p class="clan">Члан 40.</p>
			<p class="Basic-Paragraph">Даном ступања на снагу ове уредбе, престаје да важи Уредба о начелима и критеријумима за унутрашње уређење и систематизацију радних места у Министарству одбране (,,Службени гласник РС”, број 106/08).</p>
			<p class="clan">Члан 41.</p>
			<p class="Basic-Paragraph">Ова уредба ступа на снагу осмог дана од дана објављивања у ,,Службеном гласнику Републике Србије”.</p>
			<p class="potpis">05 број 110-9832/2019</p>
			<p class="potpis">У Београду, 3. октобра 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић,</span> с.<span class="krajzakdela">р.</span></p>
	</div>

