


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
			<p class="Basic-Paragraph">На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о утврђивању Државног програма обнове у поступку хитне санације клизишта у граду Београду, делу територије градске општине Гроцка, насталoг услед дејства поплава у мају и јуну 2018. године</p>
			<p class="auto-style1">"Службени гласник РС", број 66 од 29. августа 
			2018.</p>
			<p class="clan">Члан 1.</p>
			<p class="Basic-Paragraph">Овом уредбом утврђује се Државни програм обнове у поступку хитне санације клизишта у граду Београду, делу територије градске општине Гроцка, насталoг услед дејства поплава у мају и јуну 2018. године.</p>
			<p class="clan">Члан 2.</p>
			<p class="Basic-Paragraph">Државни програм обнове из члана 1. ове уредбе одштампан је уз ову уредбу и чини њен саставни део.</p>
			<p class="clan">Члан 3.</p>
			<p class="Basic-Paragraph">Ова уредба ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">05 број 110-7860/2018</p>
			<p class="potpis">У Београду, 28. августа 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
			<p class="bold">ДРЖАВНИ ПРОГРАМ ОБНОВЕ У ПОСТУПКУ ХИТНЕ САНАЦИЈЕ КЛИЗИШТА У ГРАДУ БЕОГРАДУ, ДЕЛУ ТЕРИТОРИЈЕ ГРАДСКЕ ОПШТИНЕ ГРОЦКА, НАСТАЛOГ УСЛЕД ДЕЈСТВА ПОПЛАВА У МАЈУ И ЈУНУ 2018. ГОДИНЕ</p>
			<p class="bold">1. Област у којој се спроводе мере и територија на којој се спроводе мере</p>
			<p class="Basic-Paragraph">Државни програм обнове се односи на хитну санацију клизишта насталoг услед дејства поплава у мају и јуну 2018. године, у граду Београду, делу територије градске општине Гроцка – МЗ Винча, у складу са чланом 3. Закона о обнови након елементарне и друге непогоде („Службени гласник РС”, број 112/15 – у даљем тексту: Закон).</p>
			<p class="Basic-Paragraph">Мере утврђене овим програмом спроводе се на територији града Београда, делу територије градске општине Гроцка – МЗ Винча, која је обухваћена Одлуком Владе о проглашењу елементарне непогоде („Службени гласник РС”, број 48/18) и Одлуком о допуни Одлуке о проглашењу елементарне непогоде („Службени гласник РС”, број 52/18).</p>
			<p class="bold">2. Анализа затеченог стања и настале штете и сагледавање могућих даљних штетних последица </p>
			<p class="Basic-Paragraph">На основу података добијених од надлежних органа града Београда, градске општине Гроцка и провере података на терену процењено је да је услед обилних падавина у мају и јуну 2018. године, на телу и у зони ножице комуналне депоније Винча, дошло до појаве пукотина и покретања (клизања) и слегања депонованог комуналног отпада површине око 20 хектара, дебљине клизног тела у просеку 20 m максимално и преко 40 m, дуж незаштићених и необезбеђених косина, који је затрпао део постојећих канала и ободних саобраћајница. Висина ожиљка клизишта је од 2–15 m. На телу депоније у покренутом делу уочавају се пукотине дужине неколико десетина метара које су секундарне и показатељ даљег наставка клизања депоније. </p>
			<p class="Basic-Paragraph">Покренути материјал комуналног отпада са депоније затрпао је ободне канале и тако онемогућио да се процедне воде из тела депоније дренирају. То је довело до формирања језера са процедном водом у зони бокова депоније. Самим тим, дренирање депоније је отежано, па се велика количина воде задржава у отпаду, повећавајући његову тежину, што додатно утиче на активност клизишта. </p>
			<p class="Basic-Paragraph">До сепаратора, као главног рецепијента за прикупљање процедних вода се не може доћи, јер је затрпан. Зато се отпадне воде из тела депоније сада неконтролисано процеђују низ падину ка Ошљанској бари и реци Дунав. </p>
			<p class="Basic-Paragraph">Како депонија не поседује дегазационе бунаре, због пукотина у телу депоније у ваздуху се осећа присуство метана, које може довести до појаве нових пожара већих размера. Поређењем геодетских снимака из октобра 2017, јануара 2018, маја и јуна 2018. године, снимљених за потребе реализације Пројекта за грађевинску дозволу за санацију клизишта депоније и стабилизацију дела депоније Винча, установљено је да се депонија померила за нових 20–30 m, што указује да је клизиште активно. </p>
			<p class="Basic-Paragraph">У циљу праћења стања на клизишту, у периоду од јануара 2018. године до данас вршена је појачана контрола стања, о чему постоји и фотодокументација. На основу тога може се констатовати да клизиште и даље активно ради и да се помера константно у правцу ка Ошљанској бари и реци Дунав. Последњим већим падавинама крајем месеца јуна 2018. године, дошло је до још израженијег клизања депонованог комуналног отпада, које по слободној процени износи око 5 m у наведеном периоду, и ако настави са овом динамиком клизања угрозиће локацију на којој је планирана изградња постројења за пречишћавање процедних и атмосферских вода (ППОВ), а која се налази иза будуће потпорне грађевине, чија локација је на садашњем положају врха клизног тела. Описано стање клизишта представља велику опасност, јер би нагло и неконтролисано откидање од тела депоније довело до праве еколошке катастрофе. Треба истаћи да река Дунав представља еколошки коридор од међународног значаја и мора бити заштићен од свих могућих загађења.</p>
			<p class="bold">3. Мере које треба предузети</p>
			<p class="Basic-Paragraph">Мере које треба предузети ради санације клизишта дефинисане овим државним програмом јесу: </p>
			<p class="Basic-Paragraph">1) стабилизација ножичног дела депоније израдом одговарајуће потпорне конструкције;</p>
			<p class="Basic-Paragraph">2) ублажавање нагиба радних косина почевши од ножице депоније;</p>
			<p class="Basic-Paragraph">3) израда нових дренажних система за прихват процедних вода из тела депоније и њихово контролисано одвођење до таложника и постројења за пречишћавање отпадних вода.</p>
			<p class="Basic-Paragraph">За наведене мере потребно је извршити претходне и припремне радове и активности на изради техничке документације за радове на санацији клизишта, у складу са чланом 143. Закона о планирању и изградњи („Службени гласник РС”, бр. 72/09, 81/09 − исправка, 64/10 − УС, 24/11, 121/12, 42/13 − УС, 50/13 − УС, 98/13 − УС, 132/14 и 145/14), као и добијање решење о одобрењу за извођење радова у случају санације клизишта у складу са наведеним чланом Закона.</p>
			<p class="bold">4. Начин и обим спровођења мера и критеријуми за спровођење мера</p>
			<p class="Basic-Paragraph">Град Београд поред мера из тачке 3. овог програма на санацији клизишта, спроводи поступак јавне набавке, избор најповољнијег понуђача, закључује уговор о извођењу радова, врши стручни надзор и врши плаћање извођачу радова.</p>
			<p class="bold">5. Редослед спровођења мера</p>
			<p class="Basic-Paragraph">Приоритет и обим извођења радова на санацији клизишта утврђује се техничком документацијом. </p>
			<p class="bold">6. Рокови за спровођење мера</p>
			<p class="Basic-Paragraph">Рок за спровођење мера и активности на санацији клизишта је 31. август 2019. године. У случају да поједини радови не буду завршени у горе наведеном року, због недостатка финансијсих средстава или неких других објективних и оправданих разлога, исти се могу реализовати, уз сагласност Канцеларије за управљање јавним улагањима, и после овог рока. </p>
			<p class="bold">7. Органи државне управе надлежни за координацију, односно носиоци спровођења појединих мера и активности</p>
			<p class="Basic-Paragraph">Канцеларија за управљање јавним улагањима надлежна је за координацију активности на реализацији овог државног програма обнове у поступку санације клизишта.</p>
			<p class="Basic-Paragraph">Носилац спровођења мера и активности из овог државног програма обнове је град Београд, на начин описан у одељку 4. овог државног програма обнове у поступку санације клизишта. </p>
			<p class="bold">8. Процена потребних финансијских средстава и извор финансирања</p>
			<p class="Basic-Paragraph">Средства за спровођење ове уредбе у износу од 282.000.000,00 динара обезбедиће се из буџета града Београда за 2018. годину („Службени лист града Београда”, бр. 95/17 и 64/18), Пројекат „Санирање клизишта на депонији Винча”, шифра пројекта 04011062, функција 510 – управљање отпадом, економска класификација 511399 – капитално одржавање осталих објеката, извор финасирања 09 – приход од продаје нефинансијске имовине, од чега 273.967.100,00 је намењено за спровођење мера и активности у 2018. години, а 8.032.900,00 спровођење мера и активности у 2019. години.</p>
	</div>

