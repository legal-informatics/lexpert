


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 15. став 5. Закона о управљању миграцијама („Службени гласник РС”, број 107/12) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о мерилима за утврђивање приоритета за смештај лица којима је признато право на уточиште или додељена супсидијарна заштита и условима коришћења стамбеног простора за привремени смештај</p>
				<p class="auto-style1">"Службени гласник РС", бр. 63 од 17. јула 
				2015, 56 од 18. јула 2018.</p>
				<p class="clan">Члан 1.</p>
				<p>Овом уредбом утврђују се мерила за утврђивање приоритета за смештај лица којима је признато право на уточиште или додељена супсидијарна заштита и услови коришћења стамбеног простора за привремени смештај.</p>
				<p class="clan">Члан 2.</p>
				<p>Смештај у смислу ове уредбе подразумева смештај који се обезбеђује у складу са прописима који уређују област азила и управљања миграцијама и остварује се према могућностима Републике Србије давањем стамбеног простора на привремено коришћење или давањем новчане помоћи за привремени смештај.</p>
				<p>Смештај из става 1. овог члана врши се уз поштовање начела недискриминације, јединства породице, родне равноправности и бриге о лицима са посебним потребама.</p>
				<p>Лице којем се обезбеђује смештај у складу са овом уредбом подразумева лице којем је, у складу са прописима којима се уређује област азила, признато право на уточиште или додељена супсидијарна заштита, укључујући и чланове његове породице (у даљем тексту: Корисник).</p>
				<p>Кориснику који је у посебном психофизичком стању (старе, болесне и особе са инвалидитетом), као и малолетном кориснику без родитељског старања, а који не може да користи стамбени простор за привремени смештај, смештај се, у складу са законом, на основу акта центра за социјални рад, обезбеђује у установи социјалне заштите, код другог пружаоца услуге смештаја или у другој породици.</p>
				<p class="clan">Члан 3.</p>
				<p>Смештај се може обезбедити Кориснику, заједно са члановима његове породице, а који:</p>
				<p>1) имају<span class="v2-clan-left-1"> правноснажно решење</span> о признању права на уточиште или додели супсидијарне заштите, не старије од годину дана;</p>
				<p>2) немају приходе којима би могли да реше питање свог смештаја.</p>
				<p>Приходе из става 1. тачка 2) овог члана представљају приходи Корисника који преостану по умањењу њихових укупних прихода за износ средстава потребних за њихово издржавање.</p>
				<p>Врста и износ прихода и средстава потребних за издржавање Корисника и чланова његове породице, из става 2. овог члана, утврђују се у смислу прописа којима се уређују област социјалне заштите и примања и приходи који су од утицаја на остваривање права на новчану социјалну помоћ.</p>
				<p class="hide-change">*Службени гласник РС, број 56/2018</p>
				<p class="clan">Члан 4.</p>
				<p>Изузетно од члана 3. став 1. тачка 2) ове уредбе, смештај се може обезбедити и Кориснику који има приходе којима може да реши питање свог смештаја, ако постоје расположиви објекти и услови за привремени смештај, уз узимање у обзир висине остварених прихода Корисника, опште материјалне и породичне ситуације Корисника, као и укупног износа трошкова смештаја, у складу са прописима којима се уређује област социјалне заштите.</p>
				<p class="clan">Члан 5.</p>
				<p>Стамбени простор за привремени смештај из члана 2. став 1. ове уредбе обезбеђује се у објектима и деловима објеката који су у својини Републике Србије, на којима Комесаријат за избеглице и миграције (у даљем тексту: Комесаријат) има право коришћења и које су за ову намену одређене одлуком Комесара, или у другим објектима и деловима објеката у својини Републике Србије или локалне самоуправе а на основу одлука надлежног органа.</p>
				<p>Уколико Комесаријат не располаже довољним капацитетима из става 1. Комесаријат може изнајмити одговарајући стамбени простор за привремени смештај.</p>
				<p>Одлуке из ст. 1. и 2. овог члана доносе се након утврђивања да стамбени простор испуњава неопходне услове за употребу, коришћење и смештај, при чему се води рачуна о локацији објекта, а нарочито о његовој повезаности са саобраћајном мрежом и мрежом друштвених и јавних служби – образовним, здравственим и друштвеним институцијама и др.</p>
				<p>Сваки објекат из става 1. овог члана има кућни ред који прописује Комесаријат.</p>
				<p>Кућни ред из става 4. овог члана садржи правила у погледу начина и коришћења привременог смештаја, као и упозорење на последице у случају њиховог непоштовања и не придржавања.</p>
				<p class="clan">Члан 6.</p>
				<p>Привремени смештај из члана 5. став 1. ове уредбе подразумева и: постојање просторије за припремање хране и употребу тоалета, обезбеђивање лежаја са постељином, као и употребу и коришћење струје и воде, санитарног чвора, грејања и средстава за одржавање личне хигијене и хигијене у објекту.</p>
				<p>У оквиру привременог смештаја, у складу са могућностима Републике Србије, Кориснику могу бити обезбеђени и други услови потребни за укључивање у друштвени, културни и привредни живот, у складу са законом.</p>
				<p class="clan">Члан 7.</p>
				<p>Трошкове коришћења и одржавања стамбеног простора из члана 5. ове уредбе и трошкове смештаја, исхране и неопходне одеће и обуће за лица из члана 2. став 4. ове уредбе сноси Комесаријат, у складу са законом.</p>
				<p class="clan">Члан 8.</p>
				<p>У случају истовремене потребе да се за већи број породица Корисника обезбеди привремени смештај, приоритет се утврђује на основу следећих мерила:</p>
				<p>1) породица са већим бројем малолетне деце;</p>
				<p>2) породица самохраног родитеља са малолетним дететом;</p>
				<p>3) породица са трудном особом;</p>
				<p>4) породица са већим бројем чланова породице;</p>
				<p>5) породица са чланом који је био изложен мучењу, силовању или другим тешким облицима психолошког, физичког или сексуалног насиља;</p>
				<p>6) породица са отежаним могућностима за привређивање (старе особе, особе са инвалидитетом и сл.).</p>
				<p class="clan">Члан 9.</p>
				<p>Ако не постоје расположиви објекти, односно услови за 
				привремени смештај, смештај Корисника може се обезбедити давањем 
				новчане помоћи за привремени смештај<span class="v2-clan-left-1">, 
				најдуже за период од једне године од дана правноснажности решења 
				о признавању права на уточиште или додели супсидијарне заштите, 
				у складу са законом и овом уредбом.</span></p>
				<p>Одлуку о давању новчане помоћи за привремени смештај из става 1. овог члана доноси Комесаријат, у складу са потребом и расположивим могућностима за обезбеђивањем тог вида смештаја, при чему се приликом утврђивања њеног износа има у виду број и структура чланова породице Корисника за које је потребно обезбедити смештај, њихове потребе, као и износ прихода који остварују.</p>
				<p class="v2-clan-left-1">Комесаријат по службеној дужности 
				преиспитује да ли Корисник користи привремени смештај за који је 
				намењено давање новчане помоћи, по истеку рока од месец дана од 
				дана правноснажности одлуке из става 2. овог члана.</p>
				<p class="hide-change">*Службени гласник РС, број 56/2018</p>
				<p class="clan">Члан 10.</p>
				<p>У складу са чланом 9. ове уредбе износ новчане помоћи за привремени смештај за Кориснике који по члану породице Корисника имају приходе:</p>
				<p>1) до 20% од износа минималне зараде утврђене по запосленом у Републици Србији за претходни месец – утврђује се у висини износа минималне зараде утврђене по запосленом у Републици Србији за претходни месец;</p>
				<p>2) до 40% од износа минималне зараде утврђене по запосленом у Републици Србији за претходни месец − утврђује се у висини од 60% од износа минималне зараде утврђене по запосленом у Републици Србији за претходни месец;</p>
				<p>3) до 60% од износа минималне зараде утврђене по запосленом у Републици Србији за претходни месец − утврђује се у висини од 20% од износа минималне зараде утврђене по запосленом у Републици Србији за претходни месец;</p>
				<p>4) који прелазе 80% од износа минималне зараде утврђене по запосленом у Републици Србији за претходни месец – у потпуности сносе трошкове свог смештаја.</p>
				<p class="clan">Члан 11.</p>
				<p>Стамбени простор за привремени смештај Кориснику даје се на коришћење на основу 
				<span class="v2-clan-left-1">правноснажног решења</span> Комесаријата, најдуже за период од једне године од дана 
				<span class="v2-clan-left-1">правноснажности решења</span> о признавању права на уточиште или додели супсидијарне заштите, у складу са законом и овом уредбом.</p>
				<p>Решење из става 1. овог члана доноси се на основу
				<span class="v2-clan-left-1">правноснажног решења</span> надлежног органа о признању права на уточиште или додели супсидијарне заштите и након оцене испуњености утврђених услова и приоритета, у складу са овом уредбом.</p>
				<p>Приликом доношења решења из <span class="v2-clan-left-1">става 
				1.</span> овог члана води се рачуна о броју, структури и потребама чланова породице Корисника, те да се уколико је могуће за породице са једним или два члана обезбеди стамбени простор површине до 30 m², а за сваког следећег члана – по још 10 m².</p>
				<p class="hide-change">*Службени гласник РС, број 56/2018</p>
				<p class="clan">Члан 12.</p>
				<p>Корисник уз захтев за смештај за себе и чланове своје породице Комесаријату доставља:</p>
				<p>1) фотокопију <span class="v2-clan-left-1">правноснажног 
				решења</span> о признању права на уточиште или додели супсидијарне заштите, не старијег од годину дана;</p>
				<p>2) фотокопију важеће личне карте<span class="v2-clan-left-1"> 
				за лица којима је одобрено право на уточиште, односно важеће 
				личне карте за лица којима је одобрена супсидијарна заштита</span>, за све чланове породичног домаћинства са 15 и више година;</p>
				<p>3) фотокопију релевантног документа на основу којег се може утврдити идентитет члана породице млађег од 15 година;</p>
				<p>4) доказ о приходима:</p>
				<p>– који се остварују на основу права на рад, права по основу рада и права осигурања (потврда 
				<span class="v2-clan-left-1">јавног бележника</span> о незапослености или о исплаћеној накнади за случај незапослености, потврда послодавца о висини примања у месецу који претходи месецу подношења документације, изјава оверена од стране надлежног органа да се остварују повремени приходи, потврда надлежне службе или изјава оверена од стране надлежног органа да се не остварују приходи на име пензије и сл.);</p>
				<p>– који се остварују по основу предузетништва;</p>
				<p>– који се остварују по основу права на покретну и непокретну имовину;</p>
				<p>– који се остварују из других извора прихода, у смислу члана 3. ове уредбе;</p>
				<p>5) доказ о здравственом стању Корисника или члана његове породице, а које је од значаја за одлучивање − медицинска односно друга релевантна документација којом се доказује постојање статуса особе са инвалидитетом, болести, смањења или губитка радне способности, права на туђу помоћ и негу, трудноће и сл.;</p>
				<p>6) доказ да је Корисник − малолетни Корисник без родитељског старања;</p>
				<p>7) друге доказе којима се утврђују чињенице и околности које су од значаја за одлучивање.</p>
				<p class="hide-change">*Службени гласник РС, број 56/2018</p>
				<p class="clan">Члан 13.</p>
				<p>Комесаријат и Корисник којем је додељен на коришћење стамбени простор за привремени смештај закључују уговор о коришћењу стамбеног простора.</p>
				<p>Уговором из става 1. овог члана који се закључује у писменој форми прецизирају се права и обавезе Корисника у погледу коришћења привременог смештаја, начин и време трајања коришћења привременог смештаја, као и друга питања од значаја за остваривање права, обавеза и одговорности уговорних страна.</p>
				<p class="clan">Члан 14.</p>
				<p>Кориснику престаје право на смештај под следећим условима:</p>
				<p>1) ако више не испуњава прописане услове или се утврди да је дао нетачне податке и на тај начин утицао на одлучивање при утврђивању испуњености услова за смештај;</p>
				<p>2) ако злоупотреби додељени смештај;</p>
				<p>3) ако реши питање свог смештаја на други начин;</p>
				<p><span class="v2-clan-left-1">4а) ако по истеку рока од месец 
				дана од дана правноснажности решења о давању новчане помоћи за 
				привремени смештај не почне са коришћењем привременог смештаја 
				за који је намењено давање новчане помоћи;</span></p>
				<p>4) ако на други начин злоупотреби право на смештај.</p>
				<p>Поред услова из става 1. овог члана, Кориснику којем је смештај обезбеђен давањем стамбеног простора за привремени смештај престаје право на смештај:</p>
				<p>1) ако нерационално користи (неоправдано не користи смештај преко 50% времена месечно), откаже или злоупотреби коришћење смештаја на други начин;</p>
				<p>2) несавесно поступа према осталим Корисницима, лицима или стварима у објекту или наноси штету;</p>
				<p>3) ако се не придржава кућног реда из члана 5. став 4. ове уредбе.</p>
				<p>Корисник којем је престало право на коришћење стамбеног простора за привремени смештај дужан је да, у складу са прописима којима се уређују управни и извршни поступак, спроведе исељење из тог смештаја, односно испразни додељен стамбени простор од лица и својих ствари и изврши његову примопредају.</p>
				<p class="v2-clan-left-1">Уколико се Корисник без оправданог 
				разлога не пријави Комесаријату за избеглице и миграције да 
				похађа часове српског језика и писма у року од 15 дана од дана 
				правноснажности решења којим му је одобрено право на азил или 
				престане да похађа исте, нема право на новчану помоћ за 
				привремени смештај, односно престаје право на новчану помоћ за 
				привремени смештај које му је утврђено одлуком о додели новчане 
				помоћи за привремени смештај.</p>
				<p class="hide-change">*Службени гласник РС, број 56/2018</p>
				<p class="clan">Члан 15.</p>
				<p>Корисник којем је обезбеђен смештај у складу са овом уредбом дужан је да сваку промену која је од утицаја на коришћење права на смештај без одлагања пријави Комесаријату и другом органу државне управе надлежном за поступање.</p>
				<p class="clan">Члан 16.</p>
				<p>Комесаријат преиспитује, по службеној дужности, услове за коришћење права права на смештај, на сваких шест месеци.</p>
				<p>Након истека периода од једне године од дана коначности решења о признавању права на уточиште или додели супсидијарне заштите, Корисник којем је на овај начин престало право на коришћење стамбеног простора за привремени смештај, дужан је да спроведе исељење из тог смештаја, односно испразни додељен стамбени простор од лица и својих ствари и изврши његову примопредају, у складу са законом.</p>
				<p>О престанку права на коришћење стамбеног простора за привремени смештај, као и неопходним мерама и крајњем року за исељење, Комесаријат писменим путем обавештава Корисника пре истека периода од једне године од дана 
				<span class="v2-clan-left-1">правноснажности решења</span> о признавању права на уточиште или додели супсидијарне заштите, у складу са законом.</p>
				<p class="hide-change">*Службени гласник РС, број 56/2018</p>
				<p class="clan">Члан 17.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="auto-style2">05 број 110-7638/2015</p>
				<p class="auto-style2">У Београду, 16. јула 2015. године</p>
				<p class="auto-style2"><span class="bold">Влада</span></p>
				<p class="auto-style2">Председник,</p>
				<p class="auto-style2"><span class="bold">Александар Вучић,</span> с.р.</p>
	</div>

