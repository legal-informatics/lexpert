


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>&nbsp;</p>
				<p>На основу члана 2. став 1. Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p class="odluka-zakon">&nbsp;</p>
				<p class="odluka-zakon">УРЕДБУ</p>
				<p class="naslov">о утврђивању Државног програма помоћи пољопривредним произвођачима на поплављеним подручјима за набавку минералног ђубрива</p>
				<p class="naslov"><span style="font-weight: 400">"Службени 
				гласник РС", број 103 од 25. септембра 2014.</span></p>
				<p class="naslov">&nbsp;</p>
				<p class="clan">Члан 1.</p>
				<p>Овом уредбом утврђује се Државни програм помоћи пољопривредним произвођачима на поплављеним подручјима за набавку минералног ђубрива.</p>
				<p class="clan">Члан 2.</p>
				<p>Државни програм помоћи пољопривредним произвођачима на поплављеним подручјима за набавку минералног ђубрива одштампан је уз ову уредбу и чини њен саставни део.</p>
				<p class="clan">Члан 3.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis" style="margin-top: 0">05 број 110-11421/2014</p>
				<p class="potpis" style="margin-top: 0">У Београду, 25. септембра 2014. године</p>
				<p class="potpis" style="margin-top: 0"><span class="bold">Влада</span></p>
				<p class="potpis" style="margin-top: 0">Председник,</p>
				<p class="potpis" style="margin-top: 0"><span class="bold">Александар Вучић,</span> с.р.</p>
				<p class="potpis" style="margin-top: 0">&nbsp;</p>
				<p class="clan">ДРЖАВНИ ПРОГРАМ ПОМОЋИ<br>ПОЉОПРИВРЕДНИМ ПРОИЗВОЂАЧИМА НА ПОПЛАВЉЕНИМ ПОДРУЧЈИМА ЗА НАБАВКУ МИНЕРАЛНОГ ЂУБРИВА</p>
				<p class="bold">1. Област у којој се спроводе мере и територија на којој се спроводе мере</p>
				<p>Државни програм помоћи пољопривредним произвођачима на поплављеним подручјима за набавку минералног ђубрива односи се на обнову пољопривредних површина на којима је извршена поновна сетва кукуруза и соје на подручјима која су уништена или оштећена услед дејства поплава, доделом бесповратних новчаних средстава за набавку минералних ђубрива.</p>
				<p>Територија на којој се спроводе мере утврђене овим програмом јесте територија јединица локалних самоуправа утврђених у складу са чланом 1. став 3. Закона о отклањању последица поплава у Републици Србији („Службени гласник РС”, број 75/14).</p>
				<p class="bold">2. Анализа затеченог стања и сагледавање могућих даљних штетних последица поплава односно дејства клизишта</p>
				<p>Услед разорног дејства вода током поплава које су наступиле у мају 2014. године на пољопривредним површинама у погођеним јединицама локалне самоуправе настале су значајне штете на свим културама укључујући и ратарске. С обзиром да је постојала могућност за обнову пољопривредне производње површина под кукурузом и сојом у оквиру агротехничких рокова, Канцеларија за помоћ и обнову поплављених подручја је, у сарадњи са ресорним министарствима, спровела активности на расподели семенског кукуруза и семена соје корисницима који су пријавили штету на пољопривредним површинама засејаним наведеним биљним културама. Формирана је Посебна радна група за координацију дистрибуције помоћи која је утврдила мерила и критеријуме, као и спискове корисника, израдила и спровела донаторске уговоре са донаторима материјалне помоћи.</p>
				<p>Наставак помоћи пољопривредним произвођачима у складу са чланом 37. Закона о отклањању последица поплава у Републици Србији реализоваће се доделом бесповратних средстава за набавку минералног ђубрива.</p>
				<p>Површине и број корисника које су утврђене током расподеле семенског кукуруза и семена соје и допуњене након расподеле нафтних деривата за потребе поновне сетве у поплављеним подручјима и обнову пољопривредне производње поплављених површина користиће се и за доделу бесповратне помоћи за набавку минералног ђубрива.</p>
				<p class="bold">3. Мере које треба предузети</p>
				<p>За спровођење овог програма за обнову пољопривредних површина на којима је извршена поновна сетва кукуруза и соје на подручјима која су погођена поплавама предузеће се мера доделе једнократне бесповратне помоћи за набавку минералног ђубрива у висини од 4.000,00 динара по хектару.</p>
				<p class="bold">4. Начин, обим и редослед спровођења мера и критеријуми за спровођење</p>
				<p>Средства за спровођење овог програма намењена су пољопривредном газдинству и породичном пољопривредном газдинству, регистрованом у складу са законом, које је претрпело штету од елементарних непогода, ако:</p>
				<p>1) има најмање 0,25 хектара производних пољопривредних површина које су претрпеле штету од поплава и које је пријавило комисији за пријаву штете јединице локалне самоуправе;</p>
				<p>2) има реализован уговор о коришћењу донаторске помоћи за доделу семенског кукуруза и семена соје, односно нафтних деривата.</p>
				<p>Проверу података за исплату спроводи Министарство финансија – Управа за трезор (у даљем тексту: Управа), на основу списка утврђених површина и корисника током расподеле семенског кукуруза и семена соје, односно нафтних деривата.</p>
				<p>Управа доставља податке о исплаћеном износу средстава остварених по основу права на коришћење средстава из овог програма Канцеларији за помоћ и обнову поплављених подручја и министарству надлежном за послове пољопривреде.</p>
				<p class="bold">5. Рокови за спровођење мера</p>
				<p>Реализацији овог програма приступиће се хитно, у складу са агротехничким роковима за обављање операција прихране усева на пресејаним површинама. </p>
				<p class="bold">6. Органи државне управе надлежни за координацију, односно носиоци спровођења појединих мера и активности </p>
				<p>Канцеларија за помоћ и обнову поплављених подручја је надлежна за координацију праћења и извештавања о спровођењу овог програма.</p>
				<p>Министарство надлежно за послове пољопривреде је задужено за достављање списка корисника и површина из одељка 4. овог програма Управи, а Управа је надлежна за спровођење појединих мера и активности из овог програма.</p>
				<p class="bold">7. Процена потребних финансијских средстава и извор финансирања</p>
				<p>Процењена потребна финансијска средства за спровођење овог програма су 76.000.000,00 динара.</p>
				<p>Потребна финансијска средства за спровођење овог програма обезбеђују се у складу са Законом о отклањању последица поплава у Републици Србији („Службени гласник РС”, број 75/14).</p>
	</div>

