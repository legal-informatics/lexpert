


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 88. став 3. Закона о ванредним ситуацијама („Службени гласник РС”, бр. 111/09, 92/11 и 93/12) и члана 42. став 1. Закона о Влади („Службени гласник РС”, бр. 5/05, 71/05 – исправка, 101/07, 65/08, 16/11, 68/12 – УС и 72/12), 
	</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">УРЕДБУ</p>
	<p class="naslov" style="margin-top: 0">о заштити од неексплодираних убојних средстава</p>
	<p class="naslov" style="margin-top: 0"><span style="font-weight: 400">
	"Службени гласник РС", број 70 од 7. августа 2013.</span></p>
	<p class="naslov" style="margin-top: 0">&nbsp;</p>
	<p class="clan">I. УВОДНЕ ОДРЕДБЕ</p>
	<p class="clan">Члан 1.</p>
	<p>Овом уредбом уређују се послови заштите од неексплодираних убојних средстава (у даљем тексту: НУС), односно послови у вези са извиђањем, обележавањем, проналажењем, ископавањем, обезбеђењем, идентификацијом, уклањањем, транспортом, привременим складиштењем и уништавањем НУС.</p>
	<p>Ова уредба се примењује и на послове хуманитарног разминирања.</p>
	<p>Ова уредба не односи се на рад припадника Министарства одбране и Војске Србије, кад послове у вези са НУС обављају применом посебних прописа, односно кад послове обављају у војним објектима или просторима које користе Министарство одбране и Војске Србије.</p>
	<p class="clan">Члан 2.</p>
	<p>Изрази употребљени у овој уредби имају следеће значење:</p>
	<p>1) сумњива површина – јесу копнени или водени простори (на површини или испод површине копна, односно воде) за које постоји сумња да су загађени НУС;</p>
	<p>2) сумњива локација – јесте објекат, односно место на копну или води (на површини или испод површине копна, односно воде) где се налази или се потенцијално налази једно или више НУС;</p>
	<p>3) загађеност – означава постојање НУС на одређеној површини или локацији;</p>
	<p>4) очишћена површина – јесте простор који више није загађен, односно простор са кога су до одређене дубине уклоњена НУС према пројекту;</p>
	<p>5) очишћена локација – јесте локација која више није загађена, односно објекат или место са кога су до одређене дубине уклоњена НУС према пројекту;</p>
	<p>6) редукција сумњиве површине – јесте сужавање, односно смањивање сумњиве површине на део за који још увек постоји сумња да је загађен НУС;</p>
	<p>7) сигурна површина – јесте површина за коју се поуздано зна да није загађена НУС или део сумњиве површине за коју се путем редукције утврди да није загађена;</p>
	<p>8) радилиште – јесте површина или локација на којој се обављају послови заштите од НУС и чије су границе одређене пројектом;</p>
	<p>9) шеф радилишта – јесте лице које руководи свим пословима заштите од НУС на радилишту;</p>
	<p>10) увођење у посао – јесте поступак који спроводи надлежна служба или Центар за разминирање, а којим овлашћено правно лице преузима радилиште утврђено у пројектном задатку и пројекту извођења радова;</p>
	<p>11) идентификација – означава препознавање НУС (врста, модел, калибар и сл.);</p>
	<p>12) процена стања – јесте поступак након идентификације НУС, којим се, визуелно и уз употребу одговарајућих уређаја процењује у каквом је стању НУС, од чега зависи даљи поступак са њим;</p>
	<p>13) неутрализација – јесте поступак којим се, применом одговарајућих метода и поступака, НУС чини безбеднијим за транспорт или складиштење;</p>
	<p>14) тим за НУС – јесте специјализована јединица за обављање послова заштите од НУС; 
	</p>
	<p>15) националне стандардне оперативне процедуре (у даљем тексту: НСОП) – јесу прописане процедуре за обављање послова заштите од НУС, које су у складу са међународним стандардима за обављање тих послова;</p>
	<p>16) стандардне оперативне процедуре (у даљем тексту: СОП) – јесу процедуре правних лица која обављају послове заштите од НУС, којима је утврђен начин обављања тих послова;</p>
	<p>17) овлашћено правно лице – јесте правно лице из земље и иностранства, које је добило овлашћење од надлежне службе за обављање послова заштите од НУС, а које те послове обавља у складу са законом, овом уредбом и другим прописима или на основу међународног уговора;</p>
	<p>18) инвеститор послова заштите од НУС – јесте држава, државни орган, аутономне покрајине, јединице локалне самоуправе, привредно друштво, агенција, организација чији оснивач је држава или невладине организације, други облик организовања и друго правно и физичко лице из земље и иностранства, који обезбеди средства да се ти послови обаве;</p>
	<p>19) надлежна служба – јесте организациона јединица Министарства унутрашњих послова, надлежна за ванредне ситуације.</p>
	<p class="clan">II. ПОСЛОВИ ЗАШТИТЕ ОД НУС</p>
	<p class="bold">1. Извиђање</p>
	<p class="clan">Члан 3.</p>
	<p>Извиђање је посао који подразумева преглед сумњиве површине или сумњиве локације и који обухвата опште извиђање, техничко извиђање, реизвиђање, пиротехнички преглед и пиротехнички надзор.</p>
	<p>Општим извиђањем се прикупљају и обрађују подаци о загађености НУС и утврђују основне техничке карактеристике површине или локације (границе сумњиве површине, координате локације, врста НУС, намена земљишта, утицај на околину и др.).</p>
	<p>Техничким извиђањем додатно се прикупљају информације, стручно техничким методама, на сумњивој површини или локацији и спроводи се у случају када су прикупљени подаци општим извиђањем недовољни да би се сумњива површина прогласила загађеном, односно безбедном. 
	</p>
	<p>Реизвиђањем, се проверава да ли је дошло до промене стања, односно тачности података од претходног општег извиђања или реизвиђања. 
	</p>
	<p>Реизвиђање се врши по потреби, а обавезно по сазнању да је дошло до битних промена стања на сумњивој површини или локацији. 
	</p>
	<p>Ако се реизвиђањем утврди да на одређеном делу сумњиве површине нема показатеља о присуству НУС, врши се њена редукција.</p>
	<p>Пиротехничким прегледом се на површини, локацији или објекту по којима се дејствовало или се сумња да је дејствовано убојним средствима, а која је предвиђена за нову изградњу, односно санацију или рушење, проверава могућност постојања НУС и одређује њихова позиција. 
	</p>
	<p>Пиротехничким надзором се на сумњивој површини или локацији, визуелно и уређајима за детекцију НУС, врши праћење радова на ископу земље и уклањању објеката.</p>
	<p>Када се обављањем послова пиротехничког прегледа и пиротехничког надзора утврди постојање НУС израђује се пројекат уклањања и уништавања НУС. 
	</p>
	<p class="clan">Члан 4.</p>
	<p>Послове извиђања врши надлежна служба, Центар за разминирање или овлашћено правно лице.</p>
	<p>Послови техничког извиђања и реизвиђања утврђују се пројектом којим се одређује величина површине на којој се изводе послови извиђања, границе те површине, намена и основне карактеристике земљишта, начин и метод извођења послова, као и остали елементи који су битни за његово извођење.</p>
	<p>Пројекте за техничко извиђање и реизвиђање израђује надлежна служба. </p>
	<p>Центар за разминирање израђује пројекте за послове техничког извиђања и реизвиђања и на исте прибавља сагласност надлежне службе. 
	</p>
	<p>Извођачки план за обављање послова техничког извиђања и реизвиђања је скуп међусобно усклађених докумената којима се, на основу пројекта, даје техничко решење за обављање послова извиђања.</p>
	<p>Извођачки план техничког извиђања и реизвиђања, као и његове измене када дође до измене и допуне пројекта, израђује надлежна служба за своје активности или овлашћено правно лице које изводи послове извиђања уз прибављену сагласност од носиоца израде пројекта. 
	</p>
	<p>Уклањање и уништавање НУС у току општег извиђања, реизвиђања и пиротехничког прегледа није дозвољено, осим у случају непосредне угрожености безбедности грађана или лица која врше послове извиђања, када се, без померања, уклањају и уништавају само појединачна НУС.</p>
	<p class="clan">Члан 5.</p>
	<p>Након извршеног извиђања сачињава се извештај о извиђању који се доставља носиоцу израде пројекта, надлежној служби и јединици локалне самоуправе на чијој територији је извиђање извршено. 
	</p>
	<p>На основу извештаја надлежна служба врши унос или брисање података о сумњивој површини или сумњивој локацији у базу података о НУС.</p>
	<p class="bold">2. Обележавање</p>
	<p class="clan">Члан 6.</p>
	<p>Обележавање сумњивих и загађених површина и локација, односно откривених НУС је посао којим се обезбеђује јасно и недвосмислено упозорење лицима о опасности приступа сумњивој површини или сумњивој локацији, и спроводи се:</p>
	<p>1) постављањем знакова опасности од НУС;</p>
	<p>2) постављањем ограда које физички одвајају сумњиву површину или сумњиву локацију од сигурне површине;</p>
	<p>3) уклањањем, премештањем или поновним постављањем знакова опасности од НУС и ограда (поновно обележавање – које се врши након утврђене потребе или одмах по настанку промене стања);</p>
	<p>4) контролом постављених знакова опасности од НУС и ограда.</p>
	<p>Обележавање сумњивих и загађених површина и локација, површина на којима је утврђена присутност НУС и очишћених површина, врши надлежна служба, Центар за разминирање или овлашћено правно лице.</p>
	<p>Након обележавања сачињава се извештај о обележавању.</p>
	<p class="bold">3. Проналажење и ископавање</p>
	<p class="clan">Члан 7.</p>
	<p>Послови проналажења односно чишћења обухватају претраживање сумњиве и загађене површине или локације, лоцирање НУС и њихово уклањање до одређене дубине, у зависности од врсте НУС и намене земљишта.</p>
	<p>Послови ископавања обезбеђују приступ до НУС (авио-бомби, ракетних и других пројектила велике масе) на већим дубинама. 
	</p>
	<p>Послове проналажења и ископавања врши надлежна служба или овлашћено правно лице.</p>
	<p class="clan">Члан 8.</p>
	<p>За послове проналажења и ископавања НУС на сумњивој површини или локацији израђује се пројекат, којим се одређују величина површине на којој се изводе послови проналажења и ископавања (у даљем тексту: радилиште), границе те површине, намена и основне карактеристике земљишта, дубина претраживања, начин и метод извођења послова, као и остали елементи који су битни за њихово извођење.</p>
	<p>Пројекат се израђује на основу прикупљених података током извиђања. </p>
	<p>Пројекат се мења када се дође до нових сазнања и чињеница о површини, локацији или објекту који представљају његов предмет.</p>
	<p>Пројекат за проналажење и ископавање израђује надлежна служба. </p>
	<p>За послове које организује Центар за разминирање израђује сопствени пројекат и на исти прибавља сагласност надлежне службе. 
	</p>
	<p>Пројекат се не израђује за случајно откривена НУС.</p>
	<p class="clan">Члан 9.</p>
	<p>Извођачки план је скуп међусобно усклађених нацрта и докумената којима се, на основу пројекта, даје техничко решење за обављање послова проналажења и ископавања, као и остали елементи који су битни за извођење ових послова.</p>
	<p>Извођачки план мења се када дође до измене и допуне пројекта, ангажовања додатних или замене постојећих људских и материјалних капацитета или промене методе обављања послова проналажења и ископавања.</p>
	<p>Извођачки план, као и његове измене израђује надлежна служба за своје активности или овлашћено правно лице које изводи послове проналажења и ископавања уз прибављену сагласност од носиоца израде пројекта.</p>
	<p>За послове проналажења и ископавања, који се изводе у заштићеном подручју проглашеном по основу прописа о заштити природе, потребно је прибавити акт о условима заштите природе. 
	</p>
	<p class="clan">Члан 10.</p>
	<p>Носилац израде пројекта уводи у посао овлашћено правно лице – извођача радова пре отпочињања послова проналажења и ископавања, уз обавезно присуство шефа радилишта.</p>
	<p>Увођење у посао врши се на основу захтева овлашћеног правног лица – извођача радова, који се подноси носиоцу израде пројекта најмање десет дана пре дана увођења.</p>
	<p>Центар за разминирање је обавезан да о увођењу извођача радова у посао обавести надлежну службу најмање пет дана пре планираног увођења у посао.</p>
	<p class="bold">4. Транспорт</p>
	<p class="clan">Члан 11.</p>
	<p>Ако се уништавање НУС врши на привременим, повременим или сталним местима за уништавање, од места проналаска до места уништавања врши се транспорт НУС.</p>
	<p>Могу да се транспортују само она НУС чије померање и транспорт, на основу процене одговорног лица – вође тима за НУС, не представљају опасност по људе, материјална добра и животну средину.</p>
	<p>Транспорт НУС до места уништавања може да врши надлежна служба или овлашћено правно лице.</p>
	<p class="clan">Члан 12.</p>
	<p>Транспорт НУС спроводи се на основу прописа о транспорту опасног терета, уз предузимање свих потребних мера безбедности и непрекидно физичко обезбеђење – пратњу транспорта, противпожарно и здравствено обезбеђење.</p>
	<p>НУС која немају упаљач и експлозивно пуњење транспортују се без физичког, саобраћајног, противпожарног и здравственог обезбеђења.</p>
	<p class="bold">5. Привремено складиштење</p>
	<p class="clan">Члан 13.</p>
	<p>Привремено складиштење је посао чувања НУС која немају упаљач или експлозивно пуњење или су неутрализована.</p>
	<p>Место складиштења се на одговарајући начин обезбеђује све док се не створе услови да се НУС, кроз уништавање, делаборацију (растављање НУС), дробљење, топљење, спаљивање или други сличан поступак доведе у стање потпуне безопасности.</p>
	<p>Надлежна служба привремено складиштење НУС врши у објектима који испуњавају услове за складиштење минскоексплозивних средстава.</p>
	<p class="clan">Члан 14.</p>
	<p>Складиштење НУС чије померање не представља опасност по људе, материјална добра и животну средину може да врши овлашћено правно лице – извођач радова, на привременом месту за складиштење НУС, у оквиру радилишта.</p>
	<p>Време складиштења на пословима проналажења и ископавања не сме бити дуже од времена извођења тих послова.</p>
	<p>Сва привремено ускладиштена НУС морају се уништити пре завршне контроле и предаје очишћене површине.</p>
	<p class="clan">Члан 15.</p>
	<p>Услови које мора да испуни објекат за складиштење НУС или привремено место за складиштење НУС на радилишту, прописују се у НСОП.</p>
	<p class="bold">6. Уништавање</p>
	<p class="clan">Члан 16.</p>
	<p>Уништавање НУС је посао којим се, у зависности од врсте НУС, процене стања и степена опасности, применом одговарајућег технолошког поступка, односно методе (детонација, сагоревање, уклањање експлозива или други видови уништавања), НУС доводе у стање трајне и потпуне безопасности и нешкодљивости за људе, материјална добра и животну средину.</p>
	<p>Уништавање се, у зависности од процене стања и степена опасности, врши на месту проналаска НУС (без померања), у непосредној близини места проналаска, на привременим, повременим или сталним местима за уништавање или у одговарајућим постројењима.</p>
	<p>Послове уништавања НУС могу да изводе надлежна служба или овлашћено правно лице.</p>
	<p class="clan">Члан 17.</p>
	<p>Уништавање НУС пронађених у току обављања послова проналажења и ископавања врши се на основу плана уништавања НУС. 
	</p>
	<p>Када план уништавања НУС израђује овлашћено правно лице, оно прибавља сагласност надлежне службе пре почетка уништавања.</p>
	<p>Након уништавања НУС, израђује се записник о уништавању и доставља носиоцу израде пројекта и надлежној служби.</p>
	<p class="bold">7. Уклањање и уништавање случајно откривених НУС</p>
	<p class="clan">Члан 18.</p>
	<p>По пријему обавештења о откривеном НУС – које доставе грађани, државни органи, привредна друштва и друга правна лица, надлежна служба утврђује степене приоритета и опасности и упућује тим за НУС, ради предузимања мера и поступака у погледу његовог хитног уклањања, односно уништавања.</p>
	<p>НУС може да се уништи, неутрализује, транспортује или привремено ускладишти.</p>
	<p class="clan">Члан 19.</p>
	<p>Након извршене идентификације и процене стања, вођа тима за НУС одлучује о начину уклањања, односно уништавања НУС.</p>
	<p>Неутрализација се врши на месту проналаска НУС, при чему се упаљачи након одвајања од тела НУС уништавају на лицу места, а тело НУС транспортује до места уништавања или места складиштења.</p>
	<p>Када НУС нема упаљач или експлозивно пуњење, уништава се или транспортује и складишти.</p>
	<p>За уништавање случајно откривених НУС не израђује се план уништавања.</p>
	<p class="bold">8. Мере сигурности у току вршења послова заштите од НУС</p>
	<p class="clan">Члан 20. </p>
	<p>Послови заштите од НУС обављају се уз предузимање свих потребних мера физичког, здравственог и противпожарног обезбеђења, у складу са НСОП и на основу СОП.</p>
	<p>Територијално надлежна полицијска управа врши обележавање локације случајно откривених НУС и организује физичко обезбеђење места проналаска и места уништавања, као и саобраћајно обезбеђење транспорта НУС.</p>
	<p>Обележавање и обезбеђење радилишта, као и обележавање и обезбеђење пронађених НУС на радилишту врши овлашћено правно лице – извођач радова.</p>
	<p>Физичко, здравствено и противпожарно обезбеђење уништавања НУС на месту проналаска или привременом месту уништавања у оквиру радилишта, врши овлашћено правно лице – извођач радова.</p>
	<p>Надлежна служба послове заштите од НУС врши у сарадњи са територијално надлежном полицијском управом, домовима здравља и органима локалне самоуправе.</p>
	<p>НСОП прописују услове и критеријуме у погледу опреме, средстава, кадрова, организације и методе извођења радова за обављање послова заштите од НУС. 
	</p>
	<p>Овлашћено правно лице израђује СОП за одговарајућу врсту НУС и врсту послова заштите од НУС које обавља.</p>
	<p>Министар, на предлог надлежне службе, прописује НСОП.</p>
	<p class="clan">Члан 21.</p>
	<p>Надлежна служба у поступку вршења надзора утврђује да ли се послови заштите од НУС обављају у складу са СОП и извођачким планом и посебно остварује увид у примену мера сигурности.</p>
	<p>Увид у примену мера сигурности у вези са вршењем послова заштите од НУС надлежна служба врши сагласно годишњем и месечним плановима рада, с тим што примену мера сигурности у вези са вршењем послова обележавања и контролом постављених знакова опасности од НУС и ограда надзире најмање једанпут годишње, а примену мера у вези са вршењем послова проналажења и ископавања надзире за сваки пројекат заштите од НУС. 
	</p>
	<p>Увид у примену мера сигурности у вези са вршењем послова заштите од НУС врши и Центар за разминирање – за пројекте чији је носилац израде.</p>
	<p>Надлежна служба обавештава Центар за разминирање о вршењу надзора на пројектима заштите од НУС чији је носилац израде Центар за разминирање.</p>
	<p>Ако у току вршења инспекцијског надзора надлежна служба уочи постојање недостатака који се односе на примену СОП, извођачког плана и потребних мера сигурности, наложиће извођачу радова да привремено обустави радове, односно вршење конкретног посла заштите од НУС – до отклањања утврђених недостатака.</p>
	<p class="bold">9. Уверење о очишћености</p>
	<p class="clan">Члан 22.</p>
	<p>По завршетку радова, односно обављеним пословима заштите од НУС на одређеном простору или локацији носилац израде пројекта врши завршну контролу квалитета изведених радова.</p>
	<p>Ако се завршном контролом утврди да су послови заштите од НУС изведени у складу са пројектом и извођачким планом, извођач радова предаје површину или локацију носиоцу израде пројекта.</p>
	<p>Извођач радова и носилац израде пројекта, приликом предаје очишћене површине или локације, састављају записник о предаји, на основу кога носилац израде пројекта издаје уверење о очишћености површине, односно локације (у даљем тексту: уверење), које се доставља инвеститору, крајњем кориснику површине или локације, јединици локалне самоуправе и др. 
	</p>
	<p>Ако је носилац израде пројекта Центар за разминирање, један примерак уверења доставља и надлежној служби.</p>
	<p>Након завршетка послова заштите од НУС, овлашћено правно лице доставља завршни извештај носиоцу израде пројекта о извршеним радовима.</p>
	<p class="bold">10. Оспособљеност за извршавање послова заштите од НУС</p>
	<p class="clan">Члан 23.</p>
	<p>Правно лице за потребе добијања овлашћења, за обављање одређених послова заштите од НУС, подноси надлежној служби захтев и доставља следећа документа:</p>
	<p>1) регистрацију правног лица код надлежног органа у земљи или у иностранству или међународни уговор; 
	</p>
	<p>2) доказ о могућности планирања и управљања пројектима и активностима заштите од НУС са квалификацијама и практичним искуством одговорног лица и других запослених;</p>
	<p>3) референце правног лица;</p>
	<p>4) преглед имајуће опреме;</p>
	<p>5) стандардне оперативне процедуре које ће спроводити правно лице;</p>
	<p>6) изјаву о политици безбедности;</p>
	<p>7) изјаву о обезбеђењу квалитета;</p>
	<p>8) изјаву о осигурању запослених;</p>
	<p>9) изјаву о осигурању трећих лица за штете причињене током обављања послова заштите од НУС.</p>
	<p>Надлежна служба, пре издавања овлашћења правном лицу за обављање послова заштите од НУС, прибавља став и мишљење Центра за разминирање.</p>
	<p class="clan">Члан 24.</p>
	<p>Послове општег извиђања и обележавања могу да врше лица која имају најмање почетни ниво оспособљености – уз стални надзор лица које има напредни или високи ниво оспособљености.</p>
	<p>Послове техничког извиђања, реизвиђања, пиротехничког прегледа, пиротехничког надзора, проналажења и ископавања, као и уклањање и уништавање, случајно откривених, појединачних НУС пронађених у току вршења послова извиђања, могу да врше лица која имају најмање основни ниво оспособљености – уз стални надзор лица које има напредни или високи ниво оспособљености. 
	</p>
	<p>Послове контроле квалитета врше лица која су оспособљена за контролу квалитета. 
	</p>
	<p>Послове уништавања већих количина НУС врше лица која имају основни или напредни ниво оспособљености – уз стални надзор лица које има високи ниво оспособљености.</p>
	<p>Послове заштите од НУС изводе и лица која доставе јавну исправу о оспособљености за обављање послова, за коју надлежни орган утврди да је стечена по плану и програму који је усклађен са планом и програмом који је утврдио министар.</p>
	<p>Министар утврђује план и програм обуке за послове заштите од НУС.</p>
	<p class="bold">11. Документација и евидентирање</p>
	<p class="clan">Члан 25.</p>
	<p>За послове заштите од НУС израђују се следећа документа: </p>
	<p>1) пројекат;</p>
	<p>2) извођачки план;</p>
	<p>3) стандардне оперативне процедуре;</p>
	<p>4) друга документа потребна за квалитетно и потпуно извођење радова.</p>
	<p>Документацију (пројекат, извођачки план, завршни извештај и др.) о очишћености површине, односно локације чува надлежна служба, односно Центар за разминирање, трајно.</p>
	<p>Надлежна служба прикупља и води евиденцију податка о НУС, а нарочито:</p>
	<p>1) о сумњивим површинама и локацијама;</p>
	<p>2) о обављеном обележавању сумњивих површина и сумњивих локација;</p>
	<p>3) о очишћеним површинама и локацијама;</p>
	<p>4) о уклоњеним и уништеним НУС;</p>
	<p>5) о жртвама НУС;</p>
	<p>6) о издатим уверењима о очишћености;</p>
	<p>7) о издатим овлашћењима правним лицима за обављање послова заштите НУС;</p>
	<p>8) о издатим уверењима о оспособљености кадрова за уклањање НУС;</p>
	<p>9) о издатим одобрењима за рад лицима која су обуку завршила у иностранству.</p>
	<p class="clan">III. ЗАВРШНА ОДРЕДБА</p>
	<p class="clan">Члан 26.</p>
	<p>Ова уредба ступа на снагу осмог дана од дана објављивања у „Службеном гласнику Републике Србије” а одредбе члана 4. став 4, члана 8. став 5. и члана 23. ове уредбе почињу да се примењују од 1. јануара 2014. године.</p>
	<p>&nbsp;</p>
	<p class="potpis" style="margin-top: 0">05 број 110-6584/2013</p>
	<p class="potpis" style="margin-top: 0">У Београду, 31. јула 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Ивица Дачић, 
	</span>с.р.</p>

