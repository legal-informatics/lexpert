


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p>&nbsp;</p>
				<p class="odluka-zakon">УРЕДБУ</p>
				<p class="naslov">о утврђивању Државног програма санације загађења Костајничке реке, Корените и Јадра услед изливања јаловине са флотацијских депонија рудника антимона „Столице”</p>
				<p class="auto-style1">"Службени гласник РС", број 39 од 15. априла 
				2016.</p>
				<p class="naslov">&nbsp;</p>
				<p class="clan">Члан 1.</p>
				<p>Овом уредбом утврђује се Државни програм санације загађења Костајничке реке, Корените и Јадра услед изливања јаловине са флотацијских депонија рудника антимона „Столице”.</p>
				<p class="clan">Члан 2.</p>
				<p>Државни програм санације загађења Костајничке реке, Корените и Јадра услед изливања јаловине са флотацијских депонија рудника антимона „Столице” одштампан је уз ову уредбу и чини њен саставни део.</p>
				<p class="clan">Члан 3.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">05 број 110-4096/2016-1</p>
				<p class="auto-style2">У Београду, 15. априла 2016. године</p>
				<p class="auto-style2"><span class="bold">Влада</span></p>
				<p class="auto-style2">Председник, </p>
				<p class="auto-style2"><span class="bold">Александар Вучић, </span>с.р.</p>
				<p class="bold">ДРЖАВНИ ПРОГРАМ САНАЦИЈЕ ЗАГАЂЕЊА КОСТАЈНИЧКЕ РЕКЕ, КОРЕНИТЕ И ЈАДРА УСЛЕД ИЗЛИВАЊА ЈАЛОВИНЕ СА ФЛОТАЦИЈЕ ДЕПОНИЈЕ РУДНИКА АНТИМОНА „СТОЛИЦЕ” </p>
				<p class="bold">1. Oбласт у којој се спроводе мере и територија на којој се спроводе мере</p>
				<p>Државни програм санације загађења Костајничке реке, Корените и Јадра услед изливања јаловине са флотацијских депонија рудника антимона „Столице” односи се на санацију загађења река Костајничке, Корените и Јадра услед изливања јаловине са флотацијских депонија рудника антимона „Столице” у Костајнику и обухвата: хитне радове и мере које треба предузети, органе државне управе надлежне за координацију активности, као и извор финансирања.</p>
				<p>Мере утврђене овим програмом спроводе се на територије општине Крупањ.</p>
				<p class="bold">2. Анализа затеченог стања и настале штете и сагледавање могућих даљих штетних последице </p>
				<p>Узрок загађења водотокова је неконтролисано изливање јаловине из флотацијских депонија рудника антимона „Столице” у месту Костајник до кога је дошло услед урушавања депонија за време поплава у мају 2014. године.</p>
				<p>Ради се о флотацијским депонијама јаловине и рудничког отпада, које се већ дуже времена не користе. Пре приватизације рудници антимона и флотација „Столице”, укључујући и депоније јаловине, били су у власништву РТБ „Зајача” ООУР „Столице”, а приватизацијом 2006. године постали су власништво Концерна „Фармаком МБ” из Шапца. Укупна површина простора јаловишта „Столице” износи око 3,5 ha на коме је депоновано око 220.000 m³ јаловине. Eвидентно je да депоније јаловине нису стабилне и заштићене према важећим стандардима и прописима. Депоније нису заштићене од спољних вода, већ се оне неконтролисано сливају и испирају јаловину. На депонијама не постоји дренажни систем за прикупљање подземних и процедних вода. Воде са депоније се неконтролисано изливају и загађују Костајничку реку и низводне водотокове. </p>
				<p>После поплава у мају 2014. године, по налогу водне инспекције, на водотоцима Костајник, Коренита, Јадар и Дрина је успостављен ванредни мониторинг. Анализама је утврђено присуство високих вредности укупних тешких метала: гвожђа (Fе), мангана (Mn), цинка (Zn), бакра (Cu), укупног хрома (Cr) и арсена (As), као и растворених тешких метала: антимона (Sb), никла (Ni ) и арсена (As). Јаловина која загађује Костајничку реку класификована је као опасан отпад.</p>
				<p>Накнадно спроведеним еколошким истраживањима утврђено је да су речна корита Костајничке и реке Корените, у дужини од око 27 km, као и значајне површине у приобаљу, загађене изнад границе ремедијационих вредности па је неопходно извршити чишћење терена и уклањање исталоженог муља са јаловишта. Такође, значајне површине поплављеног пољопривредног земљишта (око 360 ha) загађене су тешким металима на којима треба извршити ремедијацију терена. </p>
				<p>С обзиром на стање јаловишта оно представља сталан извор загађења вода, седимената и земљишта низводно од јаловишта, које се значајно повећава у периодима јаких киша и поплава. </p>
				<p>За јаловиште „Столице” не постоје важећа водна акта, која би дефинисала водне услове и начин њиховог коришћења, тако да се депонијама не управља у складу са Законом о водама („Службени гласник РС”, бр. 30/10 и 93/12), којим је прописана обавеза да се мере количине и квалитет воде, које се са депоније испуштају у природне водотоке, као и да се ове воде пречисте до нивоа којим се не нарушавају стандарди квалитета животне средине Костајничке реке и низводних водотокова. </p>
				<p class="bold">3. Мере које треба предузети </p>
				<p>Санација загађења и ревитализација екосистема речних токова и загађених површина у приобаљу река реализоваће се у две фазе. Прва фаза обухвата радове на санацији депонија јаловишта и формирање простора за одлагање материјала који ће се прикупити чишћењем низводних терена. На овај начин ће се зауставити даљи унос загађеног муља у водотокове и створити услови за радове и мере друге фазе, која обухвата чишћење и ремедијацију низводних терена. У свим фазама реализације програма успоставиће се оперативни мониторинг и праћење свих параметара квалитета воде, седимената и земљишта дуж речних токова, који су значајни за праћење ефеката предвиђених мера и стање животне средине у зони непосредног утицаја јаловишта „Столице”.</p>
				<p class="bold">4. Редослед и рокови за спровођење мера</p>
				<p>Радови прве фазе, којима се обезбеђује стабилност депонија, спречава даље уношење загађења у водотокове и обезбеђује потребан депонијски простор за одлагање материјала који се прикупи чишћењем речних корита и загађеног земљишта у приобаљу, урадиће се у току грађевинске сезоне 2016. године. С обзиром да се стање стално погоршава радови прве фазе, у складу са чланом 143. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 12/12, 42/13 – УС, 50/13 – УС, 98/13 – УС, 132/14 и 145/14), извршиће се као хитни радови да би се спречило даље изливање јаловине у водотокове и евентуално ново рушење депонија у предстојећим кишним сезонама.</p>
				<p>По приоритетима и технологији извођења радова на санацији загађења одмах ће се започети радови на изградњи хидротехничких објеката за прикупљање и каналисање вода са слива и заштиту јаловишта од површинских вода, који обухватају:</p>
				<p>– изградњу две бујичне преграде на потоцима узводно од јаловишта и</p>
				<p>– изградњу ободних канала за прикупљање и одвођење површинских вода, са антиерозивним уређењем слива,</p>
				<p>– санацију депонија јаловишта са формирањем простора за одлагање материјала који ће се прикупити чишћењем низводних терена и регулацију дела Костајничког потока у непосредној зони јаловишта, у дужини од 300 m.</p>
				<p class="bold">5. Органи државне управе надлежни за координацију, односно носиоци спровођења појединих мера и активности</p>
				<p>Канцеларија за управљање јавним улагањима и министарство надлежно за послове водопривреде и заштиту животне средине координираће спровођења мера из одељка 3. и 4. овог програма, а Јавно водопривредно предузеће „Србијаводе” је носилац спровођења тих мера.</p>
				<p>Јавно водопривредно предузеће из става 1. овог одељка, у име и за рачун Републике Србије, вршиће инвеститорска права на првој фази санације загађења Костајничке реке, Корените и Јадра, која је предмет ове уредбе.</p>
				<p>Орган надлежан за правну заштиту имовинских права и интереса Републике Србије предузима радње у циљу њихове заштите. </p>
				<p>Општина Крупањ ће донети одлуке о мерама хитности и обезбедити решавање имовинско-правниих питања у складу са својим надлежностима.</p>
				<p class="bold">6. Процена потребних финансијских средстава и извори финансирања</p>
				<p>Инвестициона вредност хитних радова, који обухватају заштиту од површинских вода, санацију и стабилизацију јаловишта, чишћење и регулацију најугроженије деонице Костајничке реке, непосредно низводно од депоније у зони насеља, према пројекту за извођење радова износи:</p>
				<table class="tabela-sa-borderom">
					<tbody>
						<tr>
							<td>
								<p>Радови на изградњи хидротехничких објеката за прикупљање и каналисање вода са слива и заштиту јаловишта од површинских вода (без ПДВ)</p>
							</td>
							<td class="potpis">
								<p>59.000.000</p>
							</td>
						</tr>
						<tr>
							<td>
								<p>Хитни радови на санацији депоније – I фаза: репрофилисање јаловишта (стабилизација косина) израда камене ножице (бране) са филтрима, таложником и рециркулацијом процедних вода (без ПДВ)</p>
							</td>
							<td class="potpis">
								<p>154.000.000</p>
							</td>
						</tr>
						<tr>
							<td>
								<p>Регулација Костајничке реке низводно од депоније и чишћење речног корита у дужини од 300 m, укупно без ПДВ</p>
							</td>
							<td class="potpis">
								<p>15.000.000</p>
							</td>
						</tr>
						<tr>
							<td>
								<p>Инвеститорски трошкови: </p>
								<p>– Израда тендерске документације, јавна набавка, уговори, стручни надзор над извођењем радова (6%)</p>
							</td>
							<td class="potpis">
								<p>13.000.000</p>
							</td>
						</tr>
						<tr>
							<td>
								<p>– Пројектантски надзор (2%)</p>
							</td>
							<td class="potpis">
								<p>4.000.000</p>
							</td>
						</tr>
						<tr>
							<td>
								<p>– Пројекат препарцелације и трошкови експропријације</p>
							</td>
							<td class="potpis">
								<p>3.000.000</p>
							</td>
						</tr>
						<tr>
							<td>
								<p><span class="bold">Укупно РСД:</span></p>
							</td>
							<td class="potpis">
								<p><span class="bold">248.000.000</span></p>
							</td>
						</tr>
					</tbody>
				</table>
				<p>Средства за спровођење&nbsp;ове уредбе обезбедиће се&nbsp;из Фонда солидарности Европске уније у износу од 248.000.000 РСД, а по основу Споразума о поверавању спровођења Одлуке Комисије од 13. марта 2015. године којом се додељује финансијска контрибуција из Фонда солидарности Европске уније за финансирање хитних операција и операција опоравка које су настале као последица катастрофе изазване великим поплавама у Републици Србији, који је Влада усвојила Закључком 05 број 48-3413/2015 од 26. марта 2015. године&nbsp;и иста ће се извршавати са наменског евиденционог рачуна Канцеларије за управљање јавним улагањима, у оквиру Раздела 3 – Влада, Глава 3.23 – Канцеларија за управљање јавним улагањима, Програм 1511 – Обнова и изградња објеката јавне намене и санирање последица елементарне непогоде, Функција 110 – Извршни и законодавни органи, финансијски и фискални послови и спољни послови, Пројекат 4001 – Обнова земље од мајских поплава, Извор финансирања 05 – Донације од иностраних земаља, апропријација економска класификација 484 – Накнада штете за повреде или штету насталу услед елемантарних непогода или других природних узрока.</p>
	</div>

