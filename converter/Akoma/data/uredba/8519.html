


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 27б став 2. Закона о научноистраживачкој делатности („Службени гласник РС”, бр. 110/05, 50/06 – исправка, 18/10 и 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о утврђивању Програма промоције науке, научно-технолошких резултата и достигнућа за период 2017–2019. године</p>
				<p class="auto-style1">"Службени гласник РС", број 33 од 7. 
				априла 2017.</p>
				<p class="clan">Члан 1.</p>
				<p>Овом уредбом утврђује се Програм промоције науке, научно-технолошких резултата и достигнућа за период 2017–2019. године, који је одштампан уз ову уредбу и чини њен саставни део.</p>
				<p class="clan">Члан 2.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-3141/2017</p>
				<p class="potpis">У Београду, 6. априла 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
				<p class="clan">1. УВОД</p>
				<p>Програм промоције науке, научно-технолошких резултата и достигнућа је документ који се односи на период од 2017. до краја 2019. године и ослања се на стратешке циљеве Стратегије научног и технолошког развоја Републике Србије за период од 2016. до 2020. године – Истраживање за иновације<span class="superscript">1</span>, као и стратешко опредељењe државе да успостави систем који подржава изврсност у науци, релевантност за друштвени и економски развој, конкурентност привреде и развој друштва у целини.</p>
				<p>Центар за промоцију науке ће се концентрисати на напоре повезивања научне заједнице, цивилног друштва, привредних субјеката и јавне управе у циљу бољег разумевања улоге науке у друштву<span class="superscript">2</span>.</p>
				<p>У друштву заснованом на знању грађанима се мора пружити прилика да праве изборе на основу поузданих и релевантних информација које треба да им понуди одговорна наука<span class="superscript">3</span>. Циљ промоције науке је да понуди одговоре на питање како наука може да помогне грађанима, али и да обезбеди све услове да деца, ученици и одрасли буду оспособљени да ефикасно и критички користе научна и технолошка знања<span class="superscript">4</span>.</p>
				<p>Научни начин размишљања и истраживачки дух у савременом друштву постају најважнији алат за самостално учење, као и предуслов за доношење рационалних, методолошки оправданих и на веродостојним подацима заснованих одлука у животу и заједници.</p>
				<p>Центар за промоцију науке, кроз сопствене активности, као и кроз расписивање јавног позива за финансирање активности научних, научно-стручних друштава, удружења и других организација које су у функцији унапређења научноистраживачког рада, промоције и популаризације науке и технике, омогућава да резултати научног истраживања, научна методологија и научна култура допру до грађана свих узраста чиме остварује своју законом прописану мисију.</p>
				<p class="f">––––––––––</p>
				<p class="f">1 Стратегијa научног и технолошког развоја Републике Србије 2016–2020. („Службени гласник РС”, број 25/16)</p>
				<p class="f">2 Предлог преговарачке позиције за Међувладину конференцију о приступању Републике Србије Европској унији за поглавље 25 – наука и истраживање</p>
				<p class="f">3 Science and Society Action Plan, European Commission, 2002.</p>
				<p class="f">4 Члан 5. Закона о основама система образовања и васпитања („Службени гласник РС”, бр. 72/09, 52/11, 55/13, 35/15 – аутентично тумачење, 68/15 и 62/16 – УС, даље: ЗОСОВ)</p>
				<p class="clan">2. ЗАКОНОДАВНИ И СТРАТЕШКИ ОКВИР</p>
				<p>Законски документ на ком се заснива Програм промоције науке, научно-технолошких резултата и достигнућа је <span class="italik">Закон о научноистраживачкој делатности</span><span class="superscript">5</span>, чијим је чланом 27б прописано да Центар за промоцију науке припрема предлог програма промоције науке, научно-технолошких резултата и достигнућа (у даљем тексту: Предлог програма промоције науке) који доноси Влада, на предлог Управног одбора Центра. Центар за промоцију науке основан је 2010. године ради промоције и популаризације науке и технике, односно научно-технолошких резултата и достигнућа у земљи и свету.</p>
				<p>Основни стратешки документ <span class="italik">је Стратегија научног и технолошког развоја Републике Србије за период од 2016. до 2020. године </span>–<span class="italik"> Истраживање за иновације</span> (даље: Стратегија научног и технолошког развоја). Ради постизања утврђене визије и мисије Стратегијом научног и технолошког развоја се одређује шест посебних циљева, а то су:</p>
				<p>1) подстицање изврсности и релевантности научних истраживања у Републици Србији;</p>
				<p>2) јачање повезаности науке, привреде и друштва ради подстицања иновација;</p>
				<p>3) успостављање ефикасног система управљања науком и иновацијама у Републици Србији;</p>
				<p>4) осигурање изврсности и доступности људских ресурса за науку и привреду и друштвене делатности;</p>
				<p>5) унапређење међународне сарадње у домену науке и иновација;</p>
				<p>6) повећање улагања у истраживање и развој путем јавног финансирања и подстицања улагања пословног сектора у истраживање и развој.</p>
				<p>Једна од мера којом се доприноси остваривању првог циља је и промовисање науке и иновација заснованих на резултатима истраживања.</p>
				<p>Стратешки оквир промовисања науке и иновација је развој културе дијалога између науке, технологије и друштва, то јест боље комуникације истраживачког сектора са привредом и другим ресорима, као и цивилним сектором и друштвом у целини.</p>
				<p>Центар за промоцију науке, научноистраживачка заједница, заинтересована привредна друштва и организације цивилног друштва спроводиће кампање и акције у којима се промовише развој иновативног друштва знања.</p>
				<p>Успостављање регионалних центара за промоцију науке и интерактивног научног центра у Београду, као места сусрета грађана са науком и технологијом, научних институција са привредом и, посебно, талентованих ученика и студената са научном методологијом, али и иновативним и новим приступима учењу један је од задатака постављених Стратегијом научног и технолошког развоја.</p>
				<p>Предлог преговарачке позиције Републике Србије за Међувладину конференцију о приступању Републике Србије Европској унији за поглавље 25 – Наука и истраживање, који је донела Влада на седници одржаној дана 29. септембра 2016. године<span class="italik"> </span>у делу Наука у друштву указује на то да је Република Србија препознала потребу за оснивањем посебне институције која је задужена за однос између науке и друштва, и то је Центар за промоцију науке.</p>
				<p class="f">––––––––––</p>
				<p class="f">5 „Службени гласник РС”, бр. 110/05, 50/06 – исправка, 18/10 и 112/15</p>
				<p class="clan">3. ПРЕГЛЕД СТАЊА</p>
				<p>Општа анализа стања у науци, технолошком развоју и иновационој делатности у Републици Србији, као и анализа примене Стратегије научног и технолошког развоја Републике Србије за период од 2010. до 2015. године и њених остварених циљева и резултата показује да Република Србија има научни и истраживачки потенцијал и да су, у условима економске рецесије и недовољних материјално-финансијских средстава, у многим областима остварени значајни резултати, пре свега, у изврсности научних истраживања и броју објављених научних радова у међународним часописима, учешћу у међународним истраживачким пројектима и оснивању нових привредних субјеката који своју делатност заснивају на развоју и коришћењу савремених технолошких достигнућа. Утицај на друштво, међутим, није тако велики. Иновације које мењају наш живот у свим аспектима, од једноставних производа до друштвених иновација, радије увозимо, него што препознајемо учинак наше научне заједнице<span class="superscript">6</span>. Због тога пред науком у Србији као највећи изазов стоји подстицање иновација заснованих на истраживањима.</p>
				<p>Друштвена одговорност научноистраживачке заједнице се често помиње као трећа, недовољно развијена мисија универзитета који су препознати као покретач друштвеног развоја. Важан задатак промоције науке у Србији јесте да знатно унапреди слику науке у српској јавности. Изврсност и уважавање унутар затворене академске заједнице јесу неопходни, али сигурно не и довољни.</p>
				<p>У савременом демократском друштву научне и технолошке активности у мањој или већој мери могу, директно или индиректно, да утичу на, вредности, интересовања, склоности, потребе и могућности грађана<span class="superscript">7</span>. Другим речима, сада је неопходно да јасно покажемо зашто је наука важна, не само за научнике већ и за оне који се науком не баве. </p>
				<p>У недостатку добре комуникације научне заједнице са грађанима, медијски простор постаје засићен прилозима у којима научна достигнућа нису коректно представљена или се чак псеудонаучна пракса представља као друштвено прихватљива алтернатива науци. Грађани који кроз своје образовање нису достигли одговарајући ниво научне писмености и критичког мишљења немају изграђене критеријуме по којима би разликовали науку од псеудонауке. Због тога је задатак промоције науке да те критеријуме приближи како грађанима тако и другим актерима од интереса за промоцију науке. Колико су псеудонаучна тумачења постала велики друштвени проблем, постало је јасно када се 2015. године појавила грађанска иницијатива за измену закона којим је предвиђена обавезна вакцинација тврдећи да је вакцинација опасна и да се том обавезом угрожавају људска права. Улога медија у аргументованој борби против псеудонауке због тога постаје већа него што је досад била.</p>
				<p>На плану међународне сарадње, Република Србија је у протекле три године направила значајне помаке. Након потписивања споразума о пуноправном учешћу у програму Хоризонт 2020. и доношења Закона о потврђивању споразума између Владе Републике Србије и Европске уније о учешћу Републике Србије у програму Европске уније Хоризонт 2020. – Оквирном програму за истраживање и иновације (2014–2020) („Службени гласник РС – Међународни уговори”, број 9/14) у јулу 2014. године, научници из Србије су први пут добили и престижне грантове <span class="italik">ERC</span> и <span class="italik">Teaming</span>. Успех наших научника у програму Хоризонт 2020. је изнад очекивања. Посебно охрабрује успешно учешће наших иновативних малих и средњих предузећа у овом програму Европске уније. </p>
				<p>Стратегијом научног и технолошког развоја предвиђено је формирање посебног тела за подршку учесницима у програму Хоризонт 2020. У прелазном периоду, док се то тело не конституише, улога Центра за промоцију науке је да посебним активностима, као што су инфо-дани или радионице, помогне укључивању наших научноистраживачких организација, привредних друштава и организација цивилног друштва у овај европски програм са највећим фондом у историји науке. </p>
				<p>Када је у питању научно образовање, посебно значајних помака у ранијим годинама није било. Наставни планови и програми у основним и средњим школама су практично непромењени у односу на претходну деценију. Република Србија учествује у међународним студијама ученичких постигнућа <span class="italik">PISA</span> и <span class="italik">TIMSS</span>, које математичку и научну писменост имају као компоненте теста. Резултати из претходних година указују на то да ученици млађих разреда у домену природних наука остварују боље резултате у односу на међународни просек него ученици старијих разреда. У студији <span class="italik">TIMSS 2015</span> за ученике четвртог разреда, Србија се са 518 бодова нашла изнад просека скале који износи 500 бодова. У истој студији за ученике осмог разреда из 2007. године, постигнућа наших ученика из биологије, гео-наука, физике и хемије била су испод међународног просека. Један од разлога због ког постигнућа наших ученика у домену науке опадају са годинама је вероватно и то што се наука раздваја по предметима чији програми нису добро корелирани и што се ученици старијих разреда више не баве целином науке у оквиру својих редовних школских активности. Ова ограничења формалног образовања нестају када се о науци говори у оквирима ваншколских активности какве реализује Центар за промоцију науке, фестивали науке, научни кампови итд. Због тога је улога неформалног и информалног образовања у Републици Србији посебно важна.</p>
				<p>Резултати истраживања<span class="superscript">8</span> које је 2012. године спровео Центар за промоцију науке у сарадњи са Филозофским факултетом у Београду и агенцијом МАСМИ, о ставовима јавности према науци, технологији и промоцији науке указују на слабу информисаност грађана Републике Србије о савременим токовима науке. Већина грађана не зна да наведе ниједног савременог научника из земље или иностранства, велики број грађана није упознат са научно-истраживачким институцијама у земљи или иностранству, а тек једна петина може да се сети неке новости из света науке и технологије коју су чули у последњих годину дана. Имајући у виду чињеницу да и сами средњошколци и студенти најчешће не знају ни за једног савременог научника, ови подаци би могли указивати на то да актуелни наставни курикулуми нису отворени за актуелности из света науке, односно да не прате савремена научне токове. Подаци би, такође, могли указивати на мањак медијске активности у циљу научног образовања и информисања грађана о новостима из света науке. Грађани показују недостатак заинтересованости за теме везане за науку, чему вероватно у великој мери доприноси преовладавајуће уверење да наука може да заинтересује само мали, одабрани део популације, односно оне који се професионално баве науком. Већина грађана се готово никад самоиницијативно не информище о науци, не посећује научне трибине или предавања и изузетно ретко разговара о науци у кругу пријатеља и породице. Међутим, показало се да грађани препознају потребу за чешћим сусретањем са науком, што отвара простор активностима које би за циљ имале промовисање науке и њено „приближавање” широј јавности. Шта више, већина грађана сматра да држава треба да се бави тиме да све грађане, не само младе, заинтересује за науку и учини је приступачнијом.</p>
				<p>У току 2016. године Центар је нарочито ставио акценат на следеће стратешке циљеве: ширење научне културе, јачање улоге науке у друштву, студијски програм научне комуникације, регионализација промоције науке, активна борба против примера лоше науке, промоција докторских студија, промоција истрaживачког рада.</p>
				<p>Кроз јавни позив Центра за промоцију науке којим се финансирају активности научних, научно-стручних друштава, удружења и других организација које су у функцији унапређења научноистраживачког рада, промоције и популаризације науке и технике активно се радило на подизању нивоа научне писмености и научног образовања спроводећи поступак децентрализације промоције и популаризације науке на територији Републике Србије, подршци разноврсним и иновативним пројектним приступима из области промоције и популаризације науке, а који покривају интересовање и потребе опште популације, као и подршци иновативним и високоутицајним пројектима који имају велики обухват у циљу развоја и побољшања квалитета пројеката из области промоције науке од глобалног значаја.</p>
				<p class="f">––––––––––</p>
				<p class="f">6 Предговор Стратегије научног и технолошког развоја Републике Србије 2016–2020.</p>
				<p class="f">7 Confederacion de Sociedades Centificas De Espana (COSCE), Acción CRECE, <span class="italik">Science and Society</span>, 2004.</p>
				<p class="f">8 Имиџ науке ― привлачност, баријере и ставови према промоцији науке у Србији, Центар за промоцију науке, 2012, http://cpn.rs/percepcija-nauke-2012.pdf</p>
				<p class="clan">4. ДЕФИНИЦИЈЕ КЉУЧНИХ ПОЈМОВА</p>
				<p>Препознајемо овај документ као прилику за јасније дефинисање и рашчлањивање термина који су често у употреби у области промоције науке и иновација, јер су уобичајне дискусије и неслагања око тога шта ови термини обухватају.</p>
				<p><span class="bold">Научна култура </span>– Научну културу чине систем вредности, традиција, знања и начини деловања који почивају на идејама и сазнањима до којих је човек дошао научним истраживањем. Представља сегмент опште културе базиран на вредностима модерне науке као што су објективност, иновативност и отвореност.</p>
				<p><span class="bold">Научна писменост </span>– Научна писменост подразумева поседовање научних знања и њихову примену приликом препознавања научних проблема, стицања нових знања, научног објашњавања појава и извођења на чињеницама заснованих закључака о научно релевантним питањима; разумевање природе науке као облика људског сазнања и делатности; свест о томе како наука и технологија обликују и утичу на живот у савременом технолошком друштву; спремност за ангажовање и давање личног доприноса у решавању научних питања, изграђивање личног става<span class="superscript">9</span>.</p>
				<p><span class="bold">Истраживач </span>– Особа одговарајућег нивоа и степена образовања која ради на научноистраживачким и развојним пословима и која је изабрана у звање истраживача<span class="superscript">10</span>.</p>
				<p><span class="bold">Научноистраживачка делатност </span>– Систематски стваралачки рад који се предузима ради откривања нових знања, с циљем подизања општег цивилизацијског нивоа друштва и коришћења тих знања у свим областима друштвеног развоја<span class="superscript">11</span>.</p>
				<p><span class="bold">Иновација </span>– Иновација<span class="bold"> </span>је примена новог или значајно унапређеног производа или процеса, новог маркетиншког метода или организационог метода у пословању, организацији рада или односима са окружењем<span class="superscript">12</span>.</p>
				<p><span class="bold">Иновациона делатност </span>– Активности које се предузимају ради стварања нових производа, технологија, процеса и услуга или значајне измене постојећих, а у складу са потребама тржишта<span class="superscript">13</span>.</p>
				<p><span class="bold">Промоција науке </span>– Ширење научне културе и научне писмености. Указивање на различите вредности науке повезивањем истраживача са другим актерима.</p>
				<p><span class="bold">Популаризација науке </span>– Ужи појам од промоције науке, представља интерпретацију научних резултата и метода кроз низ различитих формата (текстови, предавања, фестивали науке…) којима се научна достигнућа и сазнања афирмишу и представљају најширој популацији. Добра промоција науке треба да доведе до популаризације науке.</p>
				<p><span class="bold">Псеудонаука </span>– Систем тврђења, претпоставки и метода чији заговорници покушавају да створе утисак да је реч о научном сазнању док им с друге стране недостаје утемељење у научном методу.</p>
				<p><span class="bold">Научна комуникација </span>– Подразумева јачање општег разумевања науке, научне културе и научне писмености као неизоставног дела свакодневног живота. Ова комуникација обухвата међусобну размену информација између научне заједнице, медија, грађана, привреде и доносилаца одлука.</p>
				<p><span class="bold">Научни комуникатор </span>– Особа која се специјализовала за научну комуникацију и која није нужно истраживач.</p>
				<p><span class="bold">Научно новинарство </span>– Медијска делатност коју обављају новинари који су се специјализовали за извештавање о истраживачким резултатима, научним догађајима и идејама од интереса за широку јавност. Врста научне комуникације.</p>
				<p><span class="bold">Научни новинар </span>– Новинар који извештава у јавности о резултатима, знањима и идејама из науке.</p>
				<p><span class="bold">Центри промоције науке (енг. </span>science centers, discovery centers<span class="bold">) </span>– Установе које шире научну културу кроз интерактивне поставке, радионице, трибине и друге облике научне комуникације који непосредно укључују посетиоце охрабрујући их да истражују и сами долазе до закључака.</p>
				<p><span class="bold">Регионални центри за промоцију науке (научни клубови) </span>– Простори у којима грађани заинтересовани за науку и технологију имају прилику да се упознају, размењују искуства и дискутују о научним темама.</p>
				<p><span class="bold">Парк науке </span>– Специфично организован и дизајниран отворени простор испуњен научнопопуларним експонатима како би се научни појмови, феномени и чињенице усвојили кроз игру и непосредно искуство.</p>
				<p class="f">––––––––––</p>
				<p class="f">9 Oslo Manual: Guidelines for Collecting and Interpreting Innovation Data, 3rd Edition, 2005, –https://www.oecd.org/sti/inno/2367580.pdf</p>
				<p class="f">10 Члан 68. Закона о научноистраживачкој делатности</p>
				<p class="f">11 Члан 2. Закона о научноистраживачкој делатности</p>
				<p class="f">12 Oslo Manual: Guidelines for Collecting and Interpreting Innovation Data, 3rd Edition, 2005, https://www.oecd.org/sti/inno/2367580.pdf</p>
				<p class="f">13 Члан 2 Закона о иновационој делатности („Службени гласник РС”, бр. 110/05, 18/10 и 55/13)</p>
				<p class="clan">5. ОПШТИ ПРИНЦИПИ</p>
				<p>Програм промоције науке се базира на следећим принципима:</p>
				<p><span class="bold">Доступност </span>– свако треба да има приступ постојећим и новим знањима, односно резултатима научноистраживачког рада.</p>
				<p><span class="bold">Умрежавање</span> – тежња за комуникацијом и повезивањем на хоризонталном и вертикалном нивоу између низа актера (научна заједница, образовне институције, креатори јавних политика, медији, грађани и други).</p>
				<p><span class="bold">Критичко размишљање</span> – процес јасног и рационалног промишљања анализирањем и вредновањем података и доказа. Признавање ограничења савремене науке и научног метода.</p>
				<p><span class="bold">Етично извештавање </span>– Преузимање одговорности приликом објављивања информација, провера података, непристрасно, односно објективно представљање чињеница.</p>
				<p><span class="bold">Баланс међу научним областима</span> – Подједнака заступљеност различитих научнообразовних поља.</p>
				<p class="clan">6. АКТЕРИ ПРОМОЦИЈЕ</p>
				<p>Центар за промоцију науке има централну улогу успостављања сарадње у циљу континуираног структурираног дијалога између научне заједнице, истраживача, института, државне управе и јединица локалне самоуправе, институција цивилног друштва, образовних и других институција, регионалних центара промоције науке, медија, привреде и грађана. Ради успешнијег остваривања овог циља потребно је дефинисати најрелевантније актере који учествују или су обухваћени промоцијом науке.</p>
				<p><span class="bold">Научна заједница </span>– Истраживачи, акредитоване научноистраживачке организације, предузећа и невладине организације које се баве истраживањем, Српска академија наука и уметности, Матица српска.</p>
				<p><span class="bold">Креатори јавних политика </span>– Министарство надлежно за послове науке, технолошког развоја и просвете, Национални савет за научни и технолошки развој, Национални просветни савет, Национални савет за високо образовање, Конференција универзитета Србије, Заједница института Србије, заводи, скупштински одбори, друга министарства и канцеларије Владе.</p>
				<p><span class="bold">Органи територијалне аутономије и локалне самоуправе </span></p>
				<p><span class="bold">Образовне и друге институције </span>– Предшколске установе, основне школе, средње школе, високошколске установе, центри за стручно усавршавање и регионални центри за професионални развој запослених у образовању, јавнопризнати организатори активности.</p>
				<p><span class="bold">Организације цивилног друштва </span>– Невладине организације, друштвени покрети, хуманитарне организације, различита удружења и фондације.</p>
				<p><span class="bold">Медији </span>– Новинске агенције, штампани, електронски и нови медији.</p>
				<p><span class="bold">Привредни субјекти и субјекти иновационе делатности </span>– Привредна друштва, предузетници, организације за обављање иновационе делатности, старт-ап предузећа, Привредна комора Србије.</p>
				<p><span class="bold">Установе културе </span>– Музеји, библиотеке, архиве, задужбине, удружења, домови културе.</p>
				<p><span class="bold">Грађани</span> – Ученици, студенти, деца предшколског узраста, родитељи, туристи и сви који се брину за заједницу и учествују у јавном животу.</p>
				<p class="clan">7. ЦИЉЕВИ ПРОГРАМА</p>
				<p>Програм промоције науке дефинише четири стратешка циља и шеснаест потциљева у периоду од 2017. до краја 2019. године:</p>
				<p><span class="bold">1) Развој капацитета истраживача за ширење научне културе:</span></p>
				<p>(1) оснаживање и подстицање истраживача да информишу јавност о резултатима, ефектима и значају свог рада;</p>
				<p>(2) систем награђивања истраживача који активно и континуирано промовишу научну културу;</p>
				<p>(3) развој сервиса подршке истраживачима у дисеминацији њихових резултата ка широј популацији. </p>
				<p><span class="bold">2) Подстицај и развој комуникације између научноистраживачких организација са органима државне управе, органима територијалне аутономије и локалне самоуправе кроз размену вредности и пракси:</span></p>
				<p>(1) развијање сарадње између истраживача и института са државном управом на формирању политика заснованих на веродостојним подацима и научним истраживањима;</p>
				<p>(2) организовање различитих активности кроз које истраживачи и научни комуникатори из Републике Србије и света комуницирају вредности научне културе у локалним самоуправама у којима су стекли основно, средње или високо образовање.</p>
				<p><span class="bold">3) Развој различитих програма промоције науке заснованих на научној култури и научној писмености код свих грађана Републике Србије:</span></p>
				<p>(1) развијање програма професионалног развоја наставника са циљем развијања компетенција важних за разумевања методологије научног рада, али и за обуку других наставника;</p>
				<p>(2) развој програма за неформално и информално образовање одраслих кроз процес целоживотног учења са циљем подизања нивоа научне писмености у Републици Србији;</p>
				<p>(3) подршка активностима научних, научно-стручних друштава, удружења и других организација које кроз своје активности раде на унапређењу научноистраживачког рада, промоцији и популаризацији науке;</p>
				<p>(4) развој, подршка и оснаживање свих врста медија за ширење научне културе и научне писмености;</p>
				<p>(5) маргинализација примера лоше науке у медијима кроз развој критичког и етичног извештавања о науци;</p>
				<p>(6) едукација привредних субјеката за друштвено одговорно пословање које подразумева ширење знања, научне културе, научне писмености и вредности економије базиране на знању;</p>
				<p>(7) увођење ефикаснијих и конкурентнијих начина финансирања научнопопуларних активности за све грађане Републике Србије, посебно подвлачећи доступност и мобилност садржаја.</p>
				<p><span class="bold">4) Јaчање ресурса за промоцију науке како би програми били доступнији грађанима:</span></p>
				<p>(1) изградња Центра промоције науке у Београду у коме би сви грађани Републике Србије учили о научним достигнућима кроз непосредно откривање, експерименте и истраживање;</p>
				<p>(2) јачање мреже регионалних центара промоције науке (научних клубова) у сарадњи са образовним институцијама и јединицама локалне самоуправе;</p>
				<p>(3) успостављање студијског програма научне комуникације на високошколским установама;</p>
				<p>(4) изградња мреже паркова науке у различитим градовима.</p>
				<p class="clan">8. ЗАВРШНИ ДЕО</p>
				<p>Акциони план за спровођење Програма промоције науке утврдиће Центар за промоцију науке у року од 90 дана од дана његовог доношења. </p>
	</div>

