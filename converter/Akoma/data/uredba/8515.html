


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">На основу члана 104. став 3. Закона о основама система образовања и васпитања („Службени гласник РС”, број 88/17) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о критеријумима за доношење акта о мрежи јавних предшколских установа и акта о мрежи јавних основних школа</p>
			<p class="centar">"Службени гласник РС", број 21 од 19. марта 2018.</p>
			<p class="clan">Члан 1.</p>
			<p class="Basic-Paragraph">Овом уредбом утврђују се критеријуми за доношење акта о мрежи јавних предшколских установа и акта о мрежи јавних основних школа, чији је оснивач Република Србија, аутономна покрајина или јединица локалне самоуправе.</p>
			<p class="Basic-Paragraph">Предшколске установе и основне школе из става 1. овог члана оснивају се и просторно распоређују на начин који ће осигурати ширу доступност квалитетног предшколског васпитања и образовања и потпуни обухват ученика квалитетним основним образовањем и васпитањем. </p>
			<p class="bold">Критеријуми за доношење акта о мрежи предшколских установа</p>
			<p class="clan">Члан 2.</p>
			<p class="Basic-Paragraph">Број и просторни распоред предшколских установа из члана 1. ове уредбе, према врсти и структури, планира се актом о мрежи јавних предшколских установа.</p>
			<p class="Basic-Paragraph">Акт о мрежи јавних предшколских установа обухвата јавне предшколске установе у свом седишту и ван седишта у издвојеном одељењу – објекту предшколске установе или другом простору, у складу са законом.</p>
			<p class="Basic-Paragraph">Акт о мрежи јавних предшколских установа, уважавајући циљеве и принципе предшколског васпитања и образовања и потребу оптималног коришћења расположивих ресурса у установи и локалној заједници, доноси скупштина јединице локалне самоуправе, у складу са географским, демографским, културним, економским, еколошком и другим карактеристикама.</p>
			<p class="Basic-Paragraph">Акт о мрежи јавних предшколских установа доноси се на основу следећих критеријума: </p>
			<p class="Basic-Paragraph">1) једнако право и доступност свих облика предшколског васпитања и образовања, без дискриминације и сегрегације по било ком основу;</p>
			<p class="Basic-Paragraph">2) потпуни обухват деце одговарајућег узраста за похађање обавезног програма припреме детета пред полазак у школу (припремни предшколски програм) који траје најмање девет месеци;</p>
			<p class="Basic-Paragraph">3) 70 % деце обухваћено предшколским васпитањем и образовањем, до 2025. године, у складу са Националним миленијумским циљевима развоја у Републици Србији и другим националним документима и потврђеним међународним конвенцијама; </p>
			<p class="Basic-Paragraph">4) најмање једна јавна предшколска установа у свакој јединици локалне самоуправе;</p>
			<p class="Basic-Paragraph">5) целисходно формирање васпитних група, у складу са законом;</p>
			<p class="Basic-Paragraph">6) исказане потребе породица за програмима предшколског васпитања и образовања, у различитом трајању (у целодневном, полудневном и вишедневном трајању) и другим облицима рада и услуга;</p>
			<p class="Basic-Paragraph">7) уважавање специфичности локалне традиције, национално мешовитих подручја и подручја насељених националним мањинама, као и њиховог Уставом загарантованог права на предшколско васпитање и образовање на језику националне мањине. </p>
			<p class="bold">Критеријуми за доношење акта о мрежи јавних основних школа</p>
			<p class="clan">Члан 3.</p>
			<p class="Basic-Paragraph">Број и просторни распоред основних школа из члана 1. ове уредбе, према врсти и структури, уређује се актом о мрежи јавних основних школа.</p>
			<p class="Basic-Paragraph">Акт о мрежи јавних основних школа обухвата установе у свом седишту и ван седишта, односно у другом објекту, организовањем издвојеног одељења установе, у складу са законом.</p>
			<p class="Basic-Paragraph">Акт о мрежи јавних основних школа, уважавајући принципе једнаког права и доступности, ефикасности и ефективности, доноси скупштина јединице локалне самоуправе, у складу са географским, демографским, културним, економским, еколошком и другим карактеристикама.</p>
			<p class="Basic-Paragraph">Акт о мрежи јавних основних школа доноси се на основу следећих критеријума: </p>
			<p class="Basic-Paragraph">1) једнако право и доступност и потпун обухват основним образовањем и васпитањем свих ученика без дискриминације и сегрегације по било ком основу; </p>
			<p class="Basic-Paragraph">2) доступност програма основног образовања одраслих, у складу са исказаним потребама за образовањем одраслих;</p>
			<p class="Basic-Paragraph">3) постизање образовно-васпитних циљева, оптималним коришћењем расположивих ресурса;</p>
			<p class="Basic-Paragraph">4) најмање једна јавна основна школа у јединици локалне самоуправе;</p>
			<p class="Basic-Paragraph">5) дефинисано подручје школе од стране јединице локалне самоуправе са којег се уписују ученици, у складу са законом;</p>
			<p class="Basic-Paragraph">6) јавна основна школа може бити основана као посебна установа, за најмање 480 ученика или 16 одељења;</p>
			<p class="Basic-Paragraph">7) јавна основна школа може бити основана и за мање од 480 ученика, ако на удаљености до два километра не постоји друга основна школа (осим у јединицама локалне самоуправе које имају статус града);</p>
			<p class="Basic-Paragraph">8) јавна основна школа може бити основана и за мање од 480 ученика, уколико се у њој настава изводи на језику и писму националне мањине, односно двојезично, на језику и писму националне мањине и на српском и ако на удаљености до два километра не постоји друга школа;</p>
			<p class="Basic-Paragraph">9) уважавање специфичности локалне традиције, национално мешовитих подручја и подручја насељених националним мањинама, као и њиховог Уставом загарантованог права на образовање и васпитање на језику и писму националне мањине.</p>
			<p class="clan">Члан 4.</p>
			<p class="Basic-Paragraph">Јединица локалне самоуправе дужна је да сачини елаборат, који садржи развојни план мреже израђен на основу тренда природног прираштаја деце и ученика, као и миграционих кретања у јединици локалне самоуправе и то: </p>
			<p class="Basic-Paragraph">− за јавне предшколске установе, за период од пет година;</p>
			<p class="Basic-Paragraph">− за јавне основне школе за период од четири, односно осам година.</p>
			<p class="Basic-Paragraph">Елаборат садржи податке о:</p>
			<p class="Basic-Paragraph">1) укупном броју становника, броју и узрасту деце, односно ученика на одређеном подручју које је дефинисано од стране јединице локалне самоуправе, подручје школе; </p>
			<p class="Basic-Paragraph">2) специфичностима и величини терена, величини насеља, постојању подстандардних насеља, међусобној удаљености и саобраћајној повезаности насељених места, као и специфичностима брдско-планинских и приграничних подручја;</p>
			<p class="Basic-Paragraph">3) нивоу економског развоја јединице локалне самоуправе;</p>
			<p class="Basic-Paragraph">4) специфичностима локалне традиције, национално мешовитим подручјима и подручјима насељеним националним мањинама и нивоу развијености установа културе и спорта.</p>
			<p class="clan">Члан 5. </p>
			<p class="Basic-Paragraph">Даном ступања на снагу ове уредбе престаје да важи Уредба о критеријумима за доношење акта о мрежи предшколских установа и акта о мрежи основних школа („Службени гласник РС”, број 80/10). </p>
			<p class="clan">Члан 6.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србије”.</p>
			<p class="potpis">05 број 110-2071/2018</p>
			<p class="potpis">У Београду, 16. марта 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

