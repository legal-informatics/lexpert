


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 25. став 2. Закона о робним резервама („Службени гласник РС”, бр. 104/13 и 145/14 – др. закон) и члана 42. став 1. Закона о Влади (,,Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси </p>
				<p class="odluka-zakon">УРЕДБУ</p>
				<p class="odluka-zakon">о Методологији за одређивање цене складиштења обавезних резерви нафте и деривата нафте у складиштима у јавној својини</p>
				<p class="centar">"Службени гласник РС", број 4 од 20. јануара 
				2017.</p>
				<p class="clan">Члан 1.</p>
				<p>Овом уредбом утврђује се Методологија за одређивање цене складиштења обавезних резерви нафте и деривата нафте у складиштима у јавној својини, која је одштампана уз ову уредбу и чини њен саставни део.</p>
				<p class="clan">Члан 2.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-12793/2016</p>
				<p class="potpis">У Београду, 13. јануара 2017. године </p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Александар Вучић, </span>с.р.</p>
				<p class="bold">МЕТОДОЛОГИЈА <br>ЗА ОДРЕЂИВАЊЕ ЦЕНЕ СКЛАДИШТЕЊА ОБАВЕЗНИХ РЕЗЕРВИ НАФТЕ И ДЕРИВАТА НАФТЕ У СКЛАДИШТИМА У ЈАВНОЈ СВОЈИНИ</p>
				<p class="clan">I. ПРЕДМЕТ МЕТОДОЛОГИЈЕ</p>
				<p>Методологијом за одређивање цене услуге складиштења обавезних резерви нафте и деривата нафте у складиштима (у даљем тексту: резервоари) у јавној својини које користе енергетски субјекти и Републичка дирекција за робне резерве (у даљем тексту: Дирекција) одређују се: елементи за обрачун и начин обрачуна цене.</p>
				<p class="clan">II. ПОЈМОВИ И ДЕФИНИЦИЈЕ</p>
				<p>Поједини изрази који се користе у овој методологији имају следећа значења:</p>
				<p>1) складиште је техничко-технолошка целина која служи за складиштење обавезних резерви нафте и деривата нафте, на коју је могуће алоцирати све оправдане трошкове пословања;</p>
				<p>2) обрачунски период је временски период у трајању од 1 (једне) календарске године; </p>
				<p>3) оперативни трошкови су трошкови настали по основу пружања услуге складиштења обавезних резерви нафте и деривата нафте; </p>
				<p>4) заједнички оперативни трошкови су оперативни трошкови који су заједнички за пружање услуге складиштења обавезних резерви нафте и деривата нафте и за остале активности, односно оперативни трошкови настали ради омогућавања функционисања енергетског субјекта који поред енергетске делатности складиштења нафте и деривата нафте обавља и другу енергетску делатност чија је цена регулисана или који поред тих енергетских делатности обавља и друге енергетске, односно друге делатности које се не сматрају енергетским делатностима, а који се не могу директно алоцирати на појединачне делатности; </p>
				<p>5) трошкови амортизације су трошкови амортизације средстава (некретнина, постројења, опреме и нематеријалних улагања) која су ангажована за потребе пружања услуге складиштењa обавезних резерви нафте и деривата нафте;</p>
				<p>6) уложена средства су износ нематеријалних улагања, (осим goodwil), некретнина, постројења и опреме која су ангажована за потребе пружања услуге складиштењa обавезних резерви нафте и деривата нафте.</p>
				<p>Остали појмови употребљени у овој уредби имају значења као у закону којим се уређује област енергетике.</p>
				<p class="clan">III. ЦЕНА СКЛАДИШТЕЊА</p>
				<p class="bold">Елементи за обрачун</p>
				<p>Цена складиштења је износ у висини оправданих трошкова пословања насталих пружањем услуге складиштења обавезних резерви нафте и деривата нафте, укључујући и одговарајући принос на уложена средства.</p>
				<p>Оправдани трошкови пословања садрже:</p>
				<p>– оперативне трошкове и заједничке оперативне трошкове и обухватају: трошкове материјала, трошкове зарада и остале личне расходе, трошкове производних услуга, нематеријалне трошкове, део резервисања за накнаде и друге бенефиције запослених које се исплаћују у периоду од једне календарске године;</p>
				<p>– трошкове амортизације; </p>
				<p>– трошкове одржавања, изградње, реконструкције и модернизације објеката, руковања складиштима, осигурања, заштите животне средине, заштите од пожара и физичко-техничког обезбеђења;</p>
				<p>– друге трошкове којима се обезбеђује одрживо пословање у оквиру пружања услуге складиштења нафте, деривата нафте и биогорива.</p>
				<p>Основ за одређивање висине трошкова из става 1. овог члана је годишњи програм или план пословања, кога енергетски субјекти који користе резервоаре у јавној својини и Дирекција, достављају министарству надлежном за послове енергетике (у даљем тексту: Министарство), најкасније до 1. децембра текуће године за наредну годину.</p>
				<p>Цена складиштења се обрачунава у зависности од локације складишта. </p>
				<p>За обрачун јединичне цене складиштења сирове нафте, примењује се мерна јединица тона (t).</p>
				<p>За обрачун јединичне цене складиштења деривата нафте, примењује се мерна јединица метар кубни (m³).</p>
				<p>Обрачун цене складиштења врши се тако да се:</p>
				<p>1) покривају оправдани трошкови пословања, настали пружањем услуге складиштења обавезних резерви нафте и деривата нафте;</p>
				<p>2) обезбеди одговарајући принос на уложена средства;</p>
				<p>3) обезбеди примена начела економичности и принципи енергетске ефикасности;</p>
				<p>4) спречи међусобно субвенционисање између различитих делатности које обављају енергетски субјекти који користе резервоаре у јавној својини и Дирекција, и између више корисника складишта.</p>
				<p class="bold">Начин обрачуна цене складиштења обавезних резерви нафте и деривата нафте</p>
				<p>Обрачун цене складиштења обавезних резерви нафте и деривата нафте, по тони сирове нафте или по литру деривата нафте, на месечном нивоу, врши се применом следеће формуле:</p>
				<p>Ц = (То + Ус * П) * 1/12 * 1/Ку * ½ * (1 + Ку/Кмакс) </p>
				<p>Ц – цена складиштења обавезних резерви нафте и деривата нафте у обрачунском периоду, по јединици мере сирове нафте или деривата нафте, на месечном нивоу (у динарима);</p>
				<p>То – оправдани трошкови у обрачунском периоду (у динарима);</p>
				<p>УС – уложена средства која су ангажована за потребе пружања услуге складиштењa обавезних резерви нафте и деривата нафте (у динарима);</p>
				<p>П – принос на уложена средства у обрачунском периоду који износи 14,5%;</p>
				<p>Ку – уговорена количина нафте или деривата нафте у обрачунском периоду (у t или m³);</p>
				<p>Кмакс – потребна количина нафте или деривата нафте за максималну запуњеност резервоара на једној локацији (у t или m³);</p>
				<p>Енергетски субјекти који користе резервоаре у јавној својини су дужни да заједничке оперативне трошкове распоређују на делатност пружања услуге складиштења обавезних резерви нафте и деривата нафте на основу правила за распоређивање заједничких билансних позиција, која ће се примењивати при изради рачуноводствених интерних обрачуна по делатностима, које утврђује у свом општем акту о рачуноводству и рачуноводственим политикама.</p>
				<p>У случају да се за обрачунски период утврде одступања билансних позиција које су исказане у годишњем програму пословања у односу на усвојене финансијске извештаје: </p>
				<p>– разлика више плаћеног износа сматраће се аконтацијом за текућу годину;</p>
				<p>– разлика мање плаћеног износа признаће се у наредном обрачунском периоду и биће исплаћена у текућој години.</p>
				<p>Енергетски субјект који користи резервоаре у јавној својини и Дирекција, су дужни да на свака три месеца у току календарске године, обавесте Управу за резерве енергената, о расположивим складишним капацитетима чије је стављање у функцију претходно планирано у годишњем програму или плану пословања енергетског субјекта и Дирекције.</p>
	</div>

