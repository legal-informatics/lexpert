


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 4. став 1. Закона о заштити од јонизујућих зрачења и о нуклеарној сигурности („Службени гласник РС”, бр. 36/09 и 93/12) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка 101/07, 65/08, 16/11, 68/12 – УС, 72/12 и 7/14 – УС),</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">УРЕДБУ</p>
	<p class="naslov" style="margin-top: 0">о утврђивању Програма нуклеарне сигурности и безбедности</p>
	<p class="naslov" style="margin-top: 0"><span style="font-weight: 400">
	"Службени гласник РС", број 39 од 9. априла 2014.</span></p>
	<p class="naslov">&nbsp;</p>
	<p class="clan">Члан 1.</p>
	<p>Овом уредбом утврђује се Програм нуклеарне сигурности и безбедности (у даљем тексту: Програм), који је одштампан уз ову уредбу и чини њен саставни део.</p>
	<p class="clan">Члан 2.</p>
	<p>Програмом из члана 1. ове уредбе одређују се дугорочни планови и циљеви у вези са нуклеарним активностима и систем контроле и физичке заштите нуклеарних објеката и нуклеарних материјала у складу са стандардима и принципима међународних организација у овој области, као и преузетим међународним обавезама.</p>
	<p class="clan">Члан 3.</p>
	<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
	<p>&nbsp;</p>
	<p class="potpis" style="margin-top: 0">05 број 110-2670/2014-1</p>
	<p class="potpis" style="margin-top: 0">У Београду, 4. априла 2014. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник, </p>
	<p class="potpis" style="margin-top: 0"><span class="bold">Ивица Дачић, 
	</span>с.р. </p>
	<p class="bold">&nbsp;</p>
	<p class="bold">ПРОГРАМ НУКЛЕАРНЕ СИГУРНОСТИ И БЕЗБЕДНОСТИ </p>
	<p class="clan">I. УВОД</p>
	<p>Програмом се одређују планови и циљеви у вези са сигурношћу и безбедношћу нуклеарних објеката и нуклеарних материјала, као и систем контроле и физичке заштите нуклеарних објеката и нуклеарних материјала у складу са стандардима и принципима међународних организација у области нуклеарне сигурности и безбедности, као и преузетим међународним обавезама.</p>
	<p class="clan">II. ЦИЉЕВИ ПРОГРАМА</p>
	<p>Циљеви које је потребно остварити у вези са сигурношћу и безбедношћу нуклеарних објеката и нуклеарних материјала су:</p>
	<p>1) потписивање, потврђивање и спровођење међународних конвенција у области нуклеарне сигурности и безбедности;</p>
	<p>2) одржавање регулаторне контроле над нуклеарним објектима, материјалима и активностима према међународним стандардима у овој области;</p>
	<p>3) одређивање стратегије декомисије истраживачког нуклеарног реактора РА и њена имплементација;</p>
	<p>4) одређивање стратегије коришћења нуклеарног реактора РБ и њена имплементација;</p>
	<p>5) санирање стања на локацији хидрометалуршког постројења Габровница код Калне;</p>
	<p>6) јачање стручне базе у области нуклеарне сигурности и безбедности;</p>
	<p>7) обезбеђивање учешћа јавности и информисање становништва.</p>
	<p class="bold">1. Потписивање, потврђивање и спровођење међународних конвенција у области нуклеарне сигурности и безбедности</p>
	<p>Спровођењем припремних активности обезбедиће се услови за потписивање, потврђивање или примену Конвенције о нуклеарној сигурности, Заједничке конвенције о сигурности ислуженог нуклеарног горива и о сигурности управљања радиоактивним отпадом, Амандмана на Конвенцију о физичкој заштити нуклеарних материјала и Додатног протокола уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја. 
	</p>
	<p class="italik">1.1. Конвенција о нуклеарној сигурности</p>
	<p>Потписивањем, потврђивањем и спровођењем Конвенције о нуклеарној сигурности се постиже:</p>
	<p>1) достизање и одржавање високог нивоа нуклеарне сигурности јачањем појединачних мера као и кроз међународну сарадњу која укључује сарадњу на техничком плану у области сигурности;</p>
	<p>2) успостављање и одржавање мера заштите у нуклеарним објектима с циљем заштите појединца, друштва и животне средине од штетних ефеката јонизујућих зрачења који потичу од нуклеарних објеката;</p>
	<p>3) предузимање мера за спречавање акцидената са радиолошким последицама и ублажавање последица акцидената уколико до њих дође.</p>
	<p class="italik">1.2 Заједничка конвенција о сигурности ислуженог нуклеарног горива и сигурности управљања радиоактивним отпадом</p>
	<p>Потписивањем, потврђивањем и спровођењем Заједничке конвенције о сигурности ислуженог нуклеарног горива и о сигурности управљања радиоактивним отпадом постиже се:</p>
	<p>1) достизање и одржавање високог нивоа сигурности у области управљања ислуженим нуклеарним горивом и радиоактивним отпадом јачањем појединачних мера као и кроз међународну сарадњу која укључује сарадњу на техничком плану у области сигурности;</p>
	<p>2) успостављање и одржавање ефективне заштите у свим фазама управљања ислуженим нуклеарним горивом и радиоактивним отпадом од могућих радиолошких опасности тако да су појединци, друштво и животна средина заштићени од штетних ефеката јонизујућих зрачења, сада и у будућности, на начин да потребе и циљеви садашњих генерацијa не угрозе животну средину и здравље будућих генерација;</p>
	<p>3) предузимање мера за спречавање акцидената са радиолошким последицама и ублажавање последица евентуалних акцидената уколико до њих дође у свим фазама управљања ислуженим нуклеарним горивом и радиоактивним отпадом.</p>
	<p class="italik">1.3. Амандман на Конвенцију о физичкој заштити нуклеарних материјала</p>
	<p>Потврђивањем амандмана на Конвенцију о физичкој заштити нуклеарних материјала постиже се:</p>
	<p>1) предузимање мера за обезбеђење већег нивоа безбедности нуклеарних објеката и нуклеарних материјала ради спречавања крађа, саботажа и других недозвољених радњи;</p>
	<p>2) предузимање мера за обезбеђење већег нивоа безбедности при коришћењу, складиштењу и транспорту нуклеарних материјала.</p>
	<p class="italik">1.4. Додатни протокол уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја</p>
	<p>Република Србија је сукцесијом прихватила раније потврђени 
	<a href="http://www.pravno-informacioni-sistem.rs/SlGlasnikPortal/viewdoc?uuid=17f0ab49-af5f-4679-bad1-7d282d53cb52" target="_blank" style="color: green">Споразум између Социјалистичке Федеративне Републике Југославије и Међународне агенције за атомску енергију о примени гарантија у вези са Уговором о неширењу нуклеарног оружја („Службени лист СФРЈ”, број 67/73)</a>. Додатни протокол уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја потписан је 2009. године и потребно га је потврдити како би се примењивао. 
	</p>
	<p>Потврђивањем и применом Додатног протокола уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја постиже се јачање и проширење система контроле додатним мерама како би се обезбедила потпунија верификација по питању спровођења режима непролиферације нуклеарног оружја.</p>
	<p class="bold">2. Одржавање регулаторне контроле над нуклеарним објектима, материјалима и активностима према међународним стандардима у овој области</p>
	<p>С циљем јачања контроле над нуклеарним објектима и нуклеарним материјалима у Републици Србији формираће се централни регистар нуклеарних објеката и нуклеарних материјала. Вођење евиденције о нуклеарним објектима и нуклеарним материјалима се врши у складу са Законом о ратификацији Споразума између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја и Законом о заштити од јонизујућих зрачења и о нуклеарној сигурнoсти.</p>
	<p class="bold">3. Одређивање стратегије декомисије истраживачког нуклеарног реактора РА и њена имплементација</p>
	<p>Истраживачки нуклеарни реактор РА је престао са радом 1984. године. Треба донети одлуку о будућој намени зграде истраживачког реактора РА, одредити стратегију декомисије и извршити процену трошкова декомисије. Ову одлуку доноси Влада Републике Србије после извршених анализа од стране јавног предузећа основаног за управљање нуклеарним објектима у Републици Србији. 
	</p>
	<p>Могуће је извршити санацију стања појединих делова реактора РА као што су ВР базени за одлагање течног отпада, базени и суви базен за одлагање ислуженог горива у просторији 141 у згради реактора РА и вруће ћелије реактора РА. Активности на овим објектима предвиђене су пројектима финансираним од стране Европске комисије. 
	</p>
	<p class="bold">4. Одређивање стратегије коришћења истраживачког нуклеарног реактора РБ</p>
	<p>Основна намена истраживачког нуклеарног реактора РБ је да се користи у истраживачке сврхе и за образовање кадрова у области нуклеарне физике и технике. Неопходно је донети одлуку о даљим правцима и циљевима развоја и истраживања у овој области, дефинисати начине коришћења реактора РБ, потребе за модернизацијом система, потребне кадрове и неопходна финансијска средства.</p>
	<p class="bold">5. Санирање стања на локацији хидрометалуршког постројења Габровница код Калне</p>
	<p>Све активности на локацији хидрометалуршког постројења Габровница код Калне прекинуте су средином шездесетих година 20-ог века. Неопходно је извршити потребне анализе локације и донети одлуку о даљој употреби овог простора како би санирање стања локације могло да отпочне, одлуку о начину уклањања опреме и материјала који се још увек тамо налазе и израдити план санације локације.</p>
	<p class="bold">6. Јачање стручне базе у области нуклеарне сигурности и безбедности</p>
	<p>У сарадњи са универзитетима, научним институтима и министарством надлежним за просвету и науку осмислиће се и реализовати стручни програми специјализације у области нуклеарне сигурности и безбедности с циљем повећања броја високообразованих стручних лица, односно повећања кадровске базе потребне за спровођење планираних активности у области нуклеарне сигурности и безбедности.</p>
	<p class="bold">7. Обезбеђивање учешћа јавности и информисање становништва</p>
	<p>Направиће се и спроводити план за информисање становништва у сарадњи са министарствима надлежним за просвету, науку и заштиту животне средине о темама из области заштите од јонизујућих зрачења и нуклеарне сигурности.</p>
	<p>Агенција за заштиту од јонизујућих зрачења и нуклеарну сигурност Србије (у даљем тексту: Агенција) и носилац лиценце за обављање нуклеарне активности на нуклеарним објектима дужни су да обезбеде учешће јавности у доношењу свих одлука везаних за нуклеарне активности, а које се тичу утицаја тих активности на животну средину. 
	</p>
	<p class="clan">III. ПЛАНИРАНЕ АКТИВНОСТИ</p>
	<p>Ради остваривања наведених циљева спроводиће се следеће активности:</p>
	<p>1) потписивање, потврђивање и примена међународних конвенција у области нуклеарне сигурности и безбедности;</p>
	<p>2) одржавање регулаторне контроле над нуклеарним објектима, материјалима и активностима према међународним стандардима у овој области;</p>
	<p>3) одређивање стратегије декомисије истраживачког реактора РА;</p>
	<p>4) одређивање стратегије коришћења истраживачког реактора РБ;</p>
	<p>5) санирање стања на локацији хидрометалуршког постројења Габровница код Калне;</p>
	<p>6) јачање стручне базе у области нуклеарне сигурности и безбедности;</p>
	<p>7) обезбеђивање учешћа јавности и информисање становништва.</p>
	<p class="bold">1. Потписивање, потврђивање и примена међународних конвенција у области нуклеарне сигурности и безбедности</p>
	<p>С циљем обезбеђивања услова за потписивање, потврђивање или примену Конвенције о нуклеарној сигурности, Заједничке конвенције о сигурности управљања радиоактивним отпадом и потврђивање амандмана на Конвенцију о физичкој заштити нуклеарних материјала предузеће се следеће активности:</p>
	<p>1) припрема текстова конвенција и амандмана, обављање интерне провере стручне терминологије и постизање консензуса око коришћења стручних термина;</p>
	<p>2) покретање и спровођење поступака потписивања конвенција и амандмана. 
	</p>
	<p>Ради стварања услова за потврђивање Додатног протокола уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја, испуниће се одређене претпоставке које се односе на побољшање административно-стручних капацитета како за обављање процедура припреме основног извештаја, тако и за имплементацију тог протокола, која подразумева ангажовање већег броја ресора, одређивање њихових задатака и успостављање система њихове координације. 
	</p>
	<p>За реализацију тог циља спровешће се следеће активности:</p>
	<p>1) обука кадрова за послове пописа објеката, опреме и материјала који подлежу обавезама из Додатног протокола уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја;</p>
	<p>2) припрема претходног пописа објеката, опреме и материјала који подлежу обавезама из Додатног протокола уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја;</p>
	<p>3) припрема Предлога закона о потврђивању Додатног протокола уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја и подношење Народној скупштини на усвајање;</p>
	<p>4) припрема текста Почетне декларације која произлази из Додатног протокола уз Споразум између СФРЈ – Међународна агенција за атомску енергију о примени гарантија у вези са Уговором о неширењу нуклеарног оружја са пописом објеката, опреме, материјала и активности који подлежу обавези.</p>
	<p class="bold">2. Одржавање регулаторне контроле над нуклеарним објектима, материјалима и активностима према међународним стандардима у овој области</p>
	<p>С циљем јачања контроле над нуклеарним објектима и нуклеарним материјалима у Републици Србији формираће се електронска база података – регистар нуклеарних објеката и нуклеарних материјала. Активности које се предузимају с циљем формирања регистра нуклеарних објеката и нуклеарних материјала су:</p>
	<p>1) испуњење техничких услова за формирање и одржавање електронске базе података;</p>
	<p>2) набавка потребног софтвера;</p>
	<p>3) испуњење услова безбедности опреме и података регистра;</p>
	<p>4) повезивање потребних институција на регистар;</p>
	<p>5) уношење потребних података у регистар.</p>
	<p class="bold">3. Одређивање стратегије декомисије истраживачког реактора 
	РА</p>
	<p>Декомисија истраживачког реактора РА спровешће се с циљем повећања нуклеарне сигурности и безбедности у Републици Србији. За реализацију израде стратегије декомисије истраживачког реактора РА предузеће се следеће активности:</p>
	<p>1) израда плана декомисије са анализом могућих опција;</p>
	<p>2) процена материјалних средстава потребних за декомисију;</p>
	<p>3) одређивање стратегије декомисије;</p>
	<p>4) одређивање временског оквира за обављање декомисије;</p>
	<p>5) израда неопходне документације за добијање лиценце за трајни престанак рада и декомисију;</p>
	<p>6) израда плана санације стања појединих делова реактора РА предвиђених ИПА пројектима и то: ВР базенима за одлагање течног отпада, базенима и сувом базену за одлагање ислуженог горива у просторији 141 у згради реактора РА и врућим ћелијама реактора РА;</p>
	<p>7) израда неопходне документације за обављање санације стања на наведеним деловима реактора РА.</p>
	<p class="bold">4. Одређивање стратегије коришћења нуклеарног реактора РБ</p>
	<p>С циљем одређивања стратегије коришћења нуклеарног реактора РБ потребно је спровести следеће активности:</p>
	<p>1) одређивање начина коришћења нуклеарног реактора РБ и идентификација институција заинтересованих за његово коришћење;</p>
	<p>2) израда студије изводљивости о модернизацији и унапређењу система битних за сигурност и безбедност реактора;</p>
	<p>3) припрема иницијалног плана декомисије реактора.</p>
	<p class="bold">5. Санирање стања на локацији хидрометалуршког постројења Габровница код Калне</p>
	<p>У циљу санирања стања на локацији хидрометалуршког постројења Габровница код Калне потребно је извршити карактеризацију опреме и материјала који се још увек тамо налазе у циљу доношења одлуке о начину њиховог уклањања и израдити план санације локације.</p>
	<p>Одлуку о даљем статусу постројења доноси Влада на основу плана санације који израђује јавно предузеће основано за управљање нуклеарним објектима у Републици Србији, а одобрава Агенција. 
	</p>
	<p>За ове активности су неопходна финансијска средства која ће бити дефинисана након што буду познати резултати карактеризације и урађен план санације.</p>
	<p class="bold">6. Јачање стручне базе у области нуклеарне сигурности и безбедности</p>
	<p>С циљем јачања стручне базе у области нуклеарне сигурности и безбедности предузеће се следеће активности:</p>
	<p>1) припрема програма специјализације у области нуклеарне сигурности и безбедности;</p>
	<p>2) припрема програма стручних пракси за студенте у установама чији је оснивач Република Србија, а чија делатност је повезана са нуклеарним технологијама;</p>
	<p>3) опремање факултета са потребном лабораторијском опремом и софтвером.</p>
	<p class="bold">7. Обезбеђивање учешћа јавности и информисање становништва 
	</p>
	<p>У циљу информисања становништва о свим питањима из области нуклеарне сигурности која су од интереса за ширу друштвену заједницу предузеће се следеће активности:</p>
	<p>1) припрема плана и програма за информисање становништва;</p>
	<p>2) припрема едукативних материјала у виду брошура, постера и веб страница.</p>
	<p>Агенција и носилац лиценце за обављање нуклеарне активности на нуклеарним објектима обезбедиће учешће јавности у доношењу свих одлука везаних за нуклеарне активности а које се тичу утицаја тих активности на животну средину организовањем јавних расправа у складу са законом.</p>
	<p class="clan">IV. СИСТЕМ КОНТРОЛЕ НУКЛЕАРНИХ ОБЈЕКАТА И НУКЛЕАРНИХ МАТЕРИЈАЛА</p>
	<p>Систем контроле нуклеарних објеката и нуклеарних материјала у Републици Србији спроводи се од стране Агенције и министарства надлежног за послове нуклеарне сигурности и управљања радиоактивним отпадом.</p>
	<p>Систем контроле нуклеарних објеката и нуклеарних материјала се односи на нуклеарне објекте и нуклеарне материјале на територији Републике Србије, а систем се састоји од:</p>
	<p>1) мера које се предузимају ради обезбеђивања сигурности и безбедности нуклеарних објеката и нуклеарних материјала, мера заштите од оштећења нуклеарних објеката и мера заштите од оштећења или крађе нуклеарних материјала при свим поступцима у вези са нуклеарним активностима и радијационим делатностима;</p>
	<p>2) контроле процедура и поступака од стране Агенције приликом предузимања нуклеарних активности од стране носилаца лиценце за обављање нуклеарних активности;</p>
	<p>3) контроле извештаја о сигурности и друге документације која се односи на сигурност и безбедност нуклеарних објеката и нуклеарних материјала и контрола спровођења тих аката од стране Агенције;</p>
	<p>4) контроле мониторинга радиоактивности у нуклеарним објектима и у околини нуклеарних објеката;</p>
	<p>5) контроле евиденција које воде корисници о нуклеарним објектима и нуклеарним материјалима у складу са ратификованим међународним уговорима.</p>
	<p class="clan">V. СИСТЕМ ФИЗИЧКЕ ЗАШТИТЕ НУКЛЕАРНИХ ОБЈЕКАТА И НУКЛЕАРНИХ МАТЕРИЈАЛА</p>
	<p>Мере безбедности и физичке заштите нуклеарних објеката и нуклеарних материјала примењује и спроводи јавно предузеће основано за управљање нуклеарним објектима и корисници нуклеарних објеката и нуклеарних материјала на основу 
	<a href="http://10.10.2.16:8080/SlGlasnikPortal/viewdoc?uuid=c8fe7871-6a58-4ff2-bc53-fcc8e313c09d" target="_blank" style="color:green">Закона о ратификацији Конвенције о физичкој заштити нуклеарног материјала („Службени лист СФРЈ – Међународни уговори”, број 9/85)
	</a>и закона и подзаконских аката којима се регулише ова материја.</p>
	<p>Јавно предузеће основано за управљање нуклеарним објектима у Републици Србији и корисници нуклеарних објеката и нуклеарних материјала, ради ефикасне примене система физичке заштите нуклеарних објеката и нуклеарних материјала примењују следеће мере физичке заштите:</p>
	<p>1) заштита од крађе нуклеарног материјала при свим поступцима у вези са нуклеарним активностима и радијационим делатностима и мере за откривање и лоцирање недостајућег или украденог нуклеарног материјала;</p>
	<p>2) заштита нуклеарног материјала и нуклеарног објеката од саботаже и мере за олакшавање и умањивање евентуалних радиолошких последица саботаже;</p>
	<p>3) успостављање, примена, потврђивање и одржавање одговарајућег режима физичке заштите нуклеарних објеката и нуклеарних материјала при свим поступцима у вези са нуклеарним активностима;</p>
	<p>4) употреба методологије анализе и управљања ризицима ради смањења претњи и унапређења ефективности и ефикасности система физичке заштите и ради смањивања потенцијалних штетних последица у вези са нуклеарним активностима;</p>
	<p>5) успостављање и примена система контроле квалитета ради испуњености специфичних услова и захтева при обављању активности у вези са физичком заштитом нуклеарних материјала и нуклеарних објеката.</p>

