


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 33. став 1. Закона о приватном обезбеђењу („Службени гласник РС”, бр. 104/13 и 42/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14)</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">o минимaлним техничким условима код обавезне уградње система техничке заштите у банкама и другим финансијским организацијама</p>
				<p class="centar">"Службени гласник РС", број 98 од 8. децембра 
				2016.</p>
				<p class="centar">&nbsp; &nbsp;</p>
				<p class="clan">Члан 1.</p>
				<p>Овом уредбом прописују се минимални технички услови код обавезне уградње система техничке заштите у банкама и другим финансијским организацијама.</p>
				<p>Oдрeдбe oвe урeдбe не примењују се на пословнице финaнсиjских oрганизација које се налазе у објектима које обезбеђују организационе јединице војске, полиције или правосудне страже или код којих је начин техничке заштите уређен посебним законом или прописом донетим на основу посебног закона.</p>
				<p class="clan">Члан 2.</p>
				<p>Техничка заштита, у смислу ове уредбе, спроводи се у складу са законом на основу акта о процени ризика у заштити лица, имовине и пословања, који се ажурира периодично у складу са променом унутрашњих и спољних услова којима се мења ниво ризика, најмање једном у три године.</p>
				<p class="clan">Члан 3.</p>
				<p>Банке, укључујући и Народну банку Србије, као и друге финансијске организације, које су на основу акта о процени ризика у заштити лица, имовине и пословања, категоризоване у прву категорију штићених објеката са највишим степеном заштите, дужни су да користе уређаје, опрему и системе техничке заштите, који минимално омогућавају:</p>
				<p>1) сигнализацију неовлашћеног уласка у штићени простор и дојаву контролном центру;</p>
				<p>2) праћење кретања у штићеном простору и појединачно штићеним просторијама (контрола приступа и видео обезбеђење) уз видео запис, који се чува најмање 30 дана;</p>
				<p>3) заштиту појединачних вредности помоћу система електрохемијске заштите (кофери, контејнери, касе, трезори и др.);</p>
				<p>4) интегрисану заштиту с најмање једним локалним надзорним местом (контролна соба) и системом везе са службеницима обезбеђења на штићеном објекту;</p>
				<p>5) писане процедуре за случајеве наступања ризика.</p>
				<p class="clan">Члан 4.</p>
				<p>Пословнице банака, платне институције, институције електронског новца, велике пословнице јавног поштанског оператора са преко 10 уплатно-исплатних места, као и друге финансијске организације које су на основу акта о процени ризика у заштити лица, имовине и пословања, категоризоване у другу категорију штићених објеката са високим степеном заштите, дужни су да користе уређаје, опрему и системе техничке заштите, који минимално омогућавају:</p>
				<p>1) сигнализацију неовлашћеног уласка у штићени простор и дојаву контролном центру;</p>
				<p>2) праћење кретања у штићеном простору (контрола пролаза и видео обезбеђење) уз видео запис, који се чува најмање 30 дана;</p>
				<p>3) интегралну заштиту с најмање једним локалним надзорним местом (контролна соба) и системом везе са контролним центром.</p>
				<p class="clan">Члан 5.</p>
				<p>Платне институције, институције електронског новца, средње пословнице јавног поштанског оператора од пет до десет уплатно-исплатних места, као и друге финансијске организације које су на основу акта о процени ризика у заштити лица, имовине и пословања, категоризоване у трећу категорију штићених објеката са вишим степеном заштите, дужне су да користе уређаје, опрему и системе техничке заштите, који минимално омогућавају:</p>
				<p>1) праћење кретања око штићеног простора (видео обезбеђење) уз видео запис, који се чува најмање 30 дана;</p>
				<p>2) сигнализирање неовлашћеног приступа у штићени простор и дојаву контролном центру.</p>
				<p class="clan">Члан 6.</p>
				<p>Платне институције, мале пословнице јавног поштанског оператора са мање од пет уплатно-исплатних места, као и друге финансијске организације које на основу акта о процени ризика у заштити лица, имовине и пословања нису категоризоване у категорије штићених објеката из чл. 4–6. ове уредбе, дужне су да користе системе техничке заштите, који минимално омогућавају:</p>
				<p>1) физичко спречавање недозвољеног уласка лица у штићени објекат и простор који му припада;</p>
				<p>2) сигнализирање неовлашћеног приступа у штићени простор и дојаву контролном центру.</p>
				<p class="clan">Члан 7.</p>
				<p>Новчаном казном у износу од 100.000,00 динара до 1.000.000,00 динара казниће се за прекршај финансијска oрганизација, која:&nbsp;</p>
				<p>1) не донесе акт о процени ризика или не ажурира не изврши периодично ажурирање акта о процени ризика из члана 2. ове уредбе;</p>
				<p>2) не користи уређаје, опрему и системе техничке заштите из чл. 3, 4, 5. и 6. ове уредбе.</p>
				<p>За прекршај из става 1. овог члана, новчаном казном у износу од 25.000,00 динара до 80.000,00 динара казниће се и одговорно лице у финансијској организацији.</p>
				<p class="clan">Члан 8.</p>
				<p>Банке и финансијске организације које делатност обављају на дан ступања на снагу ове уредбе, дужне су да ускладе своје пословање са одредбама ове уредбе у року од две године од дана ступања ове уредбе на снагу.</p>
				<p class="clan">Члан 9.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије.”</p>
				<p class="potpis">05 број 110-11540/2016</p>
				<p class="potpis">У Београду, 7. децембра 2016. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић, </span>с.р.</p>
	</div>

