


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="redakcijskipreciscentekst">Редакцијски пречишћен текст</p>
				<p>&nbsp;</p>
				<p>&nbsp;</p>
				<p>На основу члана 36. став 3. Закона о употреби Војске Србије и других снага одбране у мултинационалним операцијама ван граница Републике Србије („Службени гласник РС”, број 88/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="naslov">о начину остваривања права на осигурање припадника Војске Србије и других снага одбране који се упућују у мултинационалне операције</p>
				<p class="naslov"><span style="font-weight: 400">"Службени 
				гласник РС", бр. 121 од 5. новембра 2014, 48 од 22. јуна 
				2018.</span></p>
				<p class="clan">Члан 1.</p>
				<p>Овом уредбом прописује се начин остваривања права на осигурање припадника Војске Србије и других снага одбране (у даљем тексту: осигураника) који се упућују у мултинационалне операције ван граница Републике Србије (у даљем тексту: мултинационалне операције) за случај болести, повреде, рањавања, инвалидности или смрти насталих као последица ангажовања или у вези са ангажовањем у мултинационалној операцији.</p>
				<p class="clan">Члан 2.</p>
				<p>Уговор о осигурању за случајеве из члана 1. ове уредбе закључује министарство из чијег састава се осигураник упућује у мултинационалну операцију за време за које се осигураник упућује у мултинационалну операцију, а најдуже за период од годину дана.</p>
				<p>Време из става 1. овог члана обухвата и време продужавања ангажовања због здравствене спречености за повратак у земљу, техничких разлога због којих осигураник мора да остане дуже од уговореног времена, односно до завршетка започетих активности под условима прописаним законом.</p>
				<p>Уговор о осигурању из става 1. овог члана не закључује се са лицима која се упућују у мултинационалну операцију, ако су осигурана од стране међународне организације у чијем саставу се реализује мултинационална операција.</p>
				<p class="clan">Члан 3.</p>
				<p>Уговор о осигурању закључује се са друштвом за осигурање које, сагласно закону којим се уређује делатност осигурања, може обављати послове осигурања и које у поступку јавне набавке, под условима прописаним законом којим се уређују јавне набавке, достави најповољнију понуду премије осигурања за одређену осигурану суму.</p>
				<p class="clan">Члан 4.</p>
				<p>У случају смрти за време учешћа у мултинационалним операцијама, осигурана сума на коју се осигуравају осигураници из члана 1. ове уредбе износи 
				<span class="v2-clan-left-1">57.000</span> евра у динарској противвредности обрачунатој по званичном средњем курсу динара према евру на дан исплате.</p>
				<p>У случају болести, повреде, рањавања или инвалидности са последицом трајне инвалидности 100%, осигурана сума на коју се осигуравају осигураници једнака је осигураној суми у случају смрти, а у случају болести, повреде, рањавања или инвалидности са последицом трајне инвалидности мање од 100%, осигурана сума сразмерно је мања од осигуране суме у случају смрти.</p>
				<p>Проценти трајне инвалидности из става 2. овог члана утврђују се према прописаним стандардима Уједињених нација.</p>
				<p class="hide-change">*Службени гласник РС, број 48/2018</p>
				<p class="clan">Члан 5.</p>
				<p>Време трајања осигурања осигураника за случај болести, повреде, рањавања, инвалидности или смрти одређује се од момента упућивања осигураника у мултинационалну операцију (дан одласка) до момента повратка осигураника из мултинационалне операције (дан повратка).</p>
				<p>За дан одласка сматра се дан поласка превозног средства из места у земљи из којег се осигураник упућује у мултинационалну операцију, а за дан повратка сматра се дан када је превозно средство којим се осигураник враћа из мултинационалне операције стигло у место у које се осигураник враћа из мултинационалне операције.</p>
				<p>Осигурање не обухвата време које осигураник проведе на одсуству у земљи по одобрењу надлежног старешине у мултинационалној операцији.</p>
				<p class="clan">Члан 6.</p>
				<p>Даном ступања на снагу ове уредбе престаје да важи Уредба о остваривању права на осигурање професионалних припадника Војске Србије и Црне Горе, особља цивилне заштите и запослених у органима управе Савета министара за време учешћа у мировним операцијама и другим активностима у иностранству („Службени лист СЦГ”, број 32/05).</p>
				<p class="clan">Члан 7.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-13377/2014</p>
				<p class="potpis">У Београду, 30. октобра 2014. године </p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Александар Вучић,</span> с.р.</p>
	</div>

