


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p>&nbsp;</p>
				<p class="odluka-zakon">УРЕДБУ</p>
				<p class="odluka-zakon">о утврђивању Државног програма хитних санационих радова за заштиту насеља и индустријске зоне у насељу Драганићи, општина Рашка, од великих вода реке Рашке</p>
				<p class="centar">"Службени гласник РС", број 88 од 28. октобра 
				2016.</p>
				<p class="p">&nbsp;</p>
				<p class="clan">Члан 1.</p>
				<p>Овом уредбом утврђује се Државни програм хитних санационих радова за заштиту насеља и индустријске зоне у насељу Драганићи, општина Рашка, од великих вода реке Рашке.</p>
				<p class="clan">Члан 2.</p>
				<p>Државни програм хитних санационих радова за заштиту насеља и индустријске зоне у насељу Драганићи, општина Рашка, од великих вода реке Рашке, одштампан је уз ову уредбу и чини њен саставни део.</p>
				<p class="clan">Члан 3.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">05 број 110-10323/2016</p>
				<p class="potpis">У Београду, 27. октобра 2016. године</p>
				<p class="potpis"><span class="bold">Влада</span></p>
				<p class="potpis">Председник, </p>
				<p class="potpis"><span class="bold">Александар Вучић, </span>с.р.</p>
				<p class="clan">ДРЖАВНИ ПРОГРАМ ХИТНИХ САНАЦИОНИХ РАДОВА ЗА ЗАШТИТУ НАСЕЉА И ИНДУСТРИЈСКЕ ЗОНЕ У НАСЕЉУ ДРАГАНИЋИ, ОПШТИНА РАШКА, ОД ВЕЛИКИХ ВОДА РЕКЕ РАШКЕ</p>
				<p class="bold">1. Област у којој се спроводе мере и територија на којој се спроводе мере</p>
				<p>Државни програм хитних санационих радова за заштиту насеља и индустријске зоне у насељу Драганићи, општина Рашка, од великих вода реке Рашке обухвата радове које треба хитно предузети у циљу постизања потребног степена заштите од поплава, органе државне управе надлежне за координацију, као и изворе финансирања.</p>
				<p>Мере утврђене овим програмом спроводе се на територији насеља и индустријске зоне у насељу Драганићи, општина Рашка.</p>
				<p class="bold">2. Анализа затеченог стања и настале штете и сагледавање даљих поплавних последица</p>
				<p>Приобаље реке Рашке, на сектору од Рашке до Новог Пазара, у дужини од око 20 km, нема потребан степен заштите од поплава. Честим поплавама угрожене су пољопривредне површине, делови насеља, привредни и инфраструктурни објекти. </p>
				<p>Последње поплаве, у марту 2016. године, изазвале су велике штете на овом подручју тако да је за нормалан живот и развој насеља у приобаљу неопходно извршити регулацију реке Рашке и заштитити приобаље од поплава у складу са важећим критеријумима и стандардима. </p>
				<p>Пројектни услови и основни технички елементи заштите су дефинисани у Генералном пројекту регулације реке Рашке и заштите од поплава у сливу Рашке, који је урадио Институт за водопривреду „Јарослав Черни” из Београда у марту 2009. године. У 2017. години се планира даља разрада пројектне документације и након тога фазно уређење речног тока реке Рашке, а у међувремену је потребно заштитити од поплава најугроженије локације, као што је насеље Драганићи. </p>
				<p>Приоритет уређења овог дела приобаља је и стварање могућности за изградњу фабрике текстила, која је од посебног значаја за развој овог подручја.</p>
				<p class="bold">3. Мере које треба предузети </p>
				<p>Пројектом хитних санационих радова предвиђено је да се на десној обали реке Рашке, на делу тока од km 4+080 km 4+280, изврши локално насипање терена и формира обалоутврда за заштиту насутог терена и обале од ерозионог дејства воде.</p>
				<p>Овим радовима се постиже заштита од стогодишњих великих вода реке Рашке, са одговарајућим резервним надвишењем од 0,50 до 1,00 m, које омогућава допунску заштиту и за случај да се јаве поплавни таласи већег повратног периода.</p>
				<p>Предметни хитни санациони радови су концепцијски и по техничким решењима усаглашени са Генералним пројектом регулације реке Рашке и заштите од поплава из 2009. године, и биће део саставни део будућег уређења и заштите ширег подручја приобаља реке Рашке. </p>
				<p>Општина Рашка је на предлог Општинског Штаба за ванредне ситуације донела Одлуку о извршењу хитних санационих радова за заштиту насеља и индустријске зоне у насељу Драганићи.</p>
				<p class="bold">4. Хитни санациони радови и рокови за спровођење мера</p>
				<p>Према усвојеној концепцији и техничким решењима из Пројекта хитних санационих радова, сагласно критеријумима и концепцији планиране регулације реке Рашке и заштите приобаља од поплава, потребно је извести следеће радове, у целини, уз неопходне активности инвеститорског управљања:</p>
				<p>– насипање приобалног појаса површине 30.000 m² до коте 413,50 м.н.м, </p>
				<p>– заштита од ерозионог дејства реке Рашке и осигурање обале насутог платоа, обалоутврдом од ломљеног камена у укупној дужини од 450 m,</p>
				<p>– инвеститорско управљање хитним санационим радовима (припрема и спровођење процедуре јавних набавки, уговарање, увођења извођача у посао, управљање хитним санационим радовима и вршење стручног надзора).</p>
				<p>Рок за завршетак хитних радова за заштиту насеља и индустријске зоне у насељу Драганићи од вода реке Рашке је 45 дана од закључења уговора, односно увођења извођача у посао. </p>
				<p class="bold">5. Органи државне управе надлежни за координацију, односно носиоци спровођења појединих мера и активности</p>
				<p>Канцеларија за управљање јавним улагањима и министарство надлежно за послове водопривреде координираће спровођење мера из одељака 3. и 4. овог програма, а Јавно водопривредно предузеће „Србијаводе” је носилац спровођења тих мера.</p>
				<p>Јавно водопривредно предузеће „Србијаводе”, у име и за рачун Републике Србије, вршиће инвеститорска права над извођењем хитних санационих радова за заштиту насеља и индустријске зоне у насељу Драганићи, од великих вода реке Рашке.</p>
				<p>Општина Рашка ће донети одлуке о мерама хитности и обезбедити решавање имовинско правних питања у складу са својим надлежностима.</p>
				<p class="bold">6. Процена потребних финансијских средстава и извори финансирања</p>
				<p>Средства за спровођење ове уредбе у износу од 72.080.000 динара, обезбедиће се из текуће буџетске резерве за 2016. годину у оквиру Раздела 3 – Влада, Глава 3.23 – Канцеларија за управљање јавним улагањима, Програм 1511 – Обнова и изградња објеката јавне намене и санирање последица елементарне непогоде, Функција 110 – Извршни и законодавни органи, финансијски и фискални послови и спољни послови, Програмска активност 0001 – Координација послова обнове и изградње објеката јавне намене.</p>
	</div>

