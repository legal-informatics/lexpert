


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 8. Законa о буџету Републике Србије за 2016. годину („Службени гласник РС”, број 103/15), члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и Споразума о успостављању специјалних паралелних односа између Републике Србије и Републике Српске („Службени гласник РС”, број 70/07), </p>
				<p>Влада доноси</p>
				<p>&nbsp;</p>
				<p class="odluka-zakon">УРЕДБУ</p>
				<p class="naslov">о утврђивању Програма подстицања привредног развоја Подриња у 2016. години</p>
				<p class="auto-style1">"Службени гласник РС", број 45 од 6. маја 
				2016.</p>
				<p class="naslov">&nbsp;</p>
				<p class="clan">Члан 1.</p>
				<p>Овом уредбом утврђује се Програм подстицања привредног развоја Подриња у 2016. години, који је одштампан уз ову уредбу и чини њен саставни део.</p>
				<p class="clan">Члан 2.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="auto-style2">05 број 110-4149/2016 </p>
				<p class="auto-style2">У Београду, 27. априла 2016. године </p>
				<p class="auto-style2"><span class="bold">Влада</span></p>
				<p class="auto-style2">Председник,</p>
				<p class="auto-style2"><span class="bold">Александар Вучић, </span>с.р.</p>
				<p class="bold">&nbsp;</p>
				<p class="bold">ПРОГРАМ<br>ПОДСТИЦАЊА ПРИВРЕДНОГ РАЗВОЈА ПОДРИЊА У 2016. ГОДИНИ </p>
				<p class="bold">I. Уводни део</p>
				<p>Законом о буџету Републике Србије за 2016. годину („Службени гласник РС”, број 103/15), на Разделу 20 – Министарство привреде, Програм 1505 – Регионални развој, Функција 474 – Вишенаменски развојни пројекти, Програмска активност/Пројекат 4005 – Програм развоја Подриња, Економска класификација 463 – Трансфери осталим нивоима власти, опредељен је износ од 30.000.000,00 динара за реализацију Програма подстицања привредног развоја Подриња у 2016. години.</p>
				<p>Програмом подстицања привредног развоја Подриња у 2016. години (у даљем тексту: Програм) утврђују се циљеви, мере, начин реализације и праћење реализације Програма. </p>
				<p>Програм представља део активности Владе Републике Србије и Владе Републике Српске у циљу реализације Споразума о успостављању специјалних паралелних односа (потписан 26. септембра 2006. године). Подриње обухвата 31 јединицу локалне самоуправе са обе стране реке Дрине – у Републици Србији: Шид, Сремска Митровица, Богатић, Шабац, Лозница, Мали Зворник, Крупањ, Ваљево, Осечина, Љубовија, Косјерић, Бајина Башта, Ужице, Чајетина, Прибој и Коцељева, а у Републици Српској: Бијељина, Лопаре, Угљевик, Зворник, Братунац, Власеница, Хан Пијесак, Милићи, Сребреница, Вишеград, Рогатица, Рудо, Фоча, Ново Горажде и Шековићи.</p>
				<p>Програм спроводи Министарство привреде (у даљем тексту: Министарство). </p>
				<p class="bold">II. Циљ Програма</p>
				<p>Циљ Програма је интегрисани привредни развој јединица локалне самоуправе Подриња на територији Републике Србије кроз заједничке иницијативе на међувладином, регионалном и локалном нивоу. </p>
				<p class="bold">III. Начин реализације</p>
				<p>Програм ће се реализовати кроз подршку јединицама локалне самоуправе за суфинансирање учешћа у пројектима од значаја за привредни развој јединица локалне самоуправе и за унапређење међуопштинске, међурегионалне и прекограничне сарадње. </p>
				<p class="bold">IV. Корисници</p>
				<p>Право на коришћење бесповратних средстава имају Програмом обухваћене јединице локалне самоуправе Републике Србије за реализацију заједничких програма и пројеката из области привредног развоја са јединицама локалне самоуправе Подриња Републике Српске.</p>
				<p class="bold">V. Намена бесповратних средстава</p>
				<p>Бесповратна средства су намењена за суфинансирање учешћа јединица локалне самоуправе у реализацији пројеката од значаја за привредни развој.</p>
				<p>Пројекти који су предмет суфинансирања од стране Министарства су: </p>
				<p>1) пројекти који доприносе стварању повољних услова за повезивање малих и средњих предузећа, повећање запослености, иновативности и конкурентности, побољшање пословне и инвестиционе климе; </p>
				<p>2) пројекти пословне инфраструктуре, укључујући и основну инфраструктуру која доприноси развоју пословне инфраструктуре (прилазни пут, комунална инфраструктура и сл.). Под пословном инфраструктуром подразумевају се: индустријске зоне, индустријско-технолошки паркови, пословни инкубатори, кластери и ревитализација браунфилд локација; </p>
				<p>3) пројекти унапређења међуопштинске сарадње у области привредног развоја;</p>
				<p>4) пројекти јавно-приватног партнерства.</p>
				<p class="bold">VI. Услови за доделу бесповратних средстава јединицама <br>локалне самоуправе</p>
				<p>Услови под којима се јединицама локалне самоуправе додељују бесповратна средства су: </p>
				<p>1) попуњен пријавни формулар;</p>
				<p>2) споразум о сарадњи (споразум, меморандум, partnership agreement и сл.) са јединицама локалне самоуправе Подриња Републике Српске;</p>
				<p>3) да су обезбедиле средства за суфинансирање пројекта; </p>
				<p>4) да рачун подносиоца захтева није у блокади; </p>
				<p>5) да су потписале уговор са представницима домаћег или међународног донатора у случају суфинансирања реализације пројеката од значаја за развој Подриња. </p>
				<p class="bold">VII. Финансијски оквир </p>
				<p>Министарство ће суфинансирати до 70% финансијског учешћа које су обезбедиле јединице локалне самоуправе, и то само за оправдане трошкове, без пореза на додату вредност. Максимални износ одобрене бесповратне помоћи по пројекту не може прећи износ од 5.000.000,00 динара. </p>
				<p>Код пројеката са учешћем више партнера који заједнички учествују у кофинансирању пројекта, право на суфинансирање остварују сви партнери сразмерно учешћу, а средства добија носилац пројекта који је одговоран за расподелу средстава. </p>
				<p class="bold">VIII. Оправдани трошкови који су предмет суфинансирања </p>
				<p>Суфинансираће се следећи оправдани трошкови: трошкови људских ресурса, радови, трошкови пројекта: трошкови израде студија, истраживања, трошкови израде пројектно-техничке документације, трошкови израде публикација, трошкови за повећање видљивости пројекта и трошкови евалуација. </p>
				<p>Трошкови људских ресурса не могу да буду виши од 20% укупног износа средстава. </p>
				<p>Средства за реализацију мере не могу се користити за: заостале обавезе по основу такси и пореза, зајмове и рате за отплату кредита, трошкове гаранција, полисе осигурања, камате, трошкове банкарског пословања, курсне разлике, царинске и административне трошкове, кредитирање трећих лица и куповину опреме. </p>
				<p class="bold">IX. Динамика преноса средстава</p>
				<p>Средства одобрене бесповратне помоћи исплатиће се према следећој динамици: </p>
				<p>– 50% одобреног износа биће исплаћено након потписивања уговора између Министарства и корисника средстава, и то у року од 30 дана од дана потписивања; </p>
				<p>– 50% одобреног износа биће исплаћено након реализације активности, односно након подношења извештаја о реализацији активности и остале неопходне документације чији ће садржај бити дефинисан уговором. </p>
				<p class="bold">X. Јавни позив </p>
				<p>Министарство ће по доношењу Програма од стране Владе расписати јавни позив за учешће у Програму. </p>
				<p>Пријаве ће се примати најкасније до 1. октобра 2016. године, односно док се не утроше расположива средства. </p>
				<p>Уколико се расположива средства утроше пре истека крајњег рока за подношење пријава, обавештење о тој чињеници ће бити доступно на интернет страници Министарства: www.privreda.gov.rs. </p>
				<p>Министарство ће објавити јавни позив у „Службеном гласнику Републике Србије”.</p>
				<p>Министарство ће јавни позив, конкурсну документацију и обрасце објавити на интернет страници Министарства: www.privreda.gov.rs. </p>
				<p class="bold">XI. Неопходна документација</p>
				<p>Неопходна документација која се обавезно подноси приликом пријављивања: </p>
				<p>1) правилно попуњен пријавни формулар – Образац број 1; </p>
				<p>2) оснивачки акт подносиоца захтева (потписан и оверен); </p>
				<p>3) извештај Народне банке Србије да рачун подносиоца није у блокади; </p>
				<p>4) оверена копија финансијских извештаја подносиоца за претходну финансијску годину (биланс стања и биланс успеха) за коју су рачуни затворени и завршни рачун; </p>
				<p>5) потврду надлежне филијале Пореске управе о измиреним обавезама по основу пореза и доприноса закључно са датумом објављивања јавног позива; </p>
				<p>6) потписана писмена изјава о сарадњи јединица локалне самоуправе или других партнера – Образац број 2 и фотокопија акта о сарадњи; </p>
				<p>7) потписана писмена изјава о сагласности са условима из јавног позива и сагласност подносиоца захтева да има обезбеђена средства за суфинансирање пројекта – Образац број 3; </p>
				<p>8) потписан и оверен образац трошкова пројекта са структуром суфинансирања подносиоца захтева, са приказом обезбеђених извора средства за суфинансирање пројекта – Образац број 4; </p>
				<p>9) оверена копија уговора којим је одобрен пројекат (пројекат одобрен најраније од 1. јануара 2015. године, а уговор потписан најраније 1. јануара 2015. године, а најкасније на дан подношења пријаве Министарству) од стране овлашћених институција које спроводе домаће и међународне конкурсе, са оригиналном конкурсном документацијом за коју се тражи суфинансирање на CD-у; </p>
				<p>10) биографија координатора и пројектног тима који су ангажовани на пројекту. </p>
				<p>Документација се доставља у складу са јавним позивом и мора бити у оригиналу или овереним фотокопијама оригинала. </p>
				<p>Тачно попуњен пријавни формулар и документација која се доставља у складу са јавним позивом за подносиоце захтева предаје се у два примерка на писарници Министарства или доставља препорученом поштом, на адресу: Министарство привреде, Кнеза Милоша 20, 11000 Београд. Један примерак документације мора бити оригинал или копиран и оверен од стране надлежног државног органа, док други примерак може бити само копиран. </p>
				<p>Пријаве се предају у затвореној коверти са назнаком „Пријава за Јавни позив – мера суфинансирања учешћа јединица локалне самоуправе у реализацији Програма развоја Подриња са назнаком – НЕ ОТВАРАТИ”, са пуном адресом пошиљаоца на полеђини коверте. Непотпуне пријаве неће се разматрати. </p>
				<p class="bold">XII. Критеријуми и поступак одабира пријава</p>
				<p>Контролу формалне исправности, прегледање и оцењивање пријава обавља Комисија за оцењивање и селекцију пријава (у даљем тексту: Комисија) коју решењем образује министар надлежан за послове регионалног развоја. </p>
				<p>Комисија поступак одабира пријава спроводи по следећим критеријумима: усклађеност са Акционим планом за реализацију Програма развоја Подриња, финансијски и оперативни капацитет и одрживост. </p>
				<p>Пријава мора да буде оцењена са најмање 55 бодова да не би била одбијена. </p>
				<p class="bold">XIII. Закључивање уговора</p>
				<p>Након доношења одлука Комисије Министарство ће писмено, у року од осам дана од дана пријема одлука Комисије, препорученом поштом, обавестити учеснике о резултатима јавног позива. Изабране подносиоце пријава Министарство ће позвати да приступе потписивању уговора са Министарством о коришћењу бесповратних средстава који мора да садржи обавезу корисника да уколико средства буџета не искористи наменски, мора иста да врати у складу са уговором, као и обавезу корисника да све активности реализује до 30. јуна 2017. године. </p>
				<p class="bold">XIV. Начин реализације Програма </p>
				<p>По доношењу Програма, јавни позив за подношење захтева и сва неопходна документација из главе XI. Програма биће објављени на сајту Министарства. </p>
				<p>Министарство ће по закључењу уговора са корисницима средстава пренети средства корисницима према Програмoм утврђеној динамици. </p>
				<p>За реализацију Програма Министарство ће пружати помоћ у припреми захтева и потребне документације подносиоцима захтева (јединице локалне самоуправе). </p>
				<p class="bold">XV. Праћење реализације Програма</p>
				<p>Извештаје о реализацији Програма Министарство ће, ради информисања, доставити Влади.</p>
	</div>

