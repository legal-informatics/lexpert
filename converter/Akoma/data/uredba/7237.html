

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 44. став 2. Закона о државним службеницима („Службени гласник РСˮ, бр. 79/05, 81/05 – исправка, 83/05 – исправка, 64/07, 67/07 – исправка, 116/08, 104/09, 99/14, 94/17 и 95/18) и члана 42. став 1. Закона о Влади („Службени гласник РСˮ, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о разврставању радних места и мерилима за опис посла радних места царинских службеника</p>
			<p class="centar">"Службени гласник РС", број 26 од 5. априла 2019.</p>
			<p class="clan">I.  УВОДНА ОДРЕДБА</p>
			<p class="clan">Члан 1.</p>
			<p class="Basic-Paragraph">Овом уредбом врши се разврставање извршилачких радних места царинских службеника укључујући и радна места руководилаца унутрашњих и подручних организационих јединица,  одређују се послови који се раде у сваком од звања и прописују мерила за опис послова радних места у Правилнику о унутрашњем уређењу и систематизацији радних места у Министарству финансија у делу који се односи на Управу царина.</p>
			<p class="clan">II.  РАЗВРСТАВАЊЕ</p>
			<p class="bold">1. Разврставање у царинска звања. Царинска звања</p>
			<p class="clan">Члан 2.</p>
			<p class="Basic-Paragraph">Извршилачка радна места царинских службеника (у даљем тексту: радна места) разврставају се тако што се на опис свих послова радног места примене мерила за процену радног места и потом одреди царинско звање које најбоље одговара радном месту.</p>
			<p class="Basic-Paragraph">Царинска звања у која се разврставају радна места одређена су Законом о царинској служби, и то су:  виши царински саветник, виши царински инспектор, самостални царински саветник, самостални царински инспектор, царински саветник, царински инспектор, млађи царински саветник, млађи царински инспектор, царински сарадник, царински прегледач, млађи царински сарадник, млађи царински прегледач, царински референт, царински надзорник, млађи царински референт и млађи царински надзорник.</p>
			<p class="clan">Члан 3.</p>
			<p class="Basic-Paragraph">На разврставање радних места државних службеника на положајима у Управи царина примењују се прописи којима се регулише положај државних службеника.</p>
			<p class="italik">Мерила за процену радног места</p>
			<p class="clan">Члан 4.</p>
			<p class="Basic-Paragraph">Мерила за процену радног места (у даљем тексту: мерила) јесу: сложеност послова, самосталност у раду, одговорност, пословна комуникација и квалификације.</p>
			<p class="italik">Објашњење мерила</p>
			<p class="clan">Члан 5.</p>
			<p class="Basic-Paragraph">Сложеност послова је мерило којим се изражава ниво општости правила (технике, логике, права и слично) на којима су утемељени послови, слобода стваралаштва и коришћење нових метода у раду.</p>
			<p class="Basic-Paragraph">Самосталност у раду је мерило којим се изражава у којој мери се посао врши по општим или појединачним усмерењима и упутствима руководиоца и у којој мери се врши под његовим надзором.</p>
			<p class="Basic-Paragraph">Одговорност је мерило којим се изражава колико послови утичу на остваривање циљева рада органа, што, најпре, подразумева одговорност за сопствене послове и одлучивање, али може да укључи и одговорност за одређивање и распоређивање радних задатака и надзор над њиховим извршавањем (у даљем тексту: одговорност за руковођење).</p>
			<p class="Basic-Paragraph">Пословна комуникација је мерило којим се изражава врста контаката у раду и њихов значај за остваривање циљева рада органа.</p>
			<p class="Basic-Paragraph">Потребне квалификације су мерило којим  се изражавају знања и радно искуство које је потребно за делотворан рад на радном месту.</p>
			<p class="italik">Послови у звању вишег царинског саветника и вишег царинског инспектора</p>
			<p class="clan">Члан 6.</p>
			<p class="Basic-Paragraph">Да би радно место било разврстано у звање вишег царинског саветника и вишег царинског инспектора, по правилу треба на следећи начин да испуњава мерила: </p>
			<p class="Basic-Paragraph">– веома висока сложеност послова – најсложенији послови царинске службе и са њима повезани послови у којима се стваралачки и применом нових метода у раду знатно утиче на одређивање политике и постизање резултата у некој области из делокруга Управе царина;</p>
			<p class="Basic-Paragraph">– веома висок ниво самосталности у раду – самосталност у раду и у одлучивању о најсложенијим стручним питањима ограничена је једино општим усмерењима руководиоца која се тичу политике органа, стваралачка способност, искуство и предузимљивост;</p>
			<p class="Basic-Paragraph">– веома висок ниво одговорности – одговорност за послове и одлуке којима се знатно утиче на одређивање или спровођење политике, што може да укључи одговорност за руковођење; </p>
			<p class="Basic-Paragraph">– стална пословна комуникација на веома високом нивоу – контакти унутар и изван органа, у којима се делотворно преносе информације које служе остваривању циљева рада органа;</p>
			<p class="Basic-Paragraph">– квалификације – стечено високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и најмање седам година радног искуства у струци.</p>
			<p class="italik">Послови у звању самосталног царинског саветника и самосталног царинског инспектора</p>
			<p class="clan">Члан 7.</p>
			<p class="Basic-Paragraph">Да би радно место било разврстано у звање самосталног царинског саветника и самосталног царинског инспектора, по правилу, треба на следећи начин да испуњава мерила:</p>
			<p class="Basic-Paragraph">– висок ниво сложености послова – сложени послови царинске службе и са њима повезани послови у којима се стваралачки или применом нових метода у раду битно утиче на остваривање циљева рада уже унутрашње организационе јединице;</p>
			<p class="Basic-Paragraph">– висок ниво самосталности у раду – самосталност у раду и доношењу одлука ограничена је једино општим усмерењима и општим упутствима претпостављеног;</p>
			<p class="Basic-Paragraph">– висок ниво одговорности – одговорност за послове и одлуке којима се битно утиче на остваривање циљева рада уже унутрашње организационе јединице, што може да укључи одговорност за руковођење, специјалистичко знање и искуство, аналитичка способност;</p>
			<p class="Basic-Paragraph">– редовна пословна комуникација на високом нивоу – контакти унутар и изван органа, у којима је понекад потребно да се делотворно пренесу информације које служе остваривању циљева рада уже унутрашње организационе јединице;</p>
			<p class="Basic-Paragraph">– квалификације – стечено високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и најмање пет година радног искуства у струци.</p>
			<p class="italik">Послови у звању  царинског саветника и царинског инспектора</p>
			<p class="clan">Члан 8.</p>
			<p class="Basic-Paragraph">Да би радно место било разврстано у звање царинског саветника и царинског инспектора, по правилу треба на следећи начин да испуњава мерила:</p>
			<p class="Basic-Paragraph">– умерено висок ниво сложености послова царинске службе и са њима повезани послови  – најчешће прецизно одређени који захтевају способност да се проблеми решавају без појединачних упутстава, углавном су прецизно одређени и подразумевају примену утврђених метода рада, поступака или стручних техника; </p>
			<p class="Basic-Paragraph">– умерено висок ниво самосталности у раду – самосталност у раду ограничена је повременим надзором претпостављеног и помоћи претпостављеног кад решавање сложених стручних проблема захтева додатно знање и искуство;</p>
			<p class="Basic-Paragraph">– умерено висок ниво одговорности – одговорност за правилну примену утврђених метода рада, поступака и стручних техника, што може да укључи одговорност за руковођење;</p>
			<p class="Basic-Paragraph">– умерено висок ниво учесталости пословне комуникације – контакти унутар и изван органа, чија је сврха пружање савета и прикупљање или размена битних информација;</p>
			<p class="Basic-Paragraph">– квалификације – стечено високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и најмање три године радног искуства у струци.</p>
			<p class="italik">Послови у звању млађег царинског саветника и млађег царинског инспектора</p>
			<p class="clan">Члан 9.</p>
			<p class="Basic-Paragraph">Да би радно место било разврстано у звање млађег царинског саветника и млађег царинског инспектора, по правилу треба на следећи начин да испуњава мерила:</p>
			<p class="Basic-Paragraph">– средњи ниво сложености послова – прецизно одређени, али сложени послови у којима се, применом утврђених метода рада, поступака или стручних техника, пружа стручна подршка царинским службеницима који раде послове у вишим звањима;</p>
			<p class="Basic-Paragraph">– средњи ниво самосталности у раду – самосталност у раду ограничена је редовним надзором претпостављеног и његовим општим и појединачним упутствима за доношење одлука на основу постојеће праксе и решавања сложенијих методолошких, процедуралних или техничких проблема;</p>
			<p class="Basic-Paragraph">– средњи ниво одговорности – одговорност за правилну примену утврђених метода рада, поступака и стручних техника, што не укључује одговорност за руковођење;</p>
			<p class="Basic-Paragraph">– средњи ниво повремене пословне комуникације – контакти унутар и изван органа, чија је сврха прикупљање или размена информација;</p>
			<p class="Basic-Paragraph">– квалификације – стечено високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и завршен приправнички стаж или најмање пет година радног стажа у државним органима.</p>
			<p class="italik">Послови у звању царинског сарадника и царинског прегледача</p>
			<p class="clan">Члан 10.</p>
			<p class="Basic-Paragraph">Да би радно место било разврстано у звање царинског сарадника и царинског прегледача, по правилу треба на следећи начин да испуњава мерила:</p>
			<p class="Basic-Paragraph">– средњи нижи ниво сложености послова – мање сложени послови царинске службе и са њима повезани послови који обухватају ограничен круг међусобно повезаних различитих задатака и захтевају способност самосталне примене утврђених метода рада, поступака или стручних техника унутар прецизно одређеног оквира деловања; </p>
			<p class="Basic-Paragraph">– средњи нижи ниво самосталности у раду – самосталност у раду ограничена је повременим надзором претпостављеног и његовим општим усмерењима и општим упутствима за решавање сложенијих методолошких, процедуралних или техничких проблема;</p>
			<p class="Basic-Paragraph">– средњи нижи ниво одговорности – одговорност за правилну примену утврђених метода рада, поступака и стручних техника, што може да укључи одговорност за руковођење;</p>
			<p class="Basic-Paragraph">– средњи нижи ниво пословне комуникације – контакти углавном унутар органа, а повремено и изван органа ако је потребно да се прикупе или размене информације;</p>
			<p class="Basic-Paragraph">– квалификације – стечено високо образовање на основним академским студијама у обиму од најмање 180 ЕСПБ бодова, основним струковним студијама, односно на студијама у трајању до три године и најмање три године радног искуства у струци.</p>
			<p class="italik">Послови у звању млађег царинског сарадника и млађег царинског прегледача</p>
			<p class="clan">Члан 11.</p>
			<p class="Basic-Paragraph">Да би радно место било разврстано у звање млађег царинског сарадника и млађег царинског прегледача, по правилу треба на следећи начин да испуњава мерила:</p>
			<p class="Basic-Paragraph">– умерено низак ниво сложености послова – мање сложени послови царинске службе и са њима повезани послови који су прецизно одређени и подразумевају примену утврђених метода рада, поступака или стручних техника;</p>
			<p class="Basic-Paragraph">– умерено низак ниво самосталности у раду – самосталност у раду ограничена је редовним надзором претпостављеног и његовим општим и појединачним упутствима за решавање сложенијих рутинских стручних проблема;</p>
			<p class="Basic-Paragraph">– умерено низак ниво одговорности – одговорност за правилну примену утврђених метода рада, поступака и стручних техника, што не укључује одговорност за руковођење;</p>
			<p class="Basic-Paragraph">– умерено низак ниво пословне комуникације – контакти углавном унутар уже унутрашње организационе јединице у којој је радно место, а повремено и изван органа, ако је потребно да се прикупе и размене информације;</p>
			<p class="Basic-Paragraph">– квалификације – стечено високо образовање на основним академским студијама у обиму од најмање 180 ЕСПБ бодова, основним струковним студијама, односно на студијама у трајању до три године и завршен приправнички стаж или најмање пет година радног стажа у државним органима.</p>
			<p class="italik">Послови у звању царинског референта и царинског надзорника</p>
			<p class="clan">Члан 12.</p>
			<p class="Basic-Paragraph">Да би радно место било разврстано у звање царинског референта и царинског надзорника, по правилу треба на следећи начин да испуњава мерила:</p>
			<p class="Basic-Paragraph">– низак ниво сложености послова – стручно–оперативни, административни и технички и други претежно рутински послови царинске службе и са њима повезани послови који обухватају широк круг задатака и захтевају познавање и примену једноставнијих и прецизно утврђених метода рада или поступака;</p>
			<p class="Basic-Paragraph">– низак ниво самосталности у раду – самосталност у раду ограничена је повременим надзором претпостављеног и његовим општим упутствима;</p>
			<p class="Basic-Paragraph">– низак ниво одговорности – одговорност за правилну примену утврђених метода рада и поступака, што може да укључи одговорност за руковођење;</p>
			<p class="Basic-Paragraph">– низак ниво пословне комуникације – контакти углавном унутар уже унутрашње организационе јединице у којој је радно место, а повремено и с другим ужим унутрашњим организационим јединицама у органу, ако је потребно да се прикупе или размене информације;</p>
			<p class="Basic-Paragraph">– квалификације – завршена средња школа и најмање две године радног искуства у струци.</p>
			<p class="italik">Послови у звању млађег царинског референта и млађег царинског надзорника</p>
			<p class="clan">Члан 13.</p>
			<p class="Basic-Paragraph">Да би радно место било разврстано у звање млађег царинског референта и млађег царинског надзорника, по правилу треба на следећи начин да испуњава мерила:</p>
			<p class="Basic-Paragraph">– веома низак ниво сложености послова – стручно–оперативни, административни и технички и други рутински послови царинске службе и са њима повезани послови са ограниченим кругом сличних задатака који захтевају познавање и примену једноставнијих метода рада или поступака;</p>
			<p class="Basic-Paragraph">– веома низак ниво самосталности у раду – самосталност у раду ограничена је повременим надзором претпостављеног;</p>
			<p class="Basic-Paragraph">– веома низак ниво одговорности – одговорност за правилну примену утврђених метода рада и поступака, што не укључује одговорност за руковођење;</p>
			<p class="Basic-Paragraph">– веома низак ниво пословне комуникације – контакти углавном унутар уже унутрашње организационе јединице у којој је радно место;</p>
			<p class="Basic-Paragraph">– квалификације – завршена средња школа и шест месеци радног искуства у струци, односно завршен приправнички стаж.</p>
			<p class="bold">2. Разврставање радних места руководилаца унутрашњих организационих јединица и руководилаца подручних организационих јединица</p>
			<p class="clan">Члан 14.</p>
			<p class="Basic-Paragraph">Радна места руководилаца ужих унутрашњих организационих јединица су: начелник одељења, начелник Царинске лабораторије, начелник Центра за стручно оспособљавање и усавршавање, шеф Бироа директора, шеф одсека и руководилац групе. </p>
			<p class="Basic-Paragraph">Радна места руководилаца подручних организационих јединица су: управник царинарнице, водитељ реферата, шеф царинске испоставе, водитељ царинског реферата и руководилац царинског пункта. </p>
			<p class="Basic-Paragraph">Радна места из ст. 1. и 2. овог члана могу да се разврстају у сва звања, изузев у звања млађег царинског саветника, млађег царинског инспектора, млађег царинског сарадника, млађег царинског прегледача, млађег царинског референта и млађег царинског надзорника.</p>
			<p class="Basic-Paragraph">Радно место руководиоца уже унутрашње организационе јединице и радно место руководиоца подручне организационе јединице не може бити разврстано у звање ниже од звања у која су разврстана остала радна места у њој.</p>
			<p class="bold">3. Опис радних места и поступак разврставања </p>
			<p class="clan">Члан 15.</p>
			<p class="Basic-Paragraph">Опис радног места саставља се током припреме новог или измене важећег правилника, када се уводи ново радно место, спајају радна места или мења звање које је одређено постојећем радном месту.</p>
			<p class="Basic-Paragraph">Предлог описа послова радног места и потребних компетенција за то радно место припрема руководилац организационе јединице у којој је радно место систематизовано, односно у којој ће бити систематизовано, ако се уводи ново радно место.</p>
			<p class="clan">Члан 16.</p>
			<p class="Basic-Paragraph">При припреми предлога описа послова радног места полази се од основних података о пословима који ће се обављати на радном месту, због чега је радно место потребно систематизовати, потребног броја царинских службеника за обављање послова радног места, потребне квалификације за његово обављање и звања у које би се радно место разврстало.</p>
			<p class="Basic-Paragraph">Уз припрему предлога описа послова радног места, руководилац организационе јединице у којој је радно место систематизовано, односно у којој ће бити систематизовано припрема и предлог потребних компетенција за обављање послова радног места.</p>
			<p class="Basic-Paragraph">Предлог потребних компетенција за обављање послова радног места уноси се у образац компетенција за то радно место прописан уредбом Владе којом се одређују компетенције за рад у државним органима.</p>
			<p class="Basic-Paragraph">Руководилац предлог описа послова радног места и образац потребних компетенција за то радно место доставља унутрашњој организационој јединици за људске ресурсе.</p>
			<p class="clan">Члан 17.</p>
			<p class="Basic-Paragraph">Аналитичар радних места у унутрашњој организационој јединици за људске ресурсе анализира предложени опис радног места и потребних компетенција за то радно место и испитује да ли су описи послова и компетенције усклађени.</p>
			<p class="Basic-Paragraph">Аналитичар радних места анализира опис сваког посла, сагледава описане послове са становишта унутрашњег уређења, делокруга и циљева, како организационе јединице у којој је радно место систематизовано, тако и Управе царина и утврђује да ли су описани послови битни и међусобно усклађени.</p>
			<p class="clan">Члан 18. </p>
			<p class="Basic-Paragraph">Аналитичар радних места узима у обзир и кадровски план Управе царина, сарађује са руководиоцем организационе јединице у којој се радно место налази, царинским службеницима у чијој надлежности је припрема и извршење буџета, у делу који се односи на Управу царина, и са Службом за управљање кадровима.</p>
			<p class="clan">Члан 19.</p>
			<p class="Basic-Paragraph">Уколико аналитичар радних места сматра да наведени описи нису од значаја за радно место, нису међусобно усклађени, да предложене посебне функционалне компетенције нису усклађене са описом посла за то радно место или да постоје други недостаци, вратиће их руководиоцу који је доставио предлог, указати на неусклађеност и предложити да се унесу измене у опис посла радног места односно у образац компетенција.</p>
			<p class="Basic-Paragraph">Уколико и након измене предложеног описа послова радног места и потребних посебних функционалних компетенција аналитичар радних места сматра да нису правилно састављени, о томе обавештава начелника Одељења за људске ресурсе и помоћника директора сектора у чијем делокругу су послови људских ресурса, који може издати налог како да се отклоне неусклађености у опису послова, односно потребним компетенцијама, или да се опис послова поново састави или да се почне са разврставањем описа посла радног места.  </p>
			<p class="Basic-Paragraph">Аналитичар радних места поступа по налогу руководиоца из претходног става овог члана.</p>
			<p class="clan">Члан 20. </p>
			<p class="Basic-Paragraph">Аналитичар радних места примењује сва мерила из ове уредбе на предложени опис посла радног места, тако што на њих примени мерила за процену радног места прописана за разврставање у свако царинско звање.</p>
			<p class="Basic-Paragraph">Радно место разврстава се у исто звање ако применом свих мерила више од 60% описаних послова радног места одговара опису послова за то звање.</p>
			<p class="Basic-Paragraph">Опис послова радног места сачињен у складу са одредбама чл. 15–20. ове уредбе сматра се коначним описом посла радног места.</p>
			<p class="bold">4. Ограничење броја највиших звања</p>
			<p class="clan">Члан 21.</p>
			<p class="Basic-Paragraph">Правилником не може бити одређено да на радним местима у звању виши царински инспектор и виши царински саветник ради више од 10%, а у звању самостални царински инспектор и самостални царински саветник ради више од 20% систематизованог броја царинских службеника.</p>
			<p class="Basic-Paragraph">Изузетно од става 1. овог члана, правилником о унутрашњем уређењу и систематизацији радних места може бити одређено да на радним местима у звању вишег царинског инспектора и вишег царинског саветника ради до 15% царинских службеника, а у звању самосталног царинског инспектора и самосталног царинског саветника до 30% – ако је потреба за повећањем броја царинских службеника у одређеном звању настала као последица измењеног делокруга Управе царина услед преузимања послова.</p>
			<p class="Basic-Paragraph">Одређивање броја царинских службеника применом одредбе става 2. овог члана врши се тако што се, пре доношење правилника, прибавља сагласност од министарства надлежног за послове државне управе о томе да су испуњени услови за разврставање радних места у звање вишег царинског инспектора и вишег царинског саветника и самосталног царинског инспектора и самосталног царинског саветника и о укупном броју царинских службеника у одређеном звању.</p>
			<p class="clan">Члан 22.</p>
			<p class="Basic-Paragraph">Ако Министарство финансија – Управа царина по основу примене прописа којима се одређује максималан број запослених у јавном сектору у правилнику смањује систематизовани број царинских службеника и уколико би, по том основу – применом одредбе члана 21. став 1. Уредбе о разврставању радних места и мерилима за опис радних места царинских службеника, било потребно да се смањи број царинских службеника који раде на радним местима у звању вишег царинског инспектора и вишег царинског саветника и у звању самосталног царинског инспектора и самосталног царинског саветника – може одредити да на тим радним местима ради исти број царинских службеника који је, радио на радним местима која су разврстана у та звања пре доношења одлуке којом се смањује максималан број запослених у Управи царина.</p>
			<p class="clan">III. ПРЕЛАЗНЕ И ЗАВРШНА ОДРЕДБА</p>
			<p class="clan">Члан 23.</p>
			<p class="Basic-Paragraph">Правилник о унутрашњем уређењу и систематизацији радних места у Управи царина усклађен са одредбама ове уредбе донеће се у року од  60 дана од дана ступања на снагу ове уредбе.</p>
			<p class="Basic-Paragraph">Царински службеници и намештеници биће распоређени на радна места утврђена правилником из става 1. овог члана за која испуњавају услове и компетенције утврђене за то радно место.</p>
			<p class="clan">Члан 24.</p>
			<p class="Basic-Paragraph">Ова уредба ступа на снагу наредног дана од дана објављивања у ,,Службеном гласнику Републике Србијеˮ.</p>
			<p class="potpis">05 број 110-3379/2019</p>
			<p class="potpis">У Београду, 4. априла 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

