


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p class="broj">&nbsp;</p>
				<p>На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p>&nbsp;</p>
				<p class="odluka-zakon">УРЕДБУ</p>
				<p class="naslov">о утврђивању Државног програма помоћи и обнове регистрованом пољопривредном газдинству за отклањање последица поплава на поплављеним подручјима </p>
				<p class="auto-style1">"Службени гласник РС", број 24 од 8. марта 
				2016.</p>
				<p class="naslov">&nbsp;</p>
				<p class="clan">Члан 1.</p>
				<p>Овом уредбом утврђује се Државни програм помоћи и обнове регистрованом пољопривредном газдинству за отклањање последица поплава на поплављеним подручјима.</p>
				<p class="clan">Члан 2.</p>
				<p>Државни програм помоћи и обнове регистрованом пољопривредном газдинству за отклањање последица поплава на поплављеним подручјима одштампан је уз ову уредбу и чини њен саставни део.</p>
				<p class="clan">Члан 3.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">05 број 110-2748/2016</p>
				<p class="auto-style2">У Београду, 8. марта 2016. године</p>
				<p class="auto-style2"><span class="bold">Влада</span></p>
				<p class="auto-style2">Председник, </p>
				<p class="auto-style2"><span class="bold">Александар Вучић, </span>с.р.</p>
				<p class="clan">&nbsp;</p>
				<p class="clan">ДРЖАВНИ ПРОГРАМ ПОМОЋИ И ОБНОВЕ РЕГИСТРОВАНОМ ПОЉОПРИВРЕДНОМ ГАЗДИНСТВУ ЗА ОТКЛАЊАЊЕ ПОСЛЕДИЦА ПОПЛАВА НА ПОПЛАВЉЕНИМ ПОДРУЧЈИМА </p>
				<p class="bold">1. Област у којој се спроводе мере и територија на којој се спроводе мере</p>
				<p>Државни програм помоћи и обнове регистрованом пољопривредном газдинству за отклањање последица поплава на поплављеним подручјима односи се на отклањање последица услед дејства поплава на пољопривредном земљишту на подручјима која су уништена или оштећена услед дејства поплава у марту 2016. године, доделом бесповратних новчаних средстава. </p>
				<p>Мере утврђене овим програмом спроводе се на делу територије Републике Србије у јединицама локалне самоуправе обухваћених одговарајућим актом Владе о проглашењу елементарне непогоде.</p>
				<p class="bold">2. Анализа затеченог стања и сагледавање могућих даљних штетних последица </p>
				<p>Услед разорног дејства вода током поплава које су наступиле у марту 2016. године на пољопривредним површинама у погођеним јединицама локалне самоуправе настале су значајне штете на пољопривредном земљишту. С обзиром да је пољопривредницима пољопривредно земљиште неопходно за пољопривредну производњу, Канцеларија за управљање јавним улагањима (у даљем тексту: Канцеларија) у сарадњи са ресорним министарствима и јединицама локалне самоуправе, утврдила је обим штете и потребу за отклањањем последица поплава на пољопривредном земљишту.</p>
				<p>Помоћ пољопривредним произвођачима у складу са чл. 2. и 29. Закона о обнови након елементарне и друге непогоде („Службени гласник РС”, број 112/15 – у даљем тексту: Закон) реализоваће се доделом бесповратних новчаних средстава за отклањање последица поплава на пољопривредном земљишту.</p>
				<p>Површине и број корисника су утврђене према првим проценама непосредно након поплава и износи око 6.000 хектара.</p>
				<p class="bold">3. Мере које треба предузети</p>
				<p>За спровођење овог програма, односно за отклањање последица услед дејства поплава на пољопривредном земљишту предузима се мера доделе једнократне бесповратне новчане помоћи у износу од 12.000,00 динара по хектару оштећене површине пољопривредног земљишта.</p>
				<p class="bold">4. Начин и обим спровођења мера, као и критеријуми <br>за спровођење мера</p>
				<p>Право на доделу једнократне бесповратне новчане помоћи из овог програма има пољопривредно газдинство, под условом:</p>
				<p>1) да је регистровано у складу са законом;</p>
				<p>2) да је пријавило штету од елементарних непогода комисији за пријаву штете јединице локалне самоуправе;</p>
				<p>3) да има најмање 0,10 хектара производних пољопривредних површина које су претрпеле штету од поплава.</p>
				<p>Јединице локалне самоуправе доставиће Канцеларији податке о корисницима и површини оштећеног пољопривредног земљишта на подручјима која су уништена или оштећена услед дејства поплава, попуњавањем електронске апликације у складу са упутством које доставља Канцеларија.</p>
				<p>Проверу података за исплату спроводи Министарство финансија – Управа за трезор (у даљем тексту: Управа), на основу предлога који јој са списком регистрованих пољопривредних газдинстава и утврђеном површином оштећеног земљишта доставља Канцеларија. </p>
				<p>Управа доставља податке о исплаћеном износу средстава по овом програму Канцеларији и министарству надлежном за послове пољопривреде.</p>
				<p>Право на доделу једнократне бесповратне помоћи немају регистрована пољопривредна газдинства која су већ добила бесповратну помоћ за исту намену од министарства надлежног за послове пољопривреде, јединице локалне самоуправе као и од других домаћих или страних донатора.</p>
				<p class="bold">5. Рокови за спровођење мера</p>
				<p>Реализацији овог програма приступиће се одмах по усвајању овог програма, а у складу са агротехничким роковима. </p>
				<p class="bold">6. Органи државне управе надлежни за координацију, односно носиоци спровођења појединих мера и активности </p>
				<p>Министарство надлежно за послове пољопривреде и Канцеларија, задужени су за координацију активности из овог програма, праћење и извештавање о спровођењу овог програма.</p>
				<p>Канцеларија је задужена да достави Управи предлог за доделу једнократне бесповратне помоћи са списком регистрованих пољопривредних газдинстава и површинама оштећеног пољопривредног земљишта, а Управа је надлежна за исплату средстава на име једнократне бесповратне помоћи.</p>
				<p class="bold">7. Процена потребних финансијских средстава <br>и извор финансирања</p>
				<p>Потребна финансијска средства за спровођење овог програма у износу од 72.000.000,00 динара обезбеђeна су у складу са Законом о буџету Републике Србије за 2016. годину („Службени гласник РС”, број 103/15), Раздео 3 – Влада, Глава 3.23 – Канцеларија за управљање јавним улагањима, Програм 1511 – Обнова и изградња објеката јавне намене и санирање последица елементарне непогоде, Функција 110 – Извршни и законодавни органи, финансијски и фискални послови и спољни послови, Програмска активност 4001 – Обнова земље од мајских поплава, Извор финансирања 15 – Неутрошена средства из претходне године, економска класификација 484 – Накнада штете за повреде или штету насталу услед елементарних непогода или других природних узрока.</p>
	</div>

