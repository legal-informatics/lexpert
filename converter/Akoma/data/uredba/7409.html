


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="Basic-Paragraph">&nbsp;</p>
			<p class="Basic-Paragraph"><span class="redakcijskipreciscentekst">
			Редакцијски пречишћен текст</span></p>
			<p class="Basic-Paragraph">На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), </p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о утврђивању Државног програма обнове инфраструктуре која је у надлежности јединице локалне самоуправе оштећене или порушене услед дејства поплава и града у мају и јуну 2018. године</p>
			<p class="centar">"Службени гласник РС", бр. 56 од 18. јула 2018, 26 
			од 5. априла 2019.</p>
			<p class="clan">Члан 1.</p>
			<p class="Basic-Paragraph">Овом уредбом утврђује се Државни програм обнове инфраструктуре која је у надлежности јединице локалне самоуправе оштећене или порушене услед дејства поплава и града у мају и јуну 2018. године.</p>
			<p class="clan">Члан 2.</p>
			<p class="Basic-Paragraph">Државни програм обнове инфраструктуре која је у надлежности јединице локалне самоуправе оштећене или порушене услед дејства поплава и града у мају и јуну 2018. године одштампан је уз ову уредбу и чини њен саставни део.</p>
			<p class="clan">Члан 3.</p>
			<p class="Basic-Paragraph">Ова уредба ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">05 број 110-6920/2018</p>
			<p class="potpis">У Београду, 17. јула 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
			<p class="bold">ДРЖАВНИ ПРОГРАМ <br>ОБНОВЕ ИНФРАСТРУКТУРЕ КОЈА ЈЕ У НАДЛЕЖНОСТИ ЈЕДИНИЦЕ ЛОКАЛНЕ САМОУПРАВЕ ОШТЕЋЕНЕ ИЛИ ПОРУШЕНЕ УСЛЕД ДЕЈСТВА ПОПЛАВА И ГРАДА У МАЈУ И ЈУНУ 2018. ГОДИНЕ</p>
			<p class="bold">1. Област у којој се спроводе мере и територија на којој се спроводе мере</p>
			<p class="Basic-Paragraph">Државни програм обнове инфраструктуре која је у надлежности јединице локалне самоуправе оштећене или порушене услед дејства поплава и града у мају и јуну 2018. године (у даљем тексту: Државни програм обнове) односи се на обнову комуналне инфраструктуре (системи за водоснабдевање и канализациона мрежа), обнову оштећених или порушених мостова, санацију водотокова II реда и санацију клизишта и других оштећења на путним правцима, насталих услед дејства поплава и града у мају и јуну 2018. године, а у складу са чланом 3. Закона о обнови након елементарне и друге непогоде („Службени гласник РС”, број  112/15 – у даљем тексту: Закон). </p>
			<p class="Basic-Paragraph">Мере утврђене овим програмом спроводе се на делу територије Републике Србије у јединицама локалне самоуправе које су обухваћене Одлуком о проглашењу елементарне непогоде („Службени гласник РС”, број 48/18) и Одлуком о допуни Одлуке о проглашењу елементарне непогоде („Службени гласник РС”, број 52/18). </p>
			<p class="bold">2. Анализа затеченог стања и сагледавање могућих даљих штетних последица поплава и града, односно дејства клизишта</p>
			<p class="Basic-Paragraph">На основу података добијених од надлежних органа јединица локалних самоуправа и провере на терену утврђена су, након поплава и града које су задесиле поједине јединице локалне самоуправе у мају и јуну месецу 2018. године, оштећења комуналне инфраструктуре и водотокова који су у надлежности јединица локалне самоуправе. Установљено је да су поплавни талас и град нанели озбиљна оштећења на објектима за водоснабдевање и канализационој мрежи. </p>
			<p class="Basic-Paragraph">Поплавамa и градом у мају и јуну 2018. године уништени су или оштећени мостови, покренута су клизишта и појавила су се и друга оштећења на путним правцима која су у надлежности јединица локалне самоуправе, што је проузроковало поремећај или прекид саобраћаја. </p>
			<p class="Basic-Paragraph">У циљу нормалног функционисања свакодневног живота становништва у областима које су биле угрожене поплавама и градом у мају и јуну 2018. године неопходно је извршити обнову комуналне инфраструктуре (систем за водоснабдевање и канализациону мрежу), обнову мостова, санацију клизишта и других оштећења, као и водотокова другог реда.</p>
			<p class="bold">3. Мере које треба предузети</p>
			<p class="Basic-Paragraph">Мере које треба предузети ради обнове инфраструктуре дефинисане овим државним програмом су: </p>
			<p class="Basic-Paragraph">1) претходни и припремни радови и активности на изради техничке документације (предмери, предрачуни и пројекти и пријава радова надлежним општинским или другим органима и друге активности), за радове на обнови ових објеката, у складу са Законом о планирању и изградњи („Службени гласник РС”, бр. 72/09, 81/09 − исправка, 64/10 − УС, 24/11, 121/12, 42/13 − УС, 50/13 − УС, 98/13 − УС, 132/14 и 145/14);</p>
			<p class="Basic-Paragraph">2) добијање локацијске и грађевинске дозволе за изградњу објеката из овог државног програма, а у случају санације објеката решење о одобрењу за извођење радова. </p>
			<p class="bold">4. Начин и обим спровођења мера и критеријуми за спровођење мера</p>
			<p class="Basic-Paragraph">Јединица локалне самоуправе подноси Канцеларији за управљање јавним улагањима (у даљем тексту: Канцеларија) захтев за обнову објеката комуналне инфраструктуре, мостова, санирање клизишта и водотокова другог реда. </p>
			<p class="Basic-Paragraph">Уз захтев потребно је доставити:</p>
			<p class="Basic-Paragraph">1) Записник о процени штете на објектима инфраструктуре који су предмет овог државног програма обнове;</p>
			<p class="Basic-Paragraph">2) Изјаву градоначелника/председника општине да је штета на овим објектима настала као последица поплава у мају и јуну 2018. године;</p>
			<p class="Basic-Paragraph">3) Изјаву градоначелника/председника општине да су ови објекти из надлежности јединице локалне самоуправе;</p>
			<p class="Basic-Paragraph">4) Изјаву градоначелника/председника општине да нису обезбеђена средства за санацију ових објеката из других извора финансирања.</p>
			<p class="Basic-Paragraph">Јединица локалне самоуправе, по добијању обавештења о прихватању пројекта обнове од стране Канцеларије, покреће и спроводи поступак јавне набавке и закључује уговор са извођачем радова и пружаоцем услуге стручног надзора. Јединица локалне самоуправе дужна је да редовно о свим фазама реализације пројекта обнове објеката инфраструктуре извештава Канцеларију, у складу са уговором којим се уређују права и обавезе у реализацији пројекта, закљученим између Канцеларије и јединицe локалне самоуправе.</p>
			<p class="Basic-Paragraph">Јединица локалне самоуправе доставља Канцеларији, ради плаћања, потписан и оверен захтев за плаћање са документацијом о реализацији уговора (привремене и окончану ситуацију, фактуре, банкарске гаранције и друго) и извештај стручног надзора. </p>
			<p class="Basic-Paragraph">Канцеларија врши плаћање извођачу радова по претходно испостављеним и одобреним ситуацијама, а у складу са наведеним условима из овог одељка.  </p>
			<p class="bold">5. Редослед спровођења мера</p>
			<p class="Basic-Paragraph">Приоритет и обим извођења радова на отклањању последица поплава и града на објектима комуналне инфраструктуре, мостова, санирању клизишта и водотокова другог реда биће дефинисан у односу на  степен оштећења ових објекта, са циљем што бржег успостављања комуналне инфраструктуре и мостова у функцију.</p>
			<p class="bold">6. Рокови за спровођење мера</p>
			<p class="Basic-Paragraph">Рок за спровођење мера и активности на обнови и изградњи комуналне инфраструктуре и мостова је 31. децембар 2019. године. У случају да поједини радови на обнови и изградњи комуналне инфраструктуре, мостова, санирању клизишта и водотокова другог реда не буду завршени у горе наведеном року, због недостатка финансијских средстава или неких других објективних и оправданих разлога, исти се могу реализовати, уз сагласност Канцеларије, и после овог рока. </p>
			<p class="bold">7. Органи државне управе надлежни за координацију, односно носиоци спровођења појединих мера и активности</p>
			<p class="Basic-Paragraph">Канцеларија је надлежна за координацију активности на реализацији овог државног програма обнове.</p>
			<p class="Basic-Paragraph">Носилац спровођења мера и активности из овог државног програма обнове је јединица локалне самоуправе, на начин описан у Одељку 4. овог државног програма обнове. </p>
			<p class="bold">8. Процена потребних финансијских средстава и извор финансирања</p>
			<p class="Basic-Paragraph">Средства за спровођење овe уредбе у износу од 1.650.500.000,00 динара обезбедиће се повећањем извора финансирања 11 – Примања од иностраних задуживања, преносом средстава из Зајма за развојне политике у области управљања ризицима од непогода с опцијом одложеног повлачења средстава у случају непогода (ДРМ ЦАТ-ДОО) из зајма Међународне банке за обнову и развој/Светска банка (IBRD/WB), закљученог 12. маја 2017. године.</p>
			<p class="Basic-Paragraph">Након тога средства ће се распоредити на Раздео 3 – Влада, Глава 3.22 –  Канцеларија за управљање јавним улагањима, Програм – 1511 Обнова и изградња објеката јавне намене и санирање последица елементарне непогоде, Функција 110 – Извршни и законодавни органи, финансијски и фискални послови и спољни послови, Извор финансирања 11 – Примања од иностраних задуживања, Програмска активност 0002 – Координација послова након елементарне и друге непогоде, апропријација економска класификација 484 – накнаде штете за повреду или штету насталу услед елементарних непогода или других природних узрока у износу од 1.650.500.000,00 динара.</p>
			<p class="v2-clan-left-1">Додатна средства за спровођење мера и 
			активности на обнови инфраструктуре која је у надлежности јединице 
			локалне самоуправе оштећене или порушене услед дејства поплава и 
			града у мају и јуну 2018. године, које се, уз сагласност Канцеларије 
			за управљање јавним улагањима, реализују у 2019. години обезбеђена 
			су у Закону о буџету Републике Србије за 2019. годину („Службени 
			гласник РС”, број 95/18) у износу од 350.000.000,00 динара (са ПДВ) 
			у оквиру Раздела 3 – Влада, Глава 3.22 – Канцеларија за управљање 
			јавним улагањима, Програм 1511 – Обнова и изградња објеката јавне 
			намене и санирање последица елементарне непогоде, Функција 110 – 
			Извршни и законодавни органи, финансијски и фискални послови и 
			спољни послови, извор финансирања 11, Програмска активност 0002 – 
			Координација послова након елементарне и друге непогоде, економска 
			класификација 484 – накнада штете за повреде или штету насталу услед 
			елементарних непогода или других природних узрока.</p>
			<p class="hide-change">*Службени гласник РС, број 26/2019</p>
	</div>

