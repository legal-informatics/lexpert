

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 31. став 2. Закона о електронској управи („Службени гласник РС”, број 27/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о ближим условима за успостављање електронске управе</p>
			<p class="centar">"Службени гласник РС", број 104 од 28. децембра 
			2018.</p>
			<p class="bold">Предмет</p>
			<p class="clan">Члан 1.</p>
			<p class="Basic-Paragraph">Овом уредбом ближе се уређују услови за успостављање електронске управе, односно извршавање дужности државних органа и организација, органа и организација покрајинске аутономије, органа и организација јединица локалне самоуправе, установа, јавних предузећа, посебних органа преко којих се остварује регулаторна функција и правних и физичких лица којима су поверена јавна овлашћења (у даљем тексту: орган) – ради успостављања електронске управе.</p>
			<p class="bold">Организација послова</p>
			<p class="clan">Члан 2.</p>
			<p class="Basic-Paragraph">Ради успостављања електронске управе орган је дужан да успостави одговарајућу организацију послова и радних задатака.</p>
			<p class="Basic-Paragraph">Орган је дужан да именује администратора органа за послове које обавља електронским путем, у складу са прописима о електронској управи.</p>
			<p class="bold">Стручност кадрова</p>
			<p class="clan">Члан 3.</p>
			<p class="Basic-Paragraph">Ради успостављања електронске управе орган је дужан да обезбеди кадрове који имају неопходну стручност, искуство и квалификације за примену административних и управљачких процедура – које одговарају прописаним условима и стандардима за рад у електронској управи.</p>
			<p class="Basic-Paragraph">Орган је дужан да запосленима обезбеди одговарајућу обуку у области коришћења информационо-комуникационих технологија, примену стандарда информационе безбедности, као и у областима отворених података и информација од јавног значаја.</p>
			<p class="bold">Опрема и софтверска решења</p>
			<p class="clan">Члан 4.</p>
			<p class="Basic-Paragraph">Орган је дужан да користи инфраструктуру електронске управе коју обезбеђује служба Владе надлежна за пројектовање, усклађивање, развој и функционисање система електронске управе (у даљем тексту: надлежни орган).</p>
			<p class="Basic-Paragraph">Орган је дужан да обезбеди одговарајућу опрему и софтверска решења за послове које обавља, поштујући прописе и одговарајуће стандарде информационе безбедности.</p>
			<p class="bold">Аутентикација и ауторизација системима електронске управе</p>
			<p class="clan">Члан 5.</p>
			<p class="Basic-Paragraph">Орган је дужан да, у складу са прописима којима се уређују информациона безбедност и електронска индентификација, успостави механизме за аутентикацију и ауторизовани приступ систему.</p>
			<p class="Basic-Paragraph">Орган је дужан да ажурно управља правима приступа инфраструктури и софтверским решењима које успоставља и које користи.</p>
			<p class="bold">Управљање подацима и документима у електронском облику</p>
			<p class="clan">Члан 6.</p>
			<p class="Basic-Paragraph">Надлежни орган дужан је да успостави јединствену електронску писарницу и систем за управљање подацима и документима у електронском облику, омогући евиденцију о поднетим електронским поднесцима у електронској управи, омогући аутоматско рачунање рока чувања, статистику и различите претраге и прегледе, као и електронску архиву.</p>
			<p class="Basic-Paragraph">Надлежни орган дужан је да обезбеди квалификовани електронски временски жиг, који омогућава утврђивање тачног датума и времена подношења електронског поднеска, односно електронске доставе.</p>
			<p class="Basic-Paragraph">Надлежни орган дужан је да обезбеди ресурсе за коришћење налога електронске поште овлашћеним службеним лицима за пријем и слање електронске поште, поштујући прописе и одговарајуће стандарде информационе безбедности.</p>
			<p class="bold">Успостављање инфраструктуре за размену података из регистара и евиденција у електронском облику</p>
			<p class="clan">Члан 7.</p>
			<p class="Basic-Paragraph">Надлежни орган дужан је да успостави инфраструктуру за поуздану и безбедну размену података из регистара и евиденција у електронском облику.</p>
			<p class="bold">Електронско плаћање</p>
			<p class="clan">Члан 8.</p>
			<p class="Basic-Paragraph">Орган је дужан да користи систем за електронско плаћање такси и накнада у електронској управи, који успоставља надлежни орган, у складу са прописима којима се уређују платне услуге.</p>
			<p class="bold">Интероперабилност информационих система</p>
			<p class="clan">Члан 9.</p>
			<p class="Basic-Paragraph">Орган је дужан да омогући интероперабилност информационих система који се користе у електронској управи, у складу са Листом стандарда интероперабилности коју прописује министарство надлежно за развој електронске управе.</p>
			<p class="bold">Електронска идентификација корисника електронске управе</p>
			<p class="clan">Члан 10.</p>
			<p class="Basic-Paragraph">Надлежни орган дужан је да омогући електронску идентификацију корисника услуге електронске управе на Порталу еУправа – у складу са законом којим се уређује електронска идентификација.</p>
			<p class="Basic-Paragraph">Надлежни орган дужан је да омогући федерацију идентитета свих налога корисника услуге електронске управе, као и да води евиденцију о корисницима услуга електронске управе.</p>
			<p class="Basic-Paragraph">Орган је дужан да евидентира кориснике својих услуга.</p>
			<p class="bold">Коришћење електронске управе путем мобилних уређаја</p>
			<p class="clan">Члан 11.</p>
			<p class="Basic-Paragraph">Надлежни орган дужан је да развија софтверска решења која омогућава приступ садржају и услугама електронске управе и на мобилним уређајима.</p>
			<p class="bold">Ступање на снагу</p>
			<p class="clan">Члан 12.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">05 број 110-11816/2018</p>
			<p class="potpis">У Београду, 27. децембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

