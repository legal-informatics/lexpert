


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	</style>


	<div class="story">
				<p>На основу члана 87. став 6. Закона о енергетици („Службени гласник РС”, брoj 145/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о гаранцији порекла</p>
				<p class="auto-style1">"Службени гласник РС", број 82 од 8. септембра 
				2017.</p>
				<p class="clan">I. УВОДНЕ ОДРЕДБЕ</p>
				<p class="clan">Члан 1.</p>
				<p>Овoм уредбом ближе се прописује садржина гаранције порекла, поступак издавања, преношења и престанка важења гаранције порекла, начин вођења регистра, начин достављања података о произведеној електричној енергији измереној на месту предаје у преносни, дистрибутивни и затворени дистрибутивни систем, надзор, као и друга питања у складу са законом.</p>
				<p class="clan">Члан 2.</p>
				<p>Поједини изрази који се употребљавају у овој уредби имају следеће значење:</p>
				<p>1) произвођач је енергетски субјект који има статус произвођача из обновљивих извора енергије у смислу закона којим се уређује енергетика;</p>
				<p>2) електрана је објекат за производњу електричне енергије из обновљивих извора за коју је произвођач стекао статус произвођача из обновљивих извора енергије у смислу закона којим се уређује енергетика;</p>
				<p>3) систем је преносни систем, дистрибутивни систем и затворени дистрибутивни систем;</p>
				<p>4) власник гаранције порекла је корисник у Регистру гаранција порекла на чијем корисничком налогу се налази његова гаранција порекла.</p>
				<p>Остали изрази употребљени у овој уредби имају значења дефинисана законом којим се уређује енергетика.</p>
				<p class="clan">II. САДРЖИНА ГАРАНЦИЈЕ ПОРЕКЛА</p>
				<p class="bold">1. Предмет гаранције порекла</p>
				<p class="clan">Члан 3.</p>
				<p>Гаранција порекла издаје се произвођачу за јединичну нето количину од 1 MWh произведене електричне енергије из обновљивих извора у складу са законом којим се уређује енергетика, овом уредбом и правилима о издавању гаранције порекла.</p>
				<p>Гаранција порекла из става 1. овог члана издаје се за произведену електричну енергију из обновљивих извора испоручену у систем после регистрације произвођача и електране произвођача у Регистар гаранција порекла.</p>
				<p>Период производње електричне енергије за коју се издаје гаранција порекла из става 1. овог члана је календарски месец.</p>
				<p>Ако измерена нето количина произведене електричне енергије из става 1. овог члана није целобројна вредност, могуће је издати гаранцију порекла за количину произведене електричне енергије која одговара првој мањој целобројној вредности од измерене нето количине електричне енергије.</p>
				<p>Разлика између измерене нето количине електричне енергије и прве мање целобројне вредности од измерене нето количине електричне енергије, сматра се да је произведена у следећем календарском месецу.</p>
				<p>Предмет гаранције порекла не може да буде електрична енергија за коју је већ издата гаранција порекла.</p>
				<p class="bold">2. Елементи гаранције порекла</p>
				<p class="clan">Члан 4.</p>
				<p>Гаранција порекла садржи: </p>
				<p>1) назив, локацију, врсту и снагу производног капацитета;</p>
				<p>2) датум пуштања у рад енергетског објекта;</p>
				<p>3) податак да се гаранција порекла односи на електричну енергију;</p>
				<p>4) датум почетка и краја производње електричне енергије за коју се издаје гаранција порекла;</p>
				<p>5) податак да ли је за изградњу производног капацитета била коришћена инвестициона подршка и врста те подршке;</p>
				<p>6) податак да ли су коришћене мере подстицаја и врсте подстицаја;</p>
				<p>7) датум и државу издавања гаранције и јединствен идентификациони број;</p>
				<p>8) податке о издаваоцу гаранције порекла.</p>
				<p class="clan">III. ПОСТУПАК ИЗДАВАЊА, ПРЕНОШЕЊА И ПРЕСТАНКА ВАЖЕЊА ГАРАНЦИЈЕ ПОРЕКЛА</p>
				<p class="bold">1. Општа одредба</p>
				<p class="clan">Члан 5.</p>
				<p>Гаранције порекла се издају, преносе и престају да важе уписом у Регистар гаранција порекла, односно брисањем уписа, осим ако овом уредбом није другачије прописано.</p>
				<p class="bold">2. Издавање гаранције порекла</p>
				<p class="clan">Члан 6.</p>
				<p>Гаранцију порекла издаје оператор преносног система на основу захтева произвођача и података о производњи електричне енергије.</p>
				<p>Захтев произвођача за издавање гаранције порекла подноси се у електронском облику на начин који одреди оператор преносног система.</p>
				<p>Податке о произведеној електричној енергији оператору преносног система достављају оператор дистрибутивног система, односно оператор затвореног дистрибутивног система у зависности од тога на који систем је електрана произвођача прикључена.</p>
				<p>Податке о произведеној електричној енергији произвођача у електранама прикључених на преносни систем, оператор преносног система прибавља по службеној дужности.</p>
				<p>Оператор преносног система не може да изда гаранцију порекла из става 1. овог члана, ако произвођач претходно није регистровао у Регистру гаранције порекла електрану у којој се производи електрична енергија која је предмет захтева за издавање гаранције порекла.</p>
				<p>Садржину захтева за издавање гаранције порекла, начин подношења захтева услове и начин издавања гаранције порекла одређује оператор преносног система у правилима о издавању гаранције порекла.</p>
				<p class="bold">3. Преношење гаранције порекла</p>
				<p class="clan">Члан 7.</p>
				<p>Гаранција порекла је преносива у року њеног важења само између корисника Регистра гаранција порекла, као и између корисника Регистра гаранција порекла и корисника регистара гаранција порекла других држава у складу са чланом 83. став 1. Закона о енергетици.</p>
				<p>Услове и начин преноса гаранције порекла одређује оператор преносног система у правилима о издавању гаранције порекла.</p>
				<p class="bold">4. Престанак важења гаранције порекла</p>
				<p class="clan">Члан 8.</p>
				<p>Гаранција порекла престаје да важи ако:</p>
				<p>1) је искоришћена;</p>
				<p>2) гаранцији порекла истекне рок од годину дана од последњег дана периода производње електричне енергије за коју је издата;</p>
				<p>3) оператор преносног система повуче гаранцију порекла.</p>
				<p>Престанак важења гаранције порекла уписује се у Регистар гаранција порекла.</p>
				<p class="bold">5. Искоришћење гаранције порекла</p>
				<p class="clan">Члан 9.</p>
				<p>Искоришћење гаранције порекла, у смислу ове уредбе, врши се у циљу доказивања крајњем купцу, од стране снабдевача са којим има закључен уговор о снабдевању, да је одређена количина потрошене електричне енергије произведена из обновљивих извора енергије. </p>
				<p>Снабдевач из става 1. овог члана може да искористи гаранцију порекла ако је регистрован у Регистру гаранција порекла и ако је у тренутку подношења захтева за искоришћење гаранције порекла њен власник. </p>
				<p>Снабдевач из става 1. овог члана покреће поступак искоришћења гаранција порекла подношењем захтева за искоришћење гаранције порекла оператору преносног система.</p>
				<p>Гаранција порекла сматра се искоришћеном у тренутку уписа изјаве о искоришћењу гаранције порекла у Регистар гаранција порекла.</p>
				<p>Гаранција порекла може да се искористи само једном.</p>
				<p>Оператор преносног система одређује услове и начин искоришћења гаранције порекла у правилима о издавању гаранције порекла.</p>
				<p class="clan">Члан 10.</p>
				<p>Ако Република Србија међународним уговором са државом која није чланица европске асоцијације тела за издавање гаранција порекла предвиди узајамно признање гаранција порекла у смислу члана 83. став 1. Закона о енергетици, а не постоји техничка могућност да се изврши извоз гаранције порекла у ту државу, гаранција порекла може да се искористи у Регистру гаранција порекла за потребе крајњег купца из те државе у складу са одредбама ове уредбе, осим уколико међународним уговором није другачије прописано.</p>
				<p>Ако Република Србија међународним уговором са државом која није чланица европске асоцијације тела за издавање гаранција порекла предвиди узајамно признање гаранција порекла у смислу члана 83. став 1. Закона о енергетици, а не постоји техничка могућност да се изврши увоз гаранције порекла у Регистар гаранција порекла, гаранција порекла издата у тој држави, може да се искористи у регистру гаранција порекла те државе, за потребе доказивања крајњем купцу из Републике Србије да је одређена количина потрошене електричне енергије произведена из обновљивих извора енергије, осим уколико међународним уговором није другачије прописано. </p>
				<p>Изјаву о искоришћењу гаранције порекла издату за гаранције порекла из става 2. овог члана користи снабдевач крајњег купца у складу са прописом којим се уређује начин прорачуна и приказивања удела свих врста извора енергије у продатој електричној енергији.</p>
				<p class="bold">6. Повлачење гаранције порекла</p>
				<p class="clan">Члан 11.</p>
				<p>Оператор преносног система повлачи гаранцију порекла на основу захтева власника гаранције порекла и у случају неправилности.</p>
				<p>Неправилност у смислу става 1. овог члана подразумева кршење обавеза власника гаранција порекла утврђених законом којим се уређује енергетика, овом уредбом и правилима о издавању гаранција порекла.</p>
				<p>Неправилност у смислу става 1. овог члана подразумева и нетачне податке коришћене у поступку издавања гаранције порекла. </p>
				<p>Оператор преносног система доставља власнику гаранције порекла обавештење о повлачењу гаранције порекла. </p>
				<p>Обавештење из става 4. овог члана садржи нарочито:</p>
				<p>1) број повучених гаранција порекла;</p>
				<p>2) образложење које садржи основ и разлоге за повлачење гаранције порекла.</p>
				<p>Оператор преносног система нема обавезу повраћаја административних трошкова у вези са повученом гаранцијом порекла.</p>
				<p>Након повлачења гаранције порекла, гаранција порекла не може да се преноси и искористи.</p>
				<p>Оператор преносног система ближе одређује услове и начин повлачења гаранције порекла у правилима о издавању гаранције порекла.</p>
				<p class="clan">IV. РЕГИСТАР ГАРАНЦИЈА ПОРЕКЛА </p>
				<p class="bold">1. Успостављање и начин вођења Регистра гаранције порекла</p>
				<p class="clan">Члан 12.</p>
				<p>Оператор преносног система успоставља и води Регистар гаранција порекла у складу са законом којим се уређује енергетика, овом уредбом и правилима о издавању гаранција порекла у Републици Србији.</p>
				<p>Регистар гаранција порекла води се у електронском облику.</p>
				<p class="bold">2. Корисници Регистра гаранције порекла и база корисничких налога</p>
				<p class="clan">Члан 13.</p>
				<p>У Регистар гаранција порекла региструју се корисници за које се у Регистру гаранције порекла формира база корисничких налога.</p>
				<p>У својству корисника Регистра гаранције порекла региструју се произвођачи, снабдевачи на велико електричном енергијом и снабдевачи електричном енергијом, у складу са овом уредбом и правилима о издавању гаранција порекла у Републици Србији.</p>
				<p>За сваког корисника отвара се кориснички налог који нарочито садржи:</p>
				<p>1) податке о кориснику;</p>
				<p>2) податке о нето производњи електричне енергије за електрану ако је корисник Регистра гаранција порекла произвођач;</p>
				<p>3) податке о гаранцијама порекла;</p>
				<p>4) друге податке у складу са законом којим се уређује енергетика, овом уредбом и правилима о издавању гаранција порекла у Републици Србији.</p>
				<p class="bold">3. Регистрација корисника у Регистар гаранције порекла</p>
				<p class="clan">Члан 14.</p>
				<p>Лица из члана 13. став 2. ове уредбе региструју се у Регистар гаранција порекла закључењем уговора о регистрацији са оператором преносног система.</p>
				<p>Уговор из става 1. овог члана закључује се на основу захтева за регистрацију који се подноси оператору преносног система.</p>
				<p>Захтев из става 2. овог члана подноси се на обрасцу који одређује оператор преносног система у правилима о издавању гаранција порекла.</p>
				<p>Ако захтев из става 2. овог члана подноси произвођач, уз захтев доставља решење о стицању статуса произвођача из обновљивих извора енергије. </p>
				<p>Ако захтев из става 2. овог члана подноси снабдевач на велико електричном енергијом, односно снабдевач електричном енергијом, уз захтев се доставља решење о издавању лиценце за снабдевање на велико електричном енергијом, односно решење о издавању лиценце за снабдевање електричном енергијом.</p>
				<p class="bold">4. Отварање корисничког налога</p>
				<p class="clan">Члан 15.</p>
				<p>Оператор преносног система отвара кориснички налог за корисника Регистра гаранције порекла, после закључења уговора из члана 14. става 1. ове уредбе.</p>
				<p>Корисник Регистра о гаранцији порекла је дужан да о свакој промени података који су достављени у захтеву за отварање корисничког налога обавести оператора преносног система.</p>
				<p>Услове и поступак регистрације корисника, отварање корисничког налога, као и садржину и образац уговора о регистрацији одређује оператор преносног система у правилима о издавању гаранција порекла.</p>
				<p class="bold">5. Брисање корисника из Регистра гаранције порекла</p>
				<p class="clan">Члан 16.</p>
				<p>Корисник Регистра гаранције порекла брише се из Регистра гаранције порекла ако оператор преносног система затвори кориснички налог корисника.</p>
				<p>Оператор преносног система затвара кориснички налог:</p>
				<p>1) на захтев регистрованог корисника;</p>
				<p>2) на основу престанка решења о стицању статуса произвођача из обновљивих извора енергије о чему министарство надлежно за послове енергетике без одлагања обавештава оператора преносног система;</p>
				<p>3) на основу престанка лиценце снабдевача на велико електричном енергијом, односно снабдевача електричном енергијом;</p>
				<p>4) уколико регистровани корисник не извршава обавезе прописане законом којим се уређује енергетика, овом уредбом и правилима о издавању гаранција порекла.</p>
				<p>Све гаранције порекла које су издате до тренутка подношења захтева за затварање корисничког налога, чувају се у Регистру гаранција порекла до истека рока важења.</p>
				<p>Услове и начин брисања корисника из Регистра гаранција порекла оператор преносног система одређује у правилима о издавању гаранција порекла у Републици Србији.</p>
				<p class="bold">6. Јавна доступност података о гаранцијама порекла из Регистра гаранције порекла</p>
				<p class="clan">Члан 17.</p>
				<p>Оператор преносног система објављује релевантне податке о гаранцијама порекла на својој интернет страници, а нарочито:</p>
				<p>1) списак корисника регистра гаранција порекла;</p>
				<p>2) списак електрана регистрованих произвођача;</p>
				<p>3) број издатих гаранција порекла;</p>
				<p>4) број пренетих гаранција порекла у Републици Србији;</p>
				<p>5) број пренетих гаранција порекла из Републике Србије у иностранство;</p>
				<p>6) број пренетих гаранција порекла из иностранства у Републику Србију;</p>
				<p>7) број искоришћених гаранција порекла;</p>
				<p>8) број гаранција порекла којима је истекао рок важења.</p>
				<p class="bold">7. Јавна доступност података о електранама произвођача који су корисници Регистра гаранције порекла</p>
				<p class="clan">Члан 18.</p>
				<p>Оператор преносног система објављује релевантне податке о електранама произвођача који су корисници Регистра гаранција порекла на својој на интернет страници или јавној страници Регистра гаранција порекла, а нарочито:</p>
				<p>1) назив електране;</p>
				<p>2) инсталисану снагу електране;</p>
				<p>3) датум пуштања у рад електране;</p>
				<p>4) врсту обновљивог извора енергије који се користи за производњу електричне енергије.</p>
				<p class="clan">V. НАЧИН ДОСТАВЉАЊА ПОДАТАКА О ПРОИЗВЕДЕНОЈ ЕЛЕКТРИЧНОЈ ЕНЕРГИЈИ ИЗМЕРЕНОЈ НА МЕСТУ ПРЕДАЈЕ У СИСТЕМ</p>
				<p class="bold">1. Обавезе оператора дистрибутивног система, односно затвореног дистрибутивног система</p>
				<p class="clan">Члан 19.</p>
				<p>Оператор дистрибутивног система, односно затвореног дистрибутивног система је дужан да до 14. дана у текућем месецу за електричну енергију произведену у претходном месецу, достави податке о произведеној електричној енергији оператору преносног система.</p>
				<p>За потребе отварања корисничког налога, оператор дистрибутивног система, односно оператор затвореног дистрибутивног система дужан је да достави оператору преносног система, податке које поседује о електранама које су прикључене на дистрибутивни, односно затворени дистрибутивни систем, у року од седам радних дана од пријема захтева оператора преносног система.</p>
				<p>За тачност достављених података из става 1. овог члана одговорни су оператори система на чији систем је електрана произвођача прикључена.</p>
				<p>За тачност унетих података из става 1. овог члана одговоран је оператор преносног система. </p>
				<p class="bold">2. Форма достављања података оператору преносног система</p>
				<p class="clan">Члан 20.</p>
				<p>Оператор дистрибутивног система, односно затвореног дистрибутивног система податке из члана 19. ове уредбе доставља оператору преносног система у електронском облику на прописаном обрасцу, који оператор преносног система одређује и објављује на својој интернет страници.</p>
				<p class="clan">VI. ПРАВИЛА О ИЗДАВАЊУ ГАРАНЦИЈА ПОРЕКЛА</p>
				<p class="clan">Члан 21.</p>
				<p>Оператор преносног система уређује правила о издавању гаранција порекла у складу са овом уредбом и стандардима европске асоцијације тела за издавање гаранција порекла. </p>
				<p>Правила о издавању гаранција порекла нарочито одређују:</p>
				<p>1) начин регистрације корисника Регистра гаранција порекла;</p>
				<p>2) модел уговора са корисницима Регистра гаранције порекла;</p>
				<p>3) издавање, пренос, искоришћење и повлачење гаранције порекла;</p>
				<p>4) објаву јавних података;</p>
				<p>5) и друга питања неопходна за вођење Регистра гаранција порекла. </p>
				<p>Правила о издавању гаранција порекла оператор преносног система доноси на српском и енглеском језику.</p>
				<p class="clan">VII. НАДЗОР</p>
				<p class="clan">Члан 22.</p>
				<p>Агенција за енергетику Републике Србије (у даљем тексту: Агенција) надзире оператора преносног система, оператора дистрибутивног система, снабдеваче и друге субјекте (у даљем тексту: надзирани субјект) у извршавању обавеза утврђених законом којим се уређује енергетика, овом уредбом и правилима о издавању гаранције порекла, а којима се уређују гаранције порекла.</p>
				<p>Агенција спроводи надзор над оператором преносног система у вођењу Регистра гаранције порекла.</p>
				<p>У надзору над радом, Агенција је овлашћена да:</p>
				<p>1) захтева, по потреби, од надзираног субјекта извештај који садржи приказ извршавања закона и ове уредбе;</p>
				<p>2) захтева од надзираног субјекта достављање неопходних података и документације, ради разматрања;</p>
				<p>3) утврди стање извршавања послова, упозори на уочене неправилности, одреди мере и рок за њиховo отклањање.</p>
				<p class="clan">VIII. ЗАВРШНЕ ОДРЕДБЕ</p>
				<p class="clan">Члан 23.</p>
				<p>Даном ступања на снагу ове уредбе престаје да важи Правилник о гаранцији порекла електричне енергије произведене из обновљивих извора енергије („Службени гласник РС”, број 24/14).</p>
				<p>Оператор преносног система је дужан да донесе правила о издавању гаранција порекла у року од 12 месеци од дана ступања на снагу ове уредбе.</p>
				<p class="clan">Члан 24.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p class="potpis">05 број 110-8381/2017</p>
				<p class="potpis">У Београду, 7. септембра 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Ана Брнабић,</span> с.р.</p>
	</div>

