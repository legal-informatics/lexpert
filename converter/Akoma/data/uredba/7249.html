


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
.auto-style2 {
	text-align: right;
	margin-top: 0;
}
</style>


	<div class="story">
				<p>На основу члана 18. став 3. Закона о начину одређивања максималног броја запослених у јавном сектору („Службени гласник РС”, број 68/15),</p>
				<p>Влада доноси</p>
				<p>&nbsp;</p>
				<p class="odluka-zakon">УРЕДБУ </p>
				<p class="naslov">о интерном конкурсу</p>
				<p class="auto-style1">"Службени гласник РС", број 17 од 29. фебруара 
				2016.</p>
				<p class="naslov">&nbsp;</p>
				<p><em>НАПОМЕНА ИЗДАВАЧА: Уредба је донета на основу Закона о начину одређивања максималног броја запослених у јавном сектору 
				("Службени гласник РС", број 68/15, 81/16 – УС и 95/18) који је 
				престао да се примењује 31. децембра 2019. године.</em></p>
				<p class="naslov">&nbsp;</p>
				<p class="clan">I. УВОДНЕ ОДРЕДБЕ</p>
				<p class="bold">Садржина уредбе</p>
				<p class="clan">Члан 1.</p>
				<p>Овом уредбом уређује се спровођење интерног конкурса за попуњавање радних места у органима, јавним службама, јавним предузећима и другим организационим облицима у систему локалне самоуправе, утврђеним чланом 2. став 5. Закона о начину одређивања максималног броја запослених у јавном сектору, (у даљем тексту: организациони облици).</p>
				<p class="bold">Примена уредбе</p>
				<p class="clan">Члан 2.</p>
				<p>Одредбе ове уредбе не примењују се на попуњавање радних места руководилаца организационих облика.</p>
				<p class="clan">II. ИНТЕРНИ КОНКУРС</p>
				<p class="bold">Отпочињање спровођења интерног конкурса</p>
				<p class="clan">Члан 3.</p>
				<p>Попуњавање радног места у организационом облику може да се спроведе интерним конкурсом ако радно место није попуњено, а које је утврђено правилником о унутрашњем уређењу и систематизацији радних места, које се уклапа у прописе о максималном броју запослених и ако су обезбеђена средства за остваривање права запослених на том радном месту. </p>
				<p>Попуњавање радног места отпочиње доношењем решења о попуњавању, које садржи податке потребне за објављивање интерног конкурса.</p>
				<p>На интерном конкурсу могу да учествују само запослени на неодређено време у свим организационим облицима из члана 1. ове уредбе.</p>
				<p class="bold">Објављивање интерног конкурса</p>
				<p class="clan">Члан 4.</p>
				<p>Интерни конкурс објављује организациони облик у року од осам дана од дана доношења решења о попуњавању радног места са свим подацима потребним за објављивање.</p>
				<p class="bold">Начин објављивања интерног конкурса</p>
				<p class="clan">Члан 5.</p>
				<p>Организациони облик објављује интерни конкурс на својој интернет презентацији, на својој огласној табли и на огласној табли у седишту јединице локалне самоуправе.</p>
				<p class="bold">Садржина огласа о интерном конкурсу</p>
				<p class="clan">Члан 6.</p>
				<p>У огласу о интерном конкурсу за попуњавање радног места наводе се подаци о: организационом облику, радном месту, условима за рад на радном месту, месту рада, доказима о испуњавању прописаних услова за рад на радном месту које се попуњава и које је кандидат обавезан да приложи, стручној оспособљености, знањима и вештинама које се оцењују у изборном поступку и начину њихове провере, рок у коме се подносе пријаве на интерни конкурс, име и презиме лица задуженог за давање обавештења о интерном конкурсу, адреса на коју се подносе пријаве, датум објављивања, податак о месту, дану и времену када ће се обавити провера оспособљености, знања и вештина кандидата у изборном поступку. </p>
				<p class="bold">Рок за подношење пријава</p>
				<p class="clan">Члан 7.</p>
				<p>Рок за подношење пријава на интерни конкурс је петнаест дана од дана када је интерни конкурс објављен нa oглaснoj тaбли у сeдишту jeдиницe лoкaлнe сaмoупрaвe.</p>
				<p class="bold">Коме се пријава подноси</p>
				<p class="clan">Члан 8.</p>
				<p>Пријаве на интерни конкурс за попуњавање радног места подносе се организационом облику у коме се попуњава радно место.</p>
				<p class="clan">III. ИЗБОРНИ ПОСТУПАК</p>
				<p class="bold">Спровођење интерног конкурса</p>
				<p class="clan">Члан 9.</p>
				<p>Интерни конкурс спроводи конкурсна комисија од три члана.</p>
				<p class="bold">Кандидати међу којима се спроводи изборни поступак</p>
				<p class="clan">Члан 10.</p>
				<p>По истеку рока за подношење пријава на интерни конкурс, конкурсна комисија прегледа све приспеле пријаве и поднете доказе и саставља списак кандидата међу којима се спроводи изборни поступак.</p>
				<p>Изборни поступак спроводи се само међу онима који испуњавају услове за рад на радном месту које се попуњава и који имају право да учествују на конкурсу.</p>
				<p>Пријаву кандидата који не испуњава услове интерног конкурса, односно није доставио све потребне доказе или је неблаговремена или недопуштена, конкурсна комисија одбацује закључком.</p>
				<p>Списак кандидата међу којима се спроводи изборни поступак потписују сви чланови конкурсне комисије.</p>
				<p class="bold">Обавештавање кандидата о спровођењу изборног поступка</p>
				<p class="clan">Члан 11.</p>
				<p>Кандидатима међу којима се спроводи изборни поступак доставља се писмено обавештење о томе кад отпочиње изборни поступак, најмање пет дана пре дана отпочињања изборног поступка.</p>
				<p>Ако се изборни поступак спроводи у више делова, кандидати се на почетку сваког дела обавештавају о томе кад почиње наредни део изборног поступка.</p>
				<p>Кандидат који се не одазове позиву да учествује у једном делу изборног поступка, не позива се да учествује у наредном делу изборног поступка.</p>
				<p class="bold">Условљеност изборног поступка садржином огласа</p>
				<p class="clan">Члан 12.</p>
				<p>У изборном поступку конкурсна комисија може да оцењује само оне стручне оспособљености, знања и вештине кандидата које су наведене у објављеном конкурсу и на начин који је наведен у објављеном конкурсу.</p>
				<p class="bold">Писмена провера оспособљености, знања и вештина</p>
				<p class="italik">Састављање задатака</p>
				<p class="clan">Члан 13.</p>
				<p>Стручна оспособљеност, знања и вештине кандидата могу најпре писмено да се провере.</p>
				<p>Конкурсна комисија у случају из става 1. овог члана, саставља три различита задатка најраније 24 сата пре почетка писмене провере.</p>
				<p>Ако организациони облик нема одговарајуће стручњаке за област из које се писмено проверавају оспособљеност, знања и вештине, састављање задатка може да се повери стручњацима изван органа или одговарајућој организацији.</p>
				<p>Сваки задатак се израђује у онолико примерака колико има кандидата и чува у одвојеним запечаћеним ковертама.</p>
				<p class="italik">Бирање задатка. Утврђивање резултата</p>
				<p class="clan">Члан 14.</p>
				<p>Пред почетак писмене провере, један од кандидата жребом бира задатак који решавају сви кандидати.</p>
				<p>Задатак се не може решавати дуже од два сата.</p>
				<p>При решавању задатка кандидати могу да користе једино текстове закона и других прописа, ако је задатак везан за њихову примену.</p>
				<p>Конкурсна комисија, према мерилима прописаним за избор, утврђује резултате које су кандидати постигли на писменој провери.</p>
				<p class="bold">Прописивање мерила за избор</p>
				<p class="clan">Члан 15.</p>
				<p>Мерила за избор прописује руководилац организационог облика. </p>
				<p class="bold">Усмени разговор с кандидатима</p>
				<p class="clan">Члан 16.</p>
				<p>Са кандидатима који су на писменој провери испунили прописана мерила за избор, конкурсна комисија обавља усмени разговор.</p>
				<p>Ако писмене провере није било, конкурсна комисија обавља усмени разговор са свим кандидатима међу којима се спроводи изборни поступак.</p>
				<p>Кандидати са којима се обавља усмени разговор оцењују се према мерилима прописаним за избор.</p>
				<p class="bold">Листа за избор</p>
				<p class="italik">Сачињавање листе за избор</p>
				<p class="clan">Члан 17.</p>
				<p>Након усменог разговора сa кандидатима, конкурсна комисија сачињава листу за избор.</p>
				<p>На листу за избор увршћују се кандидати који су испунили прописана мерила за избор.</p>
				<p>Листа за избор мора да садржи све податке о резултатима које су кандидати постигли у изборном поступку.</p>
				<p class="italik">Достављање листе за избор</p>
				<p class="clan">Члан 18.</p>
				<p>Листу за избор, конкурсна комисија доставља руководиоцу организационог облика, који може да обави додатни усмени разговор са кандидатима са листе пре него што изврши избор једног од њих.</p>
				<p>Уз листу за избор, конкурсна комисија доставља и записник о свом раду.</p>
				<p class="italik">Избор кандидата</p>
				<p class="clan">Члан 19.</p>
				<p>Решење о избору кандидата са листе за избор доноси руководилац организационог облика у року од 15 дана од истека рока за подношење пријава по огласу.</p>
				<p>Решење из става 1. овог члана садржи лично име кандидата, као и назив радног места за које је изабран. </p>
				<p>Образложење решења из става 1. овог члана посебно садржи радње које је конкурсна комисија предузела у току изборног поступка. </p>
				<p>Решење из става 1. овог члана доставља се свим кандидатима који су учествовали у изборном поступку.</p>
				<p class="bold">Успех интерног конкурса </p>
				<p class="clan">Члан 20.</p>
				<p>Кад интерни конкурс успе, руководилац организационог облика, доноси решење о пријему у радни однос односно закључује уговор о раду са изабраним кандидатом. </p>
				<p class="bold">Неуспех интерног конкурса</p>
				<p class="clan">Члан 21.</p>
				<p>Интерни конкурс није успео:</p>
				<p>1) ако није било пријава на интерном конкурсу;</p>
				<p>2) ако ни један кандидат није испунио услове интерног конкурса, односно није доставио све потребне доказе или су пријаве неблаговремене или недопуштене;</p>
				<p>3) ако конкурсна комисија утврди да ни један од пријављених кандидата није учествовао у изборном поступку;</p>
				<p>4) ако конкурсна комисија утврди да ни један од кандидата који су учествовали у изборном поступку није испунио мерила прописана за избор.</p>
				<p>О неуспеху интерног конкурса руководилац доноси решење које доставља свим кандидатима из става 1. тач. 3) и 4) овог члана. </p>
				<p class="bold">Право на приговор кандидата који су учествовали у изборном поступку</p>
				<p class="clan">Члан 22.</p>
				<p>Кандидати чије су пријаве одбачене закључком, имају право приговора у року од осам дана од пријема закључка.</p>
				<p>Кандидати који су учествовали у изборном поступку, имају право приговора у року од осам дана, од пријема решења из члана 19. ове уредбе.</p>
				<p>Кандидати из члана 21. став 1. тач. 3) и 4) ове уредбе имају право приговора на решење о неуспеху интерног конкурса у року од осам дана.</p>
				<p>Пријаве из члана 21. став 1. тачка 2) ове уредбе, конкурсна комисија одбацује закључком против кога се може изјавити приговор у складу са ставом 1. овог члана.</p>
				<p>Приговор из ст. 1. и 2. овог члана не задржава извршење закључка, односно решења.</p>
				<p>Одлуку по приговору доноси руководилац, односно орган одређен општим актом у року од 15 дана од дана подношења приговора, која је коначна и против ње може да се покрене поступак пред надлежним судом.</p>
				<p class="clan">IV. КОНКУРСНА КОМИСИЈА</p>
				<p class="bold">О конкурсној комисији</p>
				<p class="clan">Члан 23.</p>
				<p>Конкурсна комисија именује се пре него што се објави интерни конкурс.</p>
				<p>Конкурсну комисију за спровођење интерног конкурса именује руководилац организационог облика у коме се попуњава радно место, тако да конкурсну комисију обавезно чине непосредни руководилац у организационој јединици у којој се попуњава радно место, запослени који је стручан у области за коју се попуњава радно место и запослени који обавља послове из области управљања људским ресурсима. </p>
				<p>Конкурсна комисија има председника и два члана.</p>
				<p class="bold">Рад конкурсне комисије</p>
				<p class="clan">Члан 24.</p>
				<p>Конкурсна комисија одлуке доноси већином гласова. </p>
				<p>Конкурсна комисија води записник о свом раду. </p>
				<p>Чланови конкурсне комисије дужни су да чувају податке до којих су дошли током спровођења конкурса. </p>
				<p class="bold">Обављање послова за конкурсну комисију</p>
				<p class="clan">Члан 25.</p>
				<p>Стручне и административне послове за конкурсну комисију обавља организациона јединица која је у организационом облику задужена за кадровске послове.</p>
				<p class="clan">V. ЗАВРШНA ОДРЕДБA</p>
				<p class="clan">Члан 26.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis">05 број 110-2042/2016</p>
				<p class="auto-style2">У Београду, 25. фебруара 2016. године</p>
				<p class="auto-style2"><span class="bold">Влада</span></p>
				<p class="auto-style2">Председник,</p>
				<p class="auto-style2"><span class="bold">Александар Вучић, </span>с.р.</p>
	</div>

