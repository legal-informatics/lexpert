

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 9. став 5, члана 13. став 3, члана 17. став 8. и члана 41. став 8. Закона о електронској управи („Службени гласник РСˮ, брoj 27/18) и члана 42. став 1. Закона о Влади („Службени гласник РСˮ, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о начину вођења Метарегистра, начину одобравања, суспендовања и укидања приступа сервисној магистрали органа и начину рада на Порталу еУправа</p>
			<p class="centar">"Службени гласник РС", број 104 од 28. децембра 
			2018.</p>
			<p class="bold">Предмет</p>
			<p class="clan">Члан 1.</p>
			<p class="Basic-Paragraph">Овом уредбом ближе се уређује начин на који државни органи и организације, органи и организације покрајинске аутономије, органи и организације јединица локалне самоуправе, установе, јавна предузећа, посебни органи преко којих се остварује регулаторна функција и правна и физичка лица којима су поверена јавна овлашћења (у даљем тексту: орган) врше упис регистара и евиденција у електронском облику (у даљем тексту: регистар) у Метарегистар, одређују структуру и изворе података, као и промене, како би се обезбедила интероперабилност приликом прибављања, обрађивања и уступања, односно достављања података.</p>
			<p class="Basic-Paragraph">Овом уредбом ближе се уређује и начин одобравања, суспендовања и укидања приступа подацима из регистара који су, преко Сервисне магистрале органа, повезани на Јединствену информационо-комуникациону мрежу електронске управе и који се налазе се у Државном центру за управљање и чување података.</p>
			<p class="Basic-Paragraph">Овом уредбом ближе се уређује и начин на који органи обављају услуге електронске управе (у даљем тексту: услуга) путем Портала еУправа као јединствене приступне тачке електронске управе органа којим управља служба Владе надлежна за пројектовање, усклађивање, развој и функционисање система електронске управе (у даљем тексту: надлежни орган), услови коришћења, регистрација и рад корисника услуге на Порталу еУправа, праћење статуса у вези са остваривањем права и обавеза и друга питања од значаја за електронску комуникацију са органом путем Портала еУправа, као и технички услови електронске доставе и садржај потврда.</p>
			<p class="bold">Успостављање и вођење Метарегистра и обавеза уноса података</p>
			<p class="clan">Члан 2.</p>
			<p class="Basic-Paragraph">Метарегистар успоставља и води надлежни орган.</p>
			<p class="Basic-Paragraph">Након успостављања регистра из његове надлежности, орган је дужан да упише регистар у Метарегистар и да именује администратора органа који ће извршити упис.</p>
			<p class="Basic-Paragraph">Надлежни орган дужан је да ауторизује приступ Метарегистру администратору органа из става 2. овог члана ради уписа регистра.</p>
			<p class="bold">Унос података у Метарегистар</p>
			<p class="clan">Члан 3.</p>
			<p class="Basic-Paragraph">Приликом уписа регистра из члана 2. ове уредбе орган је дужан да поштује утврђене класификације и користи званичне шифарнике и семантику за сваки податак појединачно.</p>
			<p class="Basic-Paragraph">Орган одређује који податак из регистра је изворни, а који преузет из другог регистра и на који начин се врши преузимање података.</p>
			<p class="Basic-Paragraph">Орган уноси јединствени матични број грађана и лично име администратора органа, надлежног за поједини регистар.</p>
			<p class="Basic-Paragraph">Администратор органа дужан је, одмах по сазнању за промене везане за регистар и податке у регистру, као и за промену начина повезивања са другим регистрима, одговарајућу промену унесе у Метарегистар.</p>
			<p class="Basic-Paragraph">Администратор органа који користи податке из других регистара дужан је да, по добијању обавештења, изврши неопходне промене у регистру за који је надлежан и прилагоди услугу електронске управе променама из става 4. овог члана.</p>
			<p class="bold">Одобравање, суспендовање и укидање приступа Сервисној магистрали органа</p>
			<p class="clan">Члан 4.</p>
			<p class="Basic-Paragraph">Ради коришћења Сервисне магистрале органа, орган подноси захтев за добијање сагласности за приступ надлежном органу.</p>
			<p class="Basic-Paragraph">Захтев из става 1. овог члана обавезно садржи начин на који ће орган користити Сервисну магистралу органа.</p>
			<p class="Basic-Paragraph">Подношењем захтева орган се саглашава са Условима коришћења Сервисне магистрале органа, које прописује министарство надлежно за развој електронске управе.</p>
			<p class="Basic-Paragraph">Надлежни орган дужан је да у року од осам дана од дана пријема захтева одговори на захтев и, након давања сагласности, омогући приступ подацима преко веб сервиса уписаних у Каталог веб сервиса, у складу са законом.</p>
			<p class="Basic-Paragraph">У случају непоштовања Услова коришћења Сервисне магистрале органа из става 3. овог члана од стране органа, надлежни орган га упозорава и указује на мере које је потребно да предузме без одлагања.</p>
			<p class="Basic-Paragraph">Ако орган не примени мере из става 5. овог члана, надлежни орган суспендује му приступ Сервисној магистрали органа.</p>
			<p class="Basic-Paragraph">У случају континуираног непоштовања Услова коришћења надлежи орган обавештава орган или тело надлежно за избор, именовање или постављење руководиоца органа.</p>
			<p class="bold">Портал еУправа</p>
			<p class="clan">Члан 5.</p>
			<p class="Basic-Paragraph">Портал еУправа чини скуп услуга које представљају техничко-технолошке процесе који обезбеђују пријем, пренос и обраду електронских поднесака и других података и докумената значајних за одлучивање, односно електронску писарницу, информације о статусу предмета и предвиђеним роковима за одлучивање, као и достављање обавештења и одлука органа у Јединствени електронски сандучић, у складу са законом.</p>
			<p class="Basic-Paragraph">Портал еУправа садржи и Каталог поступака и Каталог веб сервиса који се користе за креирање услуга из става 1. овог члана.</p>
			<p class="Basic-Paragraph">Портал еУправа чини и софтверско решење за електронско плаћање преко Портала еУправа (у даљем тексту: еПлаћање+) које обухвата и информације о плаћању такси и накнада.</p>
			<p class="Basic-Paragraph">Преко Портала еУправа врши се и регистрација корисника услуга и управљање њиховим идентитетима кроз федерацију идентитета, у складу са законом.</p>
			<p class="Basic-Paragraph">Портал еУправа садржи и информације о начину његовог коришћења и евиденцију о приступу систему и коришћењу сервиса, у складу са законом којим се уређује електронска управа.</p>
			<p class="bold">Додела корисничких права органу на Порталу еУправа</p>
			<p class="clan">Члан 6.</p>
			<p class="Basic-Paragraph">Ради успостављања услуга на Порталу еУправа, орган подноси надлежном органу захтев за добијање сагласности за активирање и/или деактивирање корисничких права на Порталу еУправа.</p>
			<p class="Basic-Paragraph">Надлежни орган дужан је да одлучи о захтеву у року од осам дана од дана пријема захтева.</p>
			<p class="Basic-Paragraph">Након добијене сагласности, орган доставља главном администратору Портала еУправа (у даљем тексту: главни администратор) попуњен електронски поднесак Сагласности за активирање односно деактивирање корисничких права на Порталу еУправа са личним именом и улогом овлашћених службених лица – електронским путем.</p>
			<p class="Basic-Paragraph">Електронски поднесак из става 3. овог члана обавезно садржи адресу електронске поште сваког овлашћеног службеног лица и потписан је напредним електронским потписом или квалификованим електронским потписом односно оверен напредним електронским печатом органа или квалификованим електронским печатом органа.</p>
			<p class="Basic-Paragraph">На Порталу еУправа администратор органа управља налозима овлашћених службених лица органа и додељује нивое приступа корисничких права, односно одређује следеће улоге овлашћених службених лица:</p>
			<p class="Basic-Paragraph">1) администратор органа – дефинише поступке у Каталогу поступака и начин вођења поступка, у складу са законом;</p>
			<p class="Basic-Paragraph">2) администратор органа – уписује регистар у Метарегистар;</p>
			<p class="Basic-Paragraph">3) администратор органа – развија и поставља услуге органа;</p>
			<p class="Basic-Paragraph">4) администратор органа – обрађује захтеве корисника услуга и води поступак.</p>
			<p class="Basic-Paragraph">Овлашћена службена лица из става 5. овог члана обављају послове у оквиру својих улога на Порталу еУправа користећи електронску идентификацију високог нивоа поузданости.</p>
			<p class="Basic-Paragraph">Електронски поднесак из става 3. налази се на Порталу еУправе.</p>
			<p class="bold">Каталог веб сервиса</p>
			<p class="clan">Члан 7.</p>
			<p class="Basic-Paragraph">Орган у Метарегистру објављује ИП адресу на којој је доступан регистар.</p>
			<p class="Basic-Paragraph">Орган уписује опис структуре података регистра у Каталог веб сервиса и објављује га на Порталу еУправа.</p>
			<p class="Basic-Paragraph">Орган, приликом одређивања поступка, односно услуге електронске управе, податке објављене у Каталогу веб сервиса и опредељује и услугу, у складу са законом. </p>
			<p class="Basic-Paragraph">Приликом успостављања услуге електронске управе на Порталу еУправа или другом порталу, орган уређује поступак у складу са техничким могућностима електронске управе, а у циљу оптимизације процеса и омогућавања ефикасног вођења поступка.</p>
			<p class="Basic-Paragraph">Правни основ за коришћење података, опис и начин вођења поступака из става 4. овог члана, рокове и друга питања од значаја за поступак, орган објављује у Каталогу поступака на Порталу еУправа.</p>
			<p class="bold">Каталог поступака</p>
			<p class="clan">Члан 8.</p>
			<p class="Basic-Paragraph">Надлежни орган дужан је да успостави и води јавни Каталог поступака на основу регистра у којем су описани поступци, у складу са законом.</p>
			<p class="Basic-Paragraph">Орган поступке из своје надлежности прилагођава вођењу поступка у електронском облику и објављује их у Каталогу поступака.</p>
			<p class="Basic-Paragraph">Орган именује администратора поступка који објављује поступак у Каталогу поступка, а којим се одређују:</p>
			<p class="Basic-Paragraph">1) назив, шифра поступка и основ за покретање поступка (по захтеву странке или по службеној дужности);</p>
			<p class="Basic-Paragraph">2) ниво одлучивања (степен);</p>
			<p class="Basic-Paragraph">3) начин решавања поступка (непосредно одлучивање или испитни поступак);</p>
			<p class="Basic-Paragraph">4) орган  надлежан за поступање;</p>
			<p class="Basic-Paragraph">5) правни основ за вођење и одлучивање у поступку (надлежност за поступање);</p>
			<p class="Basic-Paragraph">6) подаци потребни за одлучивање, односно веб сервиси из Каталога веб сервиса, као и Политика коришћења података;</p>
			<p class="Basic-Paragraph">7) начин вођења поступка;</p>
			<p class="Basic-Paragraph">8) рок за поступање;</p>
			<p class="Basic-Paragraph">9) такса/накнада и број рачуна на који се врши плаћање;</p>
			<p class="Basic-Paragraph">10) начин изјављивања жалбе или другог правног средства;</p>
			<p class="Basic-Paragraph">11) рок за чување.</p>
			<p class="Basic-Paragraph">Орган именује најмање једног администратора органа који дефинише поступак за сваки поступак из своје надлежности.</p>
			<p class="Basic-Paragraph">Орган без одлагања објављује све промене у вези поступака из своје надлежности у Каталог поступака.</p>
			<p class="bold">Услуга на Порталу еУправа</p>
			<p class="clan">Члан 9.</p>
			<p class="Basic-Paragraph">Орган врши услугу из свог делокруга и преко Портала еУправа.</p>
			<p class="Basic-Paragraph">Ако услугу пружа више органа из свог делокруга, такву услугу органи успостављају у сарадњи.</p>
			<p class="Basic-Paragraph">Услуге се успостављају на Порталу еУправа преко софтверског решења за генерисање услуга (у даљем тексту: систем за генерисање услуга).</p>
			<p class="Basic-Paragraph">Орган именује најмање једног администратора органа који развија и поставља услуге органа из члана 6. став 5. тачка 3) ове уредбе.</p>
			<p class="Basic-Paragraph">Администратор органа који развија и поставља услуге органа, развија услуге користећи систем за генерисање услуга одређујући ток поступка и податке неопходне за одлучивање, на основу једног или више поступака из Каталога поступака.</p>
			<p class="Basic-Paragraph">Администратор органа који развија и поставља услуге органа, приликом развијања услуге, води рачуна о делотворности и економичности пружања, односно коришћења услуге.</p>
			<p class="Basic-Paragraph">Приликом развијања електронске услуге, орган пружа информације о услузи, а нарочито оне које се односе на:</p>
			<p class="Basic-Paragraph">1) назив органа;</p>
			<p class="Basic-Paragraph">2) назив и опис услуге;</p>
			<p class="Basic-Paragraph">3) датум објављивања и последњег ажурирања услуге;</p>
			<p class="Basic-Paragraph">4) коме је услуга намењена (физичким и правним лицима или другим органима);</p>
			<p class="Basic-Paragraph">5) могући начини добијања информација о току извршавања услуге. </p>
			<p class="Basic-Paragraph">Администратор органа који развија и поставља услуге органа, након развијања и постављања услуге, о томе обавештава главног администратора путем система за генерисање услуге, ради добијања сагласности за објављивање услуге на Порталу еУправа.</p>
			<p class="Basic-Paragraph">Главни администратор, након провере начина из става 5. овог члана као и пружених информација из става 7. овог члана, објављује услугу на Порталу еУправа.</p>
			<p class="Basic-Paragraph">Администратор органа приликом објављивања услуге одобрава приступ овлашћеним службеним лицима.</p>
			<p class="Basic-Paragraph">Надлежни орган прати ажурност коришћења објављених услуга и упозорава администратора органа у случају неправилног рада.</p>
			<p class="Basic-Paragraph">Ако орган након упозорења настави да неажурно пружа услуге, надлежни орган о томе одмах обавештава орган или тело надлежно за избор, именовање или постављење руководиоца органа.</p>
			<p class="bold">Управљање електронским поднесцима на Порталу еУправа</p>
			<p class="clan">Члан 10.</p>
			<p class="Basic-Paragraph">Ако корисник услуге електронске управе покреће услугу подношењем електронског поднеска на Порталу еУправа он то чини путем електронске писарнице.</p>
			<p class="Basic-Paragraph">Електронска писарница аутоматски додељује деловодни број и податак о прописаном року чувања и придружује квалификовани електронски временски жиг којим се гарантује време подношења електронског поднеска из става 1. овог члана.</p>
			<p class="Basic-Paragraph">Администратор органа који обрађује захтеве корисника услуга и води поступак из члана 6. став 5. тачка 4) ове уредба преузима електронски поднесак и обавештава корисника услуге електронске управе из става 1. овог члана о статусу предмета у поступку.</p>
			<p class="Basic-Paragraph">Портал еУправе пружа информације у вези рока за решавање предмета кориснику услуге електронске управе из става 1. овог члана приликом сваког приступа и упозорава га о истеку прописаног рока за решавање. </p>
			<p class="Basic-Paragraph">Портал еУправе пружа информације у вези рока за решавање предмета обрађивачу услуге из става 3. овог члана и упозорава га о истеку прописаног рока за решавање. </p>
			<p class="Basic-Paragraph">Портал еУправа обезбеђује повезивање са софтверским решењем за управљање и чување електронских докумената, као и јединственим централизованим софтверским решењем архива за архивирање електронских докумената, у складу са законима којим се уређује услуга од поверења дуготрајног чувања и архивска грађа и делатност.</p>
			<p class="bold">Електронско плаћање на Порталу еУправа</p>
			<p class="clan">Члан 11.</p>
			<p class="Basic-Paragraph">Портал еУправа омогућава следеће начине плаћања електронске трансакције, по избору корисника преко система за електронско плаћање административних такси:</p>
			<p class="Basic-Paragraph">1) преко опште уплатнице;</p>
			<p class="Basic-Paragraph">2) платном картицом;</p>
			<p class="Basic-Paragraph">3) на други начин, у складу са прописима којима се уређује платни промет.</p>
			<p class="Basic-Paragraph">Орган омогућава плаћање такси и накнада из члана 8. став 3. тачка 9) ове уредбе.</p>
			<p class="Basic-Paragraph">Орган може повезати друго софтверско решење са системом еПлаћање+, за све услуге на Порталу еУправа.</p>
			<p class="Basic-Paragraph">Орган се обраћа надлежном органу ради добијања сагласности за приступ окружењу и интеграцију са системом еПлаћање+. </p>
			<p class="Basic-Paragraph">Након добијене сагласности од надлежног органа, орган се региструје и добија креиран налог за приступање систему еПлаћање+.</p>
			<p class="Basic-Paragraph">Након креирања налога орган добија корисничко име и лозинку којом креира ауторизациони потпис за приступ систему еПлаћање+. </p>
			<p class="Basic-Paragraph">Орган креира налог услуге електронског плаћања, као и избор канала плаћања који ће понудити корисницима приликом извршавања услуге плаћања.</p>
			<p class="Basic-Paragraph">Орган ослобађа од плаћања таксе, односно накнаде корисника услуге, у складу са законом.</p>
			<p class="Basic-Paragraph">Плаћање из става 1, тач. 2. и 3. овог члана, врши се у складу са споразумом закљученим између надлежног органа и пословних банака, којим се утврђују међусобна права и обавезе, као и права и обавезе између корисника услуга и органа.</p>
			<p class="bold">Електронска достава на Порталу еУправа</p>
			<p class="clan">Члан 12.</p>
			<p class="Basic-Paragraph">Орган доставља уверење, одлуку, решење, закључак, други електронски документ и/или податак из оквира своје надлежности кориснику услуге електронске управе електронским путем.</p>
			<p class="Basic-Paragraph">Електронско достављање врши се у Јединствени електронски сандучић корисника услуга електронске управе.</p>
			<p class="bold">Садржај потврде о електронској достави</p>
			<p class="clan">Члан 13.</p>
			<p class="Basic-Paragraph">Потврда о електронској достави уверења, решења, закључка, других електронских докумената и/или података из оквира надлежности органа садржи следеће податке:</p>
			<p class="Basic-Paragraph">1) деловодни број;</p>
			<p class="Basic-Paragraph">2) лично име односно пословно име и име овлашћеног лица корисника услуге електронске управе;</p>
			<p class="Basic-Paragraph">3) идентификациона ознака Јединственог електронског сандучића корисника услуге електронске управе;</p>
			<p class="Basic-Paragraph">4) назив органа;</p>
			<p class="Basic-Paragraph">5) седиште органа;</p>
			<p class="Basic-Paragraph">6) врста пошиљке и број прилога;</p>
			<p class="Basic-Paragraph">7) статус доставе.</p>
			<p class="Basic-Paragraph">Приликом електронске доставе у Јединствени електронски сандучић корисника услуге електронске управе, потврди из става 1. овог члана придружује се квалификовани електронски временски жиг којим се потврђује време доставе, односно поновљене доставе.</p>
			<p class="Basic-Paragraph">Портал еУправа обавештава корисника услуге електронске управе о пријему електронског документа у Јединствени електронски сандучић и аутоматски израђује електронску повратницу.</p>
			<p class="Basic-Paragraph">Приликом отварања електронске повратнице од стране Корисника електронске управе Портал еУправа придружује електронској повратници квалификовани електронски временски жиг којим се потврђује време извршене доставе.</p>
			<p class="bold">Услови коришћења Портала еУправа</p>
			<p class="clan">Члан 14.</p>
			<p class="Basic-Paragraph">Орган je одговоран за унети садржај из члана 13. ове уредбе и објављену услугу на Порталу еУправа.</p>
			<p class="Basic-Paragraph">За обављање послова електронске управе на Порталу еУправа, орган обезбеђује овлашћеним службеним лицима одговарајуће средство за креирање квалификованог електронског потписа.</p>
			<p class="Basic-Paragraph">Орган обавештава главног администратора о свакој промени статуса администратора органа у року од три радна од дана промене.</p>
			<p class="Basic-Paragraph">Орган поставља линкове ка услугама које су објављене на Порталу еУправа, након постављања услуга на Порталу еУправа и на својој веб презентацији у секцији – Услуге. </p>
			<p class="Basic-Paragraph">Орган контролише ажурност својих услуга врши све потребне измене о чему извештава надлежни орган.</p>
			<p class="Basic-Paragraph">Орган обавештава надлежни орган и главног администратора о сваком проблему у раду са Порталом еУправа, без одлагања.</p>
			<p class="Basic-Paragraph">Орган је дужан да Портал еУправа користи у складу са прописима и стандардима информационе безбедности и прописима којима се уређује заштита података о личности. </p>
			<p class="bold">Управљање радом Порталом еУправа</p>
			<p class="clan">Члан 15.</p>
			<p class="Basic-Paragraph">Надлежни орган управља радом Портала еУправа и омогућава креирање, обраду и ажурирање садржаја из члана 5. ове уредбе.</p>
			<p class="bold">Аутентикација и ауторизација корисника</p>
			<p class="clan">Члан 16.</p>
			<p class="Basic-Paragraph">Надлежни орган на Порталу еУправа објављује листу органа пред којим је могуће поднети захтев за коришћење услуга.</p>
			<p class="Basic-Paragraph">Физичко или правно лице које жели да користи услуге на Порталу еУправа подноси захтев пред органом који се налази на листи органа из става 1. овог члана. </p>
			<p class="Basic-Paragraph">Физичко или правно лице из става 2. овог члана може овластити друго лице да у његово име поднесе захтев.</p>
			<p class="Basic-Paragraph">Орган је дужан да провери идентитет лица у складу са законом и припреми образац захтева, који лице својеручно потписује.</p>
			<p class="Basic-Paragraph">Изузетно од става 4. овог члана, надлежни орган може омогућити регистрацију физичком и правном лицу на Порталу еУправа који се идентификовао јавном исправом која служи као средство идентификације на даљину у складу са прописима којима се уређује електронска идентификација.</p>
			<p class="Basic-Paragraph">Захтев из става 3. овог члана садржи податке о личности у складу са законом којим се уређује електронска управа.</p>
			<p class="Basic-Paragraph">Образац захтева из става 4. овог члана садржи пристанак за обраду података о личности, у складу са законом којим се уређује заштита података о личности.</p>
			<p class="Basic-Paragraph">Орган без одлагања прослеђује захтев за регистрацију надлежном органу преко услуге регистрације корисника.</p>
			<p class="Basic-Paragraph">Надлежни орган по пријему захтева отвара кориснички налог и шаље обавештење подносиоцу захтева за потврду регистрације, односно отварање налога.</p>
			<p class="Basic-Paragraph">Лице које је поднело захтев потврђује регистрацију прихватајући Услове коришћења услуга на Порталу еУправа.</p>
			<p class="Basic-Paragraph">Надлежни орган додељује права приступа, односно ауторизује приступ Порталу еУправа, у складу законом.</p>
			<p class="bold">Континуитет корисничког налога</p>
			<p class="clan">Члан 17.</p>
			<p class="Basic-Paragraph">Кориснику услуге електронске управе којем је до дана ступања на снагу ове уредбе отворен кориснички налог не подноси нови захтев за регистрацију на Порталу еУправа.</p>
			<p class="bold">Ступање на снагу</p>
			<p class="clan">Члан 18.</p>
			<p class="Basic-Paragraph">Ова уредба ступа на снагу осмог дана од дана објављивања у „Службеном гласнику Републике Србијеˮ.</p>
			<p class="potpis">05 број 110-11813/2018</p>
			<p class="potpis">У Београду, 27. децембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

