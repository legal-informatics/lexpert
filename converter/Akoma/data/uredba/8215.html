


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 41а став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">&nbsp;</p>
				<p class="odluka-zakon">УРЕДБУ</p>
				<p class="naslov">о проглашењу Споменика природе „Промуклица”</p>
				<p class="naslov"><span style="font-weight: 400">"Службени 
				гласник РС", број 101 од 19. септембра 2014.</span></p>
				<p class="naslov">&nbsp;</p>
				<p class="clan">Члан 1.</p>
				<p>Интермитентни извор Промуклица који се налази у западној Србији, проглашава се заштићеним подручјем I категорије, од националног односно изузетног значаја, као Споменик природе „Промуклица” (у даљем тексту: Споменик природе „Промуклица”).</p>
				<p class="clan">Члан 2.</p>
				<p>Споменик природе „Промуклица” ставља се под заштиту како би се очувала разноликост хидролошких и морфолошких облика сконцентрисаних на релативно малом простору, уз изузетну појаву извора са специфичним начином појављивања, што чини овај комплекс јединственим у југозападној, али и Републици Србији у целини.</p>
				<p class="clan">Члан 3.</p>
				<p>Споменик природе „Промуклица” налази се на територији општине Тутин и обухвата делове катастарских општина Островица и Добри Дуб.</p>
				<p>Површина Споменика природе износи 7, 2081 ha.</p>
				<p>Све парцеле које улазе у обухват заштите Споменика природе „Промуклица” се налазе у државној својини.</p>
				<p>Опис границе и графички приказ Споменика природе „Промуклица” дати су у Прилогу – Опис границе и графички приказ Споменика природе „Промуклица”, који је одштампан уз ову уредбу и чини њен саставни део.</p>
				<p class="clan">Члан 4.</p>
				<p>На подручју Споменика природе „Промуклица” установљава се режим заштите II степена.</p>
				<p>Осим мера које су забрањене законом којим се уређује заштита природе и подзаконским актом којим се уређују режими заштите, на подручју Споменика природе „Промуклица” се забрањује:</p>
				<p>1) извођење свих радова у смислу уређења на заштићеном подручју пре доношења планских аката и одговарајућих пројеката;</p>
				<p>2) све друге активности на заштићеном подручју које на било који начин могу угрозити и оштетити њене темељне и све друге вредности;</p>
				<p>3) земљани, грађевински, шумарски, истражни и други радови који могу неповољно утицати на амбијенталне одлике заштићеног подручја који се издваја за заштиту;</p>
				<p>4) промена намена површина, изузев промена које проистичу из планских докумената управљача;</p>
				<p>5) грађење надземних енергетских водова и антенских стубова на заштићеном подручју;</p>
				<p>6) узнемиравање, уништавање и сакупљање дивље флоре и фауне осим у научно-истраживачке сврхе;</p>
				<p>7) израда водозахвата, дубоких бушотина или посебно издвојених објеката за потребе водоснабдевања;</p>
				<p>8) каптирање интермитентних извора, осим постојеће примитивне каптаже од дрвета, изградња хидротехничких објеката, преграђивање водотока реке Видрењака, укључујући и његову регулацију;</p>
				<p>9) извођење хидрогеолошких радова уз услове заштите природе;</p>
				<p>10) депоновање примарних и секундарних јаловина, складиштењa и бацање комуналног, санитарног, индустријског и другог отпада, као и вишкова земље на заштићеном подручју;</p>
				<p>11) руковање отровним хемијским материјама, нафтним дериватима и другим опасним материјама у природи; </p>
				<p>12) просецање било које нове саобраћајнице, уколико није утврђена важећим просторним или урбанистичким планом или секторским основама које су усаглашене са режимима и мерама заштите заштићеног подручја;</p>
				<p>13) свака промена постојеће морфологије терена и водотока, превођење вода једног у други водоток и измена хидродинамичних карактеристика и режима истицања уз услове заштите природе;</p>
				<p>14) узимање фосилног материјала са геолошких профила;</p>
				<p>15) крчење вегетације и обављање других радњи на местима уз водоток на начин који може изазвати процесе јаке водне ерозије и неповољне промене предела;</p>
				<p>16) садња, засејавање и насељавање врста биљака страних за природни живи свет овог подручја;</p>
				<p>17) уништавање дивљих врста биљака и животиња заштићених као природне реткости или других законски регулисаних категорија;</p>
				<p>18) неконтролисано порибљавање водотока и привредни риболов;</p>
				<p>19) насељавање врста животиња страних за природни живи свет овог подручја, у слободном простору.</p>
				<p class="clan">Члан 5.</p>
				<p>На подручју Споменика природе „Промуклица” у смислу одржавања, уређења и развоја заштићеног подручја, ограничавају се следеће активности:</p>
				<p>1) уређење извора са постављањем примитивних дрвених каптажа;</p>
				<p>2) изградња мањих објеката за презентацију природних вредности или објеката у традиционалном стилу за потребе културног, сеоског и екотуризма;</p>
				<p>3) обављање научноистраживачких радова, мониторинг стања животне средине, природе и живог света, контролисана едукација и популаризација које треба вршити по посебним условима заштите природе;</p>
				<p>4) за потребе туризма, као и контролисане туристичке посете;</p>
				<p>5) инфраструктурно опремање и уређење простора за потребе рекреације, туризма, образовног и научног рада, планинарских активности и друго;</p>
				<p>6) сузбијање инвазивних врста флоре и фауне на заштићеном подручју; </p>
				<p>7) примена мера у газдовању шумама којима се осигурава умерено повећање површина под шумским екосистемима и побољшање њихове структуре и здравственог стања, посебно у погледу заступљености виших узгојних типова и већих дебљинских разреда, количине и квалитета дрвне масе, разноврсности и аутохтоности флористичко-дендролошког састава;</p>
				<p>8) очување и унапређење разноврсности аутохтоног живог света, посебно ретких, заштићених и у другом погледу значајних биљних и животињских врста, њихових популација и станишта;</p>
				<p>9) везане за лов (санитарни лов, унапређење популације дивљачи и станишта);</p>
				<p>10) везане за риболов на рекреативни, санациони и научноистраживачки, са планским активностима на регулисању бројности рибе, с тим што се на појединим деловима водотока, који су значајни за репродукцију риболов може забранити;</p>
				<p>11) на одржавању народног сабора код Промуклице у смислу обавезног присуства управљача и санације простора по окончању скупа (сакупљање и одвожење смећа, односно сакупљање и транспорт неопасног отпада).</p>
				<p>За све активности на подручју режима заштите II степена, у складу са одредбама закона којим се уређује заштита природе, прибавља се акт о условима заштите природе.</p>
				<p class="clan">Члан 6.</p>
				<p>Споменик природе „Промуклица” поверава се на управљање ЈП „Србијашуме” (у даљем тексту: управљач).</p>
				<p class="clan">Члан 7.</p>
				<p>У обављању законом утврђених послова управљања заштићеним подручјем, управљач је овлашћен и дужан нарочито да: се стара о заштићеном подручју на начин који омогућава да се у потпуности спроведу прописане мере и активности заштите (режим заштите) у циљу очувања и унапређења заштићеног подручја, врши обележавање заштићеног подручја, донесе план управљања, донесе акт о унутрашњем реду на простору заштићеног подручја, обезбеђује чуварску службу, у случају насталих промена које могу уништити или нарушити основну вредност заштићеног подручја обавештава Завод за заштиту природе Србије, обезбеђује услове за спровођење научно-истраживачких, образовних, информативно-пропагандних и других активности у складу са законом, обезбеђује финансијска средства из сопствених прихода и из накнада за коришћење заштићеног пoдручја, као и других извора утврђених законом, обраћа се надлежним органима ради обезбеђивања средстава из општинског и републичког буџета и других извора прихода.</p>
				<p>Управљач је дужан да изврши упис делатности управљања заштићеним подручјем у складу са прописима којима се уређује класификација делатности у року од 60 дана од дана ступања на снагу ове уредбе.</p>
				<p class="clan">Члан 8.</p>
				<p>Очување, унапређење, одрживо коришћење и приказивање природних и других вредности заштићеног подручја Споменика природе „Промуклица” спроводи се према плану управљања који доноси управљач на период од десет година (у даљем тексту: План управљања), са садржином и на начин прописан законом којим се уређује заштита природе.</p>
				<p>План управљања, између осталог, садржи и превентивне мере заштите од пожара у складу са законом који уређује заштиту од пожара и прописима донетим на основу тог закона.</p>
				<p>План управљања управљач доноси и доставља министарству надлежном за послове заштите животне средине (у даљем тексту: Министарство) најкасније у року од десет месеци од дана ступања на снагу ове уредбе.</p>
				<p>У поступку давања сагласности на План управљања, Министарство прибавља мишљења министарстава надлежних за послове науке, просвете, културе, рударства и енергетике, привреде, грађевине, саобраћаја, просторног планирања, туризма и финансија.</p>
				<p>Управљач је дужан да једном у три године анализира спровођење Плана управљања и остварене резултате и по потреби изврши његову ревизију.</p>
				<p>До доношења Плана управљања, управљач врши послове на основу годишњег програма управљања који доноси и доставља Министарству на сагласност у року од 30 дана од дана ступања на снагу ове уредбе.</p>
				<p>Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава.</p>
				<p class="clan">Члан 9.</p>
				<p>Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе.</p>
				<p>У оквиру садржине прописане законом којим се уређује заштита природе, правилником из става 1. овог члана ближе се утврђују забрањени радови и активности, као и правила и услови обављања радова и активности који су допуштени на подручју Споменика природе „Промуклица”.</p>
				<p>Правилник из става 1. овог члана се објављује у„Службеном гласнику Републике Србије”.</p>
				<p class="clan">Члан 10.</p>
				<p>Управљач је дужан да на прописан начин обележи Споменик природе „Промуклица” и његове спољне границе, најкасније у року од 12 месеци од дана ступања на снагу ове уредбе.</p>
				<p class="clan">Члан 11.</p>
				<p>Управљач је дужан да заснује дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Спомеником природе „Промуклица” у року од две године од дана ступања на снагу ове уредбе.</p>
				<p class="clan">Члан 12.</p>
				<p>Управљач доноси и доставља Министарству на сагласност акт о накнади за коришћење заштићеног подручја у року од шест месеци од дана ступања на снагу ове уредбе.</p>
				<p class="clan">Члан 13.</p>
				<p>Средства за спровођење Плана управљања обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности управљача и из других извора у складу са законом.</p>
				<p class="clan">Члан 14.</p>
				<p>Планови уређења простора, шумске, ловне, пољопривредне и друге основе и програми који обухватају заштићено подручје Споменика природе „Промуклица” усагласиће се са Просторним планом Републике Србије, Планом управљања и режимима заштите утврђеним овом уредбом.</p>
				<p class="clan">Члан 15.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
				<p>&nbsp;</p>
				<p class="potpis" style="margin-top: 0">05 број 110-8911/2014</p>
				<p class="potpis" style="margin-top: 0">У Београду, 13. септембра 2014. године</p>
				<p class="potpis" style="margin-top: 0"><span class="bold">Влада</span></p>
				<p class="potpis" style="margin-top: 0">Председник,</p>
				<p class="potpis" style="margin-top: 0"><span class="bold">Александар Вучић,</span> с.р.</p>
				<p align="right">&nbsp;</p>
				<p align="right">Прилог</p>
				<p class="clan">ОПИС ГРАНИЦЕ И ГРАФИЧКИ ПРИКАЗ СПОМЕНИКА ПРИРОДЕ „ПРОМУКЛИЦА”</p>
				<p>Граница Споменика природе „Промуклица” захвата читаву к.п. број 9, КО Островица, а затим од десне обале реке Видрењака транслаторно прати западну границу ове катастарске парцеле на удаљености од 100 метара пресецајући к.п. број 1, КО Островица и на удаљености од 100 метара од најсеверније тачке к.п. број 9, КО Островица, пресеца реку Видрењак и к.п. бр. 2153 и 2156, КО Добри Дуб и пратећи леву обалу ове реке, где се на удаљености од 100 метара од к.п. број 9, КО Островица, враћа на почетну тачку на десној обали реке Видрењак. </p>
				<p align="center"><img src="http://www.pravno-informacioni-sistem.rs/SlGlasnikPortal/slike/promuklica_opt.jpeg&amp;doctype=reg&amp;abc=cba&amp;eli=true&amp;eliActId=424055&amp;regactid=424055" alt="promuklica.tiff"></p>
	</div>

