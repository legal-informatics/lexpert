

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 8. став 5. Закона о царинској служби („Службени гласник РСˮ, број 95/18) и члана 42. став 1. Закона о Влади („Службени гласник РСˮ, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о начелима за унутрашње уређење и систематизацију радних места у Управи царина</p>
			<p class="centar">"Службени гласник РС", број 26 од 5. априла 2019.</p>
			<p class="clan">I. УВОДНА ОДРЕДБА</p>
			<p class="bold">Предмет уредбе</p>
			<p class="clan">Члан 1.</p>
			<p class="Basic-Paragraph">Овом уредбом прописују се начела за унутрашње уређење и систематизацију радних места у Управи царина, врсте организационих јединица и начин припреме и доношења акта о унутрашњем уређењу и систематизацији радних места у Управи царина као саставног дела Правилника о унутрашњем уређењу и систематизацији радних места Министарства финансија (у даљем тексту: правилник).</p>
			<p class="clan">II. НАЧЕЛА ЗА УНУТРАШЊЕ УРЕЂЕЊЕ И СИСТЕМАТИЗАЦИЈУ РАДНИХ МЕСТА</p>
			<p class="clan">Члан 2. </p>
			<p class="Basic-Paragraph">Унутрашње уређење и систематизација радних места морају:</p>
			<p class="Basic-Paragraph">1) да се заснивају на делокругу Управе царина и радним процесима у њој;</p>
			<p class="Basic-Paragraph">2) да буду прилагођени целини послова Управе царина;</p>
			<p class="Basic-Paragraph">3) да обезбеде делотворан и складан рад Управе царина и делотворан надзор над радом унутар Управе царина;</p>
			<p class="Basic-Paragraph">4) да обезбеде брзо и делотворно остваривање права и правних интереса привреде и грађана;</p>
			<p class="Basic-Paragraph">5) да омогуће груписање истоврсних или сродних и међусобно повезаних послова у одговарајуће унутрашње организационе јединице у Управи царина;</p>
			<p class="Basic-Paragraph">6) да омогуће сарадњу са другим државним органима и органима државне управе у обављању послова Управе царина; </p>
			<p class="Basic-Paragraph">7) да обезбеде јавност рада Управе царина.</p>
			<p class="bold">Доношење правилника</p>
			<p class="clan">Члан 3.</p>
			<p class="Basic-Paragraph">Унутрашње уређење Управе царина и систематизација радних места у њему одређују се правилником.</p>
			<p class="Basic-Paragraph">Правилник, на предлог директора Управе царина, доноси министар финансија уз сагласност Владе.</p>
			<p class="bold">Садржина правилника</p>
			<p class="clan">Члан 4.</p>
			<p class="Basic-Paragraph">Правилник се састоји од дела којим се одређује унутрашње уређење Управе царина и дела којим се систематизују радна места.</p>
			<p class="Basic-Paragraph">Део правилника о унутрашњем уређењу Управе царина садржи:</p>
			<p class="Basic-Paragraph">1) унутрашње јединице у Управи царина, њихов делокруг и међусобни однос;</p>
			<p class="Basic-Paragraph">2) руковођење унутрашњим јединицама;</p>
			<p class="Basic-Paragraph">3) овлашћења и одговорности руководилаца унутрашњих јединица;</p>
			<p class="Basic-Paragraph">4) начин сарадње Управе царина с другим органима и организацијама.</p>
			<p class="Basic-Paragraph">Део правилника о систематизацији радних места садржи:</p>
			<p class="Basic-Paragraph">1) број државних службеника који раде на положају и опис њихових послова; </p>
			<p class="Basic-Paragraph">2) број радних места по сваком царинском звању (за царинске службенике) и свакој врсти радних места (за намештенике);</p>
			<p class="Basic-Paragraph">3) називе радних места, описе послова радних места и царинска звања (за царинске службенике), односно врсте (за намештенике) у које су радна места разврстана;</p>
			<p class="Basic-Paragraph">4) потребан број царинских службеника и намештеника за свако радно место;</p>
			<p class="Basic-Paragraph">5) услове за рад на сваком радном месту који се односе на врсту и степен стручне спреме, односно образовање, државни стручни испит и посебан стручни испит за царинског службеника, потребно радно искуство у струци, као и потребне компетенције за рад на радном месту.</p>
			<p class="Basic-Paragraph">Потребне компетенције за рад на радном месту из става 3. тачка 5) овог члана утврђују се у обрасцу компетенција који је саставни део правилника.</p>
			<p class="bold">Усклађеност с кадровским планом</p>
			<p class="clan">Члан 5.</p>
			<p class="Basic-Paragraph">Правилник мора бити усклађен са донесеним кадровским планом.</p>
			<p class="bold">Овлашћења и одговорности руководиоца организационе јединице</p>
			<p class="clan">Члан 6.</p>
			<p class="Basic-Paragraph">Руководилац организационе јединице планира, усмерава и надзире рад организационе јединице и врши најсложеније послове из њеног делокруга. </p>
			<p class="Basic-Paragraph">Руководилац је одговоран за законит, правилан и благовремен рад организационе јединице.</p>
			<p class="clan">III. ВРСТЕ ОРГАНИЗАЦИОНИХ ЈЕДИНИЦА И УСЛОВИ ЗА ЊИХОВО ОБРАЗОВАЊЕ</p>
			<p class="bold">Врсте организационих јединица</p>
			<p class="clan">Члан 7.</p>
			<p class="Basic-Paragraph">Организационе јединице Управе царина образују се као унутрашње организационе јединице и подручне организационе јединице. </p>
			<p class="bold">Унутрашње организационе јединице</p>
			<p class="clan">Члан 8. </p>
			<p class="Basic-Paragraph">Унутрашње организационе јединице у Централи Управе царина образују се као основне, посебне и уже унутрашње организационе јединице. </p>
			<p class="Basic-Paragraph">Основна унутрашња организациона јединица је сектор.</p>
			<p class="Basic-Paragraph">Посебне унутрашње организационе јединице су Биро директора, Центар за стручно оспособљавање и усавршавање царинских службеника и Царинска лабораторија.</p>
			<p class="Basic-Paragraph">Уже унутрашње организационе јединице су одељење, одсек и група.</p>
			<p class="Basic-Paragraph">Поједине унутрашње организационе јединице могу носити другачије називе који одговарају природи посла за који се оснивају. </p>
			<p class="bold">Подручне организационе јединице</p>
			<p class="clan">Члан 9.</p>
			<p class="Basic-Paragraph">Подручне организационе јединице образују се као основне подручне организационе јединице  и уже организационе јединице царинарнице.</p>
			<p class="Basic-Paragraph">Основна подручна организациона јединица је царинарница.</p>
			<p class="Basic-Paragraph">Уже организационе јединице царинарнице су: одсеци, реферати, царинске испоставе, царински реферати и царински пунктови. </p>
			<p class="bold">Сектор</p>
			<p class="clan">Члан 10.</p>
			<p class="Basic-Paragraph">Сектор се образује да би вршио послове који представљају заокружену област рада у Управи царина.  </p>
			<p class="bold">Руковођење сектором</p>
			<p class="clan">Члан 11.</p>
			<p class="Basic-Paragraph">Сектором руководи помоћник директора.</p>
			<p class="Basic-Paragraph">Помоћник директора координатор координише рад више међусобно повезаних области рада у Управи царина и за свој рад одговара министру финансија и директору Управе царина.</p>
			<p class="bold">Биро директора</p>
			<p class="clan">Члан 12.</p>
			<p class="Basic-Paragraph">Биро директора образује се да би вршио саветодавне и протоколарне послове, послове односа са јавношћу, координацију пројектима и контролу имплементације пројеката који се изводе у Управи царина и административно-техничке послове који су значајни за рад директора и помоћника директора координатора. </p>
			<p class="Basic-Paragraph">Бироом руководи шеф бироа, који за свој рад и рад бироа одговара директору Управе царина. </p>
			<p class="bold">Центар за стручно оспособљавање и усавршавање царинских службеника и Царинска лабораторија</p>
			<p class="clan">Члан 13.</p>
			<p class="Basic-Paragraph">Центар за стручно оспособљавање и усавршавање царинских службеника се оснива ради спровођења обука и усавршавања царинских службеника, организације теоријске и практичне наставе и обуке са полагањем посебног стручног испита за царинске службенике и царинске заступнике, организације и извођења специјалистичких семинара и стручне обуке у царинској оперативи и других послова од значаја за стручну обуку царинских службеника у складу са трендовима европских царинских администрација. </p>
			<p class="Basic-Paragraph">Царинска лабораторија се оснива ради обављања послова хемијско-технолошке анализе узорака робе у циљу правилног сврставања робе по Царинској тарифи.</p>
			<p class="Basic-Paragraph">Центром за стручно оспособљавање и усавршавање царинских службеника и Царинском лабораторијом руководи начелник Центра односно начелник Лабораторије који за свој рад одговарају помоћнику директора који руководи сектором у чијем саставу је Центар, односно Лабораторија. </p>
			<p class="bold">Одељење, одсек и група</p>
			<p class="clan">Члан 14.</p>
			<p class="Basic-Paragraph">Одељење, одсек и група могу да се образују у сектору или изван њих.</p>
			<p class="Basic-Paragraph">Одељење, одсек и група образују се изван сектора да би вршили послове из појединих области рада које нису у делокругу сектора или ако то налажу посебни прописи или да би пружали подршку спровођењу пројеката.</p>
			<p class="Basic-Paragraph">Због природе и обима послова у одељењу може да се образује више одсека и група, а у одсеку више група. </p>
			<p class="bold">Услови за образовање одељења, одсека и групе</p>
			<p class="clan">Члан 15.</p>
			<p class="Basic-Paragraph">Одељење се образује да би вршило међусобно повезане послове на којима ради најмање осморо царинских службеника или намештеника или и једних и других заједно. </p>
			<p class="Basic-Paragraph">Одсек се образује да би вршио међусобно сродне послове који захтевају непосредну повезаност и организациону посебност и најмање петоро царинских службеника или намештеника или и једних и других заједно. </p>
			<p class="Basic-Paragraph">Група се образује да би вршила међусобно повезане послове на којима ради најмање троје царинских службеника или намештеника или и једних и других заједно.</p>
			<p class="bold">Руковођење одељењем, одсеком и групом</p>
			<p class="clan">Члан 16.</p>
			<p class="Basic-Paragraph">Одељењем руководи начелник одељења, одсеком руководи шеф одсека, а групом руководи руководилац групе.</p>
			<p class="bold">Одговорност начелника одељења, шефа одсека и руководиоца групе</p>
			<p class="clan">Члан 17.</p>
			<p class="Basic-Paragraph">Начелник одељења, шеф одсека и руководилац групе за свој рад и рад уже унутрашње јединице одговарају директору Управе царина или помоћнику директора који руководи сектором.</p>
			<p class="bold">Подручне организационе јединице</p>
			<p class="clan">Члан 18.</p>
			<p class="Basic-Paragraph">Подручне организационе јединице образују се као организационе јединице у седишту и ван седишта Управе царина независно од Уредбе о управним окрузима. </p>
			<p class="Basic-Paragraph">Царинарнице се оснивају у већим привредним и саобраћајним центрима када то захтевају обим, структура и токови роба у путничком и робном промету са иностранством или други интереси привреде. </p>
			<p class="Basic-Paragraph">Царинарницом руководи управник царинарнице који за свој рад одговара директору Управе царина. </p>
			<p class="bold">Уже подручне организационе јединице царинарнице</p>
			<p class="italik">Услови за образовање одсека, реферата, царинских испостава, царинских реферата и царинских пунктова</p>
			<p class="clan">Члан 19.</p>
			<p class="Basic-Paragraph">Одсеци у царинарницама се образују да би вршили међусобно сродне послове који захтевају непосредну повезаност и организациону посебност и најмање петоро царинских службеника или намештеника или и једних и других заједно. </p>
			<p class="Basic-Paragraph">Реферати у царинарницама се образују да би вршили међусобно повезане послове на којима ради најмање троје царинских службеника или намештеника или и једних и других заједно. </p>
			<p class="Basic-Paragraph">Царинске испоставе се образују у царинарницама да би вршиле послове царинског надзора и царињења робе, обрачуна и наплате царинских дажбина, обављања послова царинске контроле у путничком и робном промету са иностранством и девизно-валутне контроле у међународном путничком промету на међународним и граничним прелазима за погранични саобраћај  и других послова из делокруга царинске испоставе на којима ради најмање осморо царинских службеника и намештеника заједно.</p>
			<p class="Basic-Paragraph">Царински реферати се образују у царинарницама да би вршили послове царинског надзора и царињења робе, обрачуна и наплате царинских дажбина, послова царинске контроле у путничком и робном промету са иностранством и девизно-валутне контроле у међународном путничком промету на међународним и граничним прелазима за погранични саобраћај и других послова из делокруга царинске испоставе на којима ради најмање троје царинских службеника и намештеника заједно. Изузетно, на граничним прелазима за погранични саобраћај са малим обимом посла, може се образовати царински реферат са два царинска службеника. </p>
			<p class="Basic-Paragraph">Царински пунктови се образују у царинарницама ради предузимања мера царинског надзора и царинске контроле и спровођења царинског поступка у промету робе са Аутономном покрајином Косово и Метохија у периоду важења Резолуције Савета безбедности број 1244 са најмање троје царинских службеника. </p>
			<p class="italik">Руковођење одсеком, рефератом, царинском испоставом, царинским рефератом и царинским пунктом</p>
			<p class="clan">Члан 20.</p>
			<p class="Basic-Paragraph">Одсеком руководи шеф одсека, рефератом руководи водитељ реферата, царинском испоставом руководи  шеф испоставе, царинским рефератом руководи водитељ царинског реферата а царинским пунктом руководи руководилац царинског пункта. </p>
			<p class="italik">Одговорност шефа одсека, водитеља реферата, шефа испоставе, водитеља царинског реферата и руководиоца царинског пункта </p>
			<p class="clan">Члан 21.</p>
			<p class="Basic-Paragraph">Шеф одсека, водитељ реферата, шеф испоставе, водитељ царинског реферата и руководилац царинског пункта за свој рад одговарају директору Управе царина и  управнику царинарнице.</p>
			<p class="bold">Европске интеграције </p>
			<p class="clan">Члан 22.</p>
			<p class="Basic-Paragraph">Правилником се одређује унутрашња организациона јединица у којој ће се обављати послови европских интеграција у области царинског пословања.  </p>
			<p class="clan">IV. ПОСЕБНЕ РАДНЕ ГРУПЕ, КОМИСИЈЕ, ПРОЈЕКТНИ ТИМОВИ И ЗАЈЕДНИЧКА ТЕЛА</p>
			<p class="bold">Посебна радна група или комисија царинских службеника</p>
			<p class="clan">Члан 23.</p>
			<p class="Basic-Paragraph">Директор Управе царина, помоћник директора координатор, помоћник директора и управник царинарнице могу да образују посебну радну групу или комисију царинских службеника ради извршења одређених задатака и послова из надлежности више организационих јединица или пружања стручне помоћи у најсложенијим задацима.</p>
			<p class="Basic-Paragraph">Решењем којим се оснива посебна радна група или комисија одређују се задаци и послови, састав и руководилац, рок за извршење задатака и друга питања која су везана за њен рад.</p>
			<p class="bold">Пројектни тим</p>
			<p class="clan">Члан 24.</p>
			<p class="Basic-Paragraph">Пројектни тим може бити образован ради спровођења пројеката, увођења иновација у спровођењу послова из надлежности Управе царина или ради извршења других сложених задатака из надлежности више унутрашњих јединица. </p>
			<p class="Basic-Paragraph">Пројектни тим решењем образује директор Управе царина. </p>
			<p class="Basic-Paragraph">Решењем којим се образује пројектни тим одређују се, поред осталог, његов састав и руководилац, рок за извршење задатка и друга питања која су везана за рад тима.</p>
			<p class="Basic-Paragraph">Државни службеник из другог органа, односно органа у саставу може да буде члан пројектног тима само уз сагласност свог руководиоца, односно директора органа у саставу, а начин на који ће бити растерећен од редовних послова и друга питања одређују се споразумом руководилаца, односно директора органа у саставу.</p>
			<p class="clan">V. ПРИПРЕМА И ДОНОШЕЊЕ ПРАВИЛНИКА</p>
			<p class="bold">Правилник о унутрашњем уређењу и систематизацији радних места</p>
			<p class="italik">Документациона основа</p>
			<p class="clan">Члан 25.</p>
			<p class="Basic-Paragraph">Припреми правилника претходи припрема документационе основе за припрему правилника (у даљем тексту: документациона основа).</p>
			<p class="Basic-Paragraph">У документационој основи се:</p>
			<p class="Basic-Paragraph">1) наводе одредбе закона и других прописа којима је одређен делокруг Управе царина;</p>
			<p class="Basic-Paragraph">2) наводе послови државне управе које Управа царина врши;</p>
			<p class="Basic-Paragraph">3) приказује обим, врста и сложеност послова Управе царина у години која претходи припреми документационе основе;</p>
			<p class="Basic-Paragraph">4) наводе разлози и образлаже предлог за преуређење Управе царина;</p>
			<p class="Basic-Paragraph">5) наводи број  државних службеника који раде на положају у органу, број радних места по сваком звању (за царинске службенике) и свакој врсти радних места (за намештенике) и број царинских службеника и намештеника који је потребан на сваком радном месту;</p>
			<p class="Basic-Paragraph">6) образлаже потреба за наведеним бројем царинских службеника и намештеника;</p>
			<p class="Basic-Paragraph">7) приказују финансијска средства за спровођење правилника.</p>
			<p class="Basic-Paragraph">Директор Управе царина предлог правилника заснива на стању које је утврђено у документационој основи.</p>
			<p class="bold">Достављање правилника и документационе основе на мишљење</p>
			<p class="italik">Овлашћење Министарства финансија</p>
			<p class="clan">Члан 26.</p>
			<p class="Basic-Paragraph">Директор Управе царина доставља предлог правилника и документациону основу на мишљење Министарству финансија, које након што утврди да је предлог у складу са прописима, да су у буџету Републике Србије обезбеђена средства за све царинске службенике и намештенике који су, према правилнику потребни органу, правилник доставља на мишљење Министарству државне управе и локалне самоуправе и Служби за управљање кадровима. </p>
			<p class="italik">Овлашћење Министарства државне управе и локалне самоуправе</p>
			<p class="clan">Члан 27.</p>
			<p class="Basic-Paragraph">Министарство државне управе и локалне самоуправе дужно је да у свом мишљењу предложи Влади да не да сагласност на правилник: </p>
			<p class="Basic-Paragraph">1) ако правилник није усаглашен са законом или другим прописом из области уређења државне управе; </p>
			<p class="Basic-Paragraph">2) ако сматра да уређење органа које се предвиђа правилником није рационално.</p>
			<p class="italik">Овлашћење Службе за управљање кадровима</p>
			<p class="clan">Члан 28.</p>
			<p class="Basic-Paragraph">Служба за управљање кадровима дужна је да у свом мишљењу предложи Влади да не да сагласност на правилник:</p>
			<p class="Basic-Paragraph">1) ако се предвиђа да на радним местима у звању вишег царинског саветника, вишег царинског инспектора, самосталног царинског саветника и самосталног царинског инспектора ради више од прописаног броја царинских службеника;</p>
			<p class="Basic-Paragraph">2) ако правилник није усклађен с донесеним кадровским планом.</p>
			<p class="italik">Сагласност Владе</p>
			<p class="clan">Члан 29.</p>
			<p class="Basic-Paragraph">Пошто прибави мишљења Министарства државне управе и локалне самоуправе и Службе за управљање кадровима, министар финансија доноси правилник и доставља га на сагласност Влади.</p>
			<p class="Basic-Paragraph">Влади се, уз правилник, достављају и документациона основа, прибављена мишљења и писмено изјашњење о разлозима због којих нису прихваћене примедбе које су у својим мишљењима изнели Министарство државне управе и локалне самоуправе и Служба за управљање кадровима.</p>
			<p class="Basic-Paragraph">Правилник на који је Влада дала сагласност Министарство финансија доставља Министарству државне управе и локалне самоуправе и Служби за управљање кадровима, као и Управи царина са актом Владе о давању сагласности. Управа царина објављује правилник на огласној табли Управе царина и утврђује датум ступања на снагу правилника сходно одредби правилника којом се утврђује у ком року од дана објављивања правилник ступа на снагу.</p>
			<p class="bold">Измене и допуне правилника</p>
			<p class="clan">Члан 30.</p>
			<p class="Basic-Paragraph">На припрему и доношење измена и допуна правилника примењују се одредбе ове уредбе које уређују начин припреме и доношења правилника.</p>
			<p class="clan">VI. ПРЕЛАЗНА И ЗАВРШНА ОДРЕДБА </p>
			<p class="clan">Члан 31.</p>
			<p class="Basic-Paragraph">Унутрашње уређење и систематизација радних места у Управи царина ускладиће се са овом уредбом у року од 60 дана од дана њеног ступања на снагу. </p>
			<p class="clan">Члан 32.</p>
			<p class="Basic-Paragraph">Ова уредба ступа на снагу наредног дана од дана објављивања у „Службеном гласнику Републике Србијеˮ. </p>
			<p class="potpis">05 број 110-3376/2019</p>
			<p class="potpis">У Београду, 4. априла 2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

