


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 27. став 1. Закона о иновационој делатности („Службени гласник РС”, бр. 110/05, 18/10 и 55/13) и члана 42. став 1. Закона о Влади („Службени гласник РС”, бр. 55/05 и 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Влада доноси</p>
				<p class="odluka-zakon">УРЕДБУ</p>
				<p class="odluka-zakon">о утврђивању програма иновационе делатности за 2017. годину</p>
				<p class="centar">"Службени гласник РС", број 73 од 28. јула 
				2017.</p>
				<p class="clan">Члан 1.</p>
				<p>Овом уредбом утврђују се програми иновационе делатности за 2017. годину.</p>
				<p class="clan">Члан 2.</p>
				<p>Програми из члана 1. ове уредбе одштампани су уз ову уредбу и чине њен саставни део.</p>
				<p class="clan">Члан 3.</p>
				<p>Министар надлежан за иновациону делатност, у складу са законом, прописаће начин реализације програма из члана 1. ове уредбе, у року од 30 дана од дана ступања на снагу ове уредбе.</p>
				<p class="clan">Члан 4.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p class="potpis">05 број 110-6801/2017</p>
				<p class="potpis">У Београду, 27. јула 2017. године</p>
				<p class="potpis"><span class="bold">Влада</span></p>
				<p class="potpis">Председник,</p>
				<p class="potpis"><span class="bold">Ана Брнабић,</span> с.р.</p>
				<p class="bold">ПРОГРАМИ</p>
				<p class="bold">ИНОВАЦИОНЕ ДЕЛАТНОСТИ ЗА 2017. ГОДИНУ</p>
				<p>Ради пружања подршке развоју или значајне измене постојећих иновационих производа и услуга, ради подстицања примене и комерцијализације научноистраживачких резултата, као и ради пружања подршке коришћењу савремених технологија и изградњи инфраструктуре иновационих организација у 2017. години, утврђују се програми иновационе делатности, и то:</p>
				<p class="bold">1) ПРОГРАМ ФИНАНСИРАЊА ИНОВАЦИОНИХ ПРОЈЕКАТА КОЈИ ЗА РЕЗУЛТАТ ИМАЈУ РАЗВИЈЕН КОМЕРЦИЈАЛНО ВЕРИФИКОВАН ПРОИЗВОД, УКЉУЧУЈУЋИ СОФТВЕР, ПРОЦЕС, ТЕХНОЛОГИЈУ ИЛИ УСЛУГУ</p>
				<p>Програм подстиче регистроване субјекте иновационе делатности да у сарадњи са привредним друштвима допринесу развоју комерцијално верификованих производа, укључујући и софтвер, процес, технологију или услугу који ће имати конкурентна својства. Приоритет у реализацији овог програма имаће пројекти који обезбеђују виши степен учешћа ванбуџетских улагања у цени пројекта, кроз новчану партиципацију, опремање, улагање know-how, инфраструктурне и стручне услуге и др. </p>
				<p>Програм се реализује путем јавног позива за пријаву иновационих пројеката. Јавни позив се расписује у складу са условима конкурисања и критеријумима за избор реализатора пројеката који се финансирају из буџетских средстава и фондова са већинским државним власништвом, а финансира се у складу са подзаконским прописима и другим општим актима донетим ради његовог извршавања. Програмом се равноправно подстичу субјекти иновационе делатности из јавног и приватног сектора и то доделом средстава у складу са правилима за доделу државне помоћи мале вредности (<span class="italik">de minimis</span> државна помоћ). </p>
				<p>Одлуку о пројекту који ће имати приоритет у реализацији овог програма јер обезбеђује висок степен учешћа ванбуџетских улагања у цени пројекта, кроз новчану партиципацију, опремање, улагање know-how, инфраструктурне и стручне услуге и др. доноси министар надлежан за иновациону делатност. </p>
				<p>Средства буџета Републике Србије по овом програму користе се у складу са законом. </p>
				<p>Рок за реализацију програма је 31. децембар 2017. године. </p>
				<p class="bold">2) ПРОГРАМ РАЗВОЈА РЕГИСТРОВАНИХ ОРГАНИЗАЦИЈА ЗА ОБАВЉАЊЕ ИНОВАЦИОНЕ ДЕЛАТНОСТИ И ПРУЖАЊЕ ИНФРАСТРУКТУРНЕ ПОДРШКЕ ИНОВАЦИОНОЈ ДЕЛАТНОСТИ</p>
				<p>Програм подстиче унапређење услова у погледу просторних, организационих и стручних капацитета оних привредних друштава која су постигла изузетне резултате од дана стицања својства регистрованог субјекта иновационе делатности. Програм посебно подстиче развој и унапређење инфраструктурних и организационих капацитета организација за обављање иновационе делатности у чијем оснивању су учествовали субјекти из члана 26. Закона о иновационој делатности, на начин који кроз иновациону инфраструктуру повезује примену резултата рада научно-образовних институција, са капацитетима јединица локалних самоуправа, тако да се обезбеде услови у којима технолошка и друга привредна друштва која се баве иновацијама добијају услуге пословно технолошког инкубатора и научно-технолошког парка заснованог на најбољим примерима из праксе држава у ширем окружењу. </p>
				<p>Циљ овог програма је: </p>
				<p>– да регистровани субјекти – организације за пружање инфраструктурне подршке иновационој делатности континуирано развијају и унапређују капацитете којима могу, ангажовано и непосредно, да допринесу активностима носилаца иновационе делатности који немају својство регистрованог субјекта иновационе делатности; </p>
				<p>– да се подстакну активности регистрованих субјеката иновационе делатности у чијој оснивачкој структури учествују органи и организације, које обезбеђују извршно-оперативно и функционалну примену резултата иновативног научног рада. </p>
				<p>Програмом се равноправно подстичу регистровани субјекти иновационе делатности из јавног и приватног сектора. </p>
				<p>Програм се реализује путем јавног позива за пријаву инфраструктурних иновационих пројеката чији су носиоци правна лица регистрована као субјекти иновационе делатности. Јавни позив се расписује у складу са условима конкурисања и критеријумима за избор реализатора пројеката који се финансирају из буџетских средстава и фондова са већинским државним власништвом. а финансира се у складу са подзаконским прописима и другим општим актима донетим ради његовог извршавања. Програмом се равноправно подстичу субјекти иновационе делатности из јавног и приватног сектора и то доделом средстава у складу са правилима за доделу државне помоћи мале вредности (<span class="italik">de minimis</span> државна помоћ). </p>
				<p>Одлуку о пројектима који ће имати приоритет у реализацији овог програма јер обезбеђује инфраструктурно опремање које ће омогућити пружање квалитетније услуге станарима – привредним друштвима која се баве иновационим активностима, доноси министар надлежан за иновациону делатност. </p>
				<p>Средства буџета Републике Србије по овом програму користе се у складу са законом. </p>
				<p>Рок за реализацију програма је 31. децембар 2017. године. </p>
				<p class="bold">3) ПРОГРАМ ФИНАНСИРАЊА ПРОЈЕКАТА ФИЗИЧКИХ ЛИЦА РЕГИСТРОВАНИХ ИНОВАТОРА </p>
				<p>Програм подстиче физичка лица иноваторе уписане у Регистар иновационе делатности који води министарство надлежно за научноистраживачку делатност и технолошки развој да допринесу развоју иновација тако што регистрованом иноватору кроз конкретне активности омогућава пласирање на тржишту, са одговарајућом вредношћу, решења која су резултат његових иновационих активности којима су развијени производи, технологије, процеси или услуге. Приоритет у реализацији овог програма имаће пројекти физичких лица који обезбеђују виши степен учешћа ванбуџетских улагања у цени пројектних активности чије се суфинансирање буџетским средствима захтева, и који су самостални у свом раду, односно нису везани уговором да развијају пројекат са којим конкуришу за инкубаторе, мала и средња предузећа, научно истраживачке организације или технолошке паркове итд. </p>
				<p>Програм се реализује путем јавног позива за финансирање пријава физичких лица регистрованих иноватора. Јавни позив се расписује у складу са условима конкурисања и критеријумима за избор реализатора пројеката који се финансирају из буџетских средстава и фондова са већинским државним власништвом.</p>
				<p>Одлуку о пројекту који ће имати приоритет у реализацији овог програма јер обезбеђује висок степен учешћа ванбуџетских улагања у цени пројекта, кроз новчану партиципацију, опремање, улагање know-how, инфраструктурне и стручне услуге и др. доноси министар надлежан за иновациону делатност, у складу са законом. </p>
				<p>Средства буџета Републике Србије по овом програму користе се у складу са законом. </p>
				<p>Рок за реализацију програма је 31. децембар 2017. године. </p>
	</div>

