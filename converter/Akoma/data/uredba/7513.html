

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 8. Закона о буџету Републике Србије за 2019. годину („Службени гласник РС”, број 95/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси</p>
			<p class="odluka-zakon">УРЕДБУ</p>
			<p class="odluka-zakon">о утврђивању Програма стандардизованог сета услуга које спроводе акредитоване регионалне развојне агенције у 2019. години</p>
			<p class="centar">"Службени гласник РС", број 68 од 25. септембра 
			2019.</p>
			<p class="clan">Члан 1.</p>
			<p class="Basic-Paragraph">Овом уредбом утврђује се Програм стандардизованог сета услуга које спроводе акредитоване регионалне развојне агенције у 2019. години, који је одштампан уз ову уредбу и чини њен саставни део. </p>
			<p class="clan">Члан 2.</p>
			<p class="Basic-Paragraph">Ова уредба ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">05 број 110-9287/2019 </p>
			<p class="potpis">У Београду, 23. септембра  2019. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р. </p>
			<p class="clan">ПРОГРАМ <br>СТАНДАРДИЗОВАНОГ СЕТА УСЛУГА КОЈЕ СПРОВОДЕ АКРЕДИТОВАНЕ РЕГИОНАЛНЕ РАЗВОЈНЕ АГЕНЦИЈЕ У 2019. ГОДИНИ</p>
			<p class="clan">I. ПРЕДМЕТ</p>
			<p class="Basic-Paragraph">Законом о буџету Републике Србије за 2019. годину („Службени гласник РС”, број 95/18), у оквиру Раздела 21 – Министарство привреде, Програм – 1505 Регионални развој, Функција 474 – Вишенаменски развојни пројекти, Програмска активност/пројекат 0004 – Подстицање равномерног регионалног развоја, Eкономска класификација 424 – Специјализоване услуге, обезбеђена су средства у износу од 20.000.000,00 динарa за реализацију Програма стандардизованог сета услуга које спроводе акредитоване регионалне развојне агенције у 2019. години (у даљем тексту: Програм).</p>
			<p class="Basic-Paragraph">Програмом се утврђују циљ, намена средстава, корисници средстава и услуга, начин коришћења средстава, неопходна документација, начин реализације и праћење реализације Програма.</p>
			<p class="Basic-Paragraph">Програм спроводи Министарство привреде (у даљем тексту: Министарство)  у сарадњи са Развојном агенцијом Србије (у даљем тексту: Развојна агенција). </p>
			<p class="clan">II. ЦИЉ</p>
			<p class="Basic-Paragraph">Циљ Програма је подизање капацитета акредитованих регионалних развојних агенција (у даљем тексту: АРРА) за пружање услуга у припреми и реализацији међународних, регионалних и локалних развојних пројеката са којима јединице локалне самоуправе учествују на јавним конкурсима које је расписало Министарство привреде, као и друге републичке, покрајинске и међународне институције. </p>
			<p class="clan">III. НАМЕНА СРЕДСТАВА</p>
			<p class="Basic-Paragraph">Средства из Програма намењена су АРРА за пружање услуга јединицама локалних самоуправа у припреми и реализацији међународних, регионалних и локалних развојних пројеката у 2019. години.</p>
			<p class="clan">IV. КОРИСНИЦИ СРЕДСТАВА И УСЛУГА</p>
			<p class="Basic-Paragraph">Корисници средстава су АРРА, у складу са Законом о регионалном развоју („Службени гласник РС”, бр. 51/09, 30/10 и 89/15 – др. закон), Законом о улагањима („Службени гласник РС”, бр. 89/15 и 95/18) и Уредбом о утврђивању услова, критеријума и начина акредитације за обављање послова регионалног развоја и одузимања акредитације пре истека рока на који је издата („Службени гласник РС”, бр. 74/10, 4/12 и 44/18 – др. закон). </p>
			<p class="Basic-Paragraph">Корисници услуга које пружају АРРА су јединице локалне самоуправе, као и  установе и организације чији су оснивачи јединице локалне самоуправе.</p>
			<p class="clan">V. НАЧИН КОРИШЋЕЊА СРЕДСТАВА</p>
			<p class="Basic-Paragraph">Средства утврђена Програмом додељују се AРРА за спровођење стандардизованог сета услуга.  </p>
			<p class="Basic-Paragraph">Средства предвиђена овим програмом одобравају се до њиховог утрошка.</p>
			<p class="Basic-Paragraph">Средства се додељују за реализацију услуге на следећи начин:</p>
			<p class="Basic-Paragraph">a) за припрему предлога пројекта међународног карактера одобрава се износ од 50.000,00 динара, а уколико је припремљен предлог пројекта и одобрен на јавном конкурсу, одобрава се додатни износ од 25.000,00 динара;</p>
			<p class="Basic-Paragraph">б) за припрему предлога пројекта регионалног карактера одобрава се износ од 30.000,00 динара, а уколико је припремљен предлог пројекта и одобрен на јавном конкурсу, одобрава се додатни износ од 15.000,00 динара;</p>
			<p class="Basic-Paragraph">в) за припрему предлога пројекта локалног карактера одобрава се износ од 20.000,00 динара, а уколико је припремљен предлог пројекта и одобрен на јавном конкурсу, одобрава се додатни износ од 10.000,00 динара.</p>
			<p class="Basic-Paragraph">Износ средстава за припрему предлога пројекта одобрава се само по једном основу.</p>
			<p class="Basic-Paragraph">Основ за одобравање средстава представља објављен јавни позив/конкурс који спроводе домаће и/или међународне институције.</p>
			<p class="Basic-Paragraph">Уколико је предлог пројекта формално-правно исправан, али пројекат није одобрен за (су)финансирање од стране институције која је расписала јавни конкурс, Министарство Одлуком одобрава средства за припрему предлога пројекта.</p>
			<p class="Basic-Paragraph">Уколико је исти пројекат поднет на јавни конкурс код друге институције и та институција га одобри за (су)финансирање, Министарство одобрава само додатни износ средстава.</p>
			<p class="Basic-Paragraph">Развојни пројекат је пројекат изградње или обнове комуналне, економске, еколошке, социјалне и друге инфраструктуре, јачања институција, развоја привредних друштава и предузетништва, подстицања научно-истраживачког рада, као и други пројекти који доприносе свеобухватном друштвено-економском или регионалном развоју.</p>
			<p class="Basic-Paragraph">Као пројекат међународног карактера третираће се пројекат који је финансиран од међународне институције, а у чију реализацију су поред домаћих укључени и међународни партнери.</p>
			<p class="Basic-Paragraph">Као пројекат регионалног карактера третираће се пројекат који се односи на минимум две јединице локалне самоуправе а који се финансира од домаћих институција и чија реализација има утицај на ове јединице локалне самоуправе.</p>
			<p class="Basic-Paragraph">Министарство неће одобравати средства за:</p>
			<p class="Basic-Paragraph">– пројектне обрасце и сличне апликације који се подносе по основу спонзорства, а не представљају разрађен пројекат;</p>
			<p class="Basic-Paragraph">− пројектне обрасце и сличне апликације који представљају само концепт пројекта;</p>
			<p class="Basic-Paragraph">− пројектне обрасце и сличне апликације који се искључиво односе на набавку опреме и материјала, а не представљају разрађен пројекат;</p>
			<p class="Basic-Paragraph">− пројектне обрасце и сличне апликације који се односе на грађевинске радове (уређење и опремање просторија, зграда, замена или уградња столарије, уређење фасада, санитарни и др. радови);</p>
			<p class="Basic-Paragraph">− пројекте у чијој је припреми АРРА већ учествовала у претходном периоду;</p>
			<p class="Basic-Paragraph">− пројекте за које АРРА није доставила допис или електронску преписку од институције која је расписала јавни конкурс о статусу пројекта.</p>
			<p class="clan">VI. НЕОПХОДНА ДОКУМЕНТАЦИЈА</p>
			<p class="Basic-Paragraph">АРРА доставља Развојној агенцији у два примерка следећу документацију за реализацију услуге пружања помоћи у припреми и спровођењу међународних, регионалних и локалних развојних пројеката: </p>
			<p class="Basic-Paragraph">1) Образац 1 – Oбразац за проверу формалне исправности пријаве;</p>
			<p class="Basic-Paragraph">2) јавни позив институције која је расписала јавни позив/конкурс;</p>
			<p class="Basic-Paragraph">3) формалну пријаву са којом се аплицирало на јавни позив/конкурс;</p>
			<p class="Basic-Paragraph">4) доказ (e-mail, допис…) институције која је расписала јавни позив/конкурс о статусу пројекта;</p>
			<p class="Basic-Paragraph">5) доказ да је пројекат одобрен по јавном позиву/конкурсу (уговор, одлука, Решење, ранг листа пројеката…);</p>
			<p class="Basic-Paragraph">6) Образац 2- Годишњи преглед припремљених пројеката.</p>
			<p class="Basic-Paragraph">Развојна агенција припрема обрасце на које сагласност даје Министарство а које попуњавају АРРА. </p>
			<p class="Basic-Paragraph">Развојна агенција је у обавези да припремљене обрасце објави на свом сајту. </p>
			<p class="clan">VII. НАЧИН РЕАЛИЗАЦИЈЕ</p>
			<p class="Basic-Paragraph">Министарство по усвајању Програма потписује уговор о реализацији Програма са Развојном агенцијом, којим Развојна агенција преузима обавезу:</p>
			<p class="Basic-Paragraph">− да закључи уговоре о реализацији Програма са АРРА које испуњавају услове за учешће у Програму;</p>
			<p class="Basic-Paragraph">− да врши надзор и контролу реализације Програма од стране АРРА;</p>
			<p class="Basic-Paragraph">− да преноси средства АРРА и контролише наменско коришћење средстава и</p>
			<p class="Basic-Paragraph">− да уколико не утроши сва пренета средства, та средства врати у буџет Републике Србије.</p>
			<p class="Basic-Paragraph">Развојна агенција писаним путем обавештава АРРА и позива да приступе потписивању уговора о реализацији Програма у року од осам дана од дана достављања писаног обавештења. </p>
			<p class="Basic-Paragraph">Обавезни елементи уговора који закључују Развојна агенција и АРРА су: могући новчани износ за намене за које се средства одобравају, начин преноса бесповратних средстава, рокови за завршетак активности, као и обавеза АРРА да све активности реализује у току 2019. године.</p>
			<p class="Basic-Paragraph">АРРА доставља Развојној агенцији извештаје о реализованим активностима за прва три квартала до 10. октобра 2019. године, а Развојна агенција доставља Министарству Предлог листе реализованих активности АРРА са пратећом документацијом на верификацију до 25. октобра 2019. године.</p>
			<p class="Basic-Paragraph">Министарство врши контролу Предлога листе реализованих активности АРРА по кварталима након чега министар привреде доноси Одлуку о одобравању средстава АРРА за спроведен стандардизован сет услуга (у даљем тексту: Одлука).</p>
			<p class="Basic-Paragraph">Након доношења Одлуке Развојна агенција подноси Министарству Захтев за пренос одобрених средстава. Након преноса средстава од стране Министарства на рачун Развојне агенције, Развојна агенција одобрена средства преноси на рачун АРРА.</p>
			<p class="Basic-Paragraph">За четврти квартал Министарство врши пренос преосталог износа средстава Развојној агенцији до 15. децембра 2019. године на основу Захтева Развојне агенције за пренос преосталог износа средстава.</p>
			<p class="Basic-Paragraph">Извештај о реализованим активностима за четврти квартал АРРА доставља Развојној агенцији до 15. јануара 2020. године, а Развојна агенција доставља Министарству Предлог листе реализованих активности АРРА за четврти квартал са пратећом документацијом на одобравање до 20. јануара 2020. године.</p>
			<p class="Basic-Paragraph">Након донете Одлуке за четврти квартал Развојна агенција врши пренос средстава АРРА у висини предвиђеној Одлуком.</p>
			<p class="Basic-Paragraph">Крајњи рок за достављање доказа о евалуацији и верификацији пријављених пројеката из 2019. године је 31. март 2020. године након којег Министарство доноси Одлуку за четврти квартал.</p>
			<p class="clan">VIII. ПРАЋЕЊЕ РЕАЛИЗАЦИЈЕ</p>
			<p class="Basic-Paragraph">АРРА је дужна да Министарству и Развојној агенцији омогући контролу реализације активности и увид у документацију у свакој фази реализације Програма. </p>
			<p class="Basic-Paragraph">Годишњи извештај о реализованим активностима АРРА доставља Развојној агенцији најкасније до 30. априла 2020. године.  </p>
			<p class="Basic-Paragraph">Развојна агенција је у обавези да све активности у вези са овим програмом заврши до 31. мајa 2020. године и о томе поднесе Министарству Извештај о реализацији Програма.</p>
			<p class="Basic-Paragraph">Развојна агенција је у обавези да неутрошена средства врати у буџет Републике Србије најкасније до 30. јуна 2020. године. </p>
	</div>

