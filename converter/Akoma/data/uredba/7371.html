

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>


	<div class="story">
			<p class="Basic-Paragraph">На основу члана 17. став 1. Закона о граничној контроли („Службени гласник РС”, број 24/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Влада доноси </p>
			<p class="odluka-zakon">УРЕДБУ</p>
			<p class="odluka-zakon">о условима и поступку отварања и затварања граничних прелаза, њиховој категоризацији, радном времену и начину преласка преко државне границе</p>
			<p class="centar">"Службени гласник РС", број 98 од 14. децембра 
			2018.</p>
			<p class="clan">Члан 1.</p>
			<p class="Basic-Paragraph">Овом уредбом одређују се услови и поступак отварања и затварања граничних прелаза, њихова категоризација, радно време и начин преласка преко државне границе.</p>
			<p class="clan">Члан 2.</p>
			<p class="Basic-Paragraph">Иницијативу за отварање нових и затварање постојећих граничних прелаза, њихову категоризацију, радно време и начин преласка преко државне границе могу поднети органи државне управе, у складу са надлежностима утврђеним законом и орган јединице локалне самоуправе на чијој територији се налази гранични прелаз.</p>
			<p class="Basic-Paragraph">Иницијатива за отварање новог граничног прелаза, прекатегоризацију постојећег граничног прелаза или промену радног времена граничног прелаза, мора да садржи:</p>
			<p class="Basic-Paragraph">1) податке о локацији, врсти и намени граничног прелаза;</p>
			<p class="Basic-Paragraph">2) податке о економској оправданости и очекиваним ефектима отварања новог граничног прелаза, прекатегоризације постојећег граничног прелаза или промене радног времена граничног прелаза;</p>
			<p class="Basic-Paragraph">3) податке о саобраћајној повезаности граничног прелаза и обиму робног и путничког саобраћаја на одређеним саобраћајним правцима;</p>
			<p class="Basic-Paragraph">4) процену потребних финансијских средстава за изградњу, обнављање или реконструкцију неопходне инфраструктуре и објеката на граничном прелазу;</p>
			<p class="Basic-Paragraph">5) податке о начину финансирања, са исказаном висином обезбеђених средстава за изградњу, обнављање или реконструкцију неопходне инфраструктуре и објеката на граничном прелазу и роковима за извршење неопходних радова.</p>
			<p class="Basic-Paragraph">Иницијатива за затварање граничног прелаза, мора да садржи:</p>
			<p class="Basic-Paragraph">1) податке о локацији, врсти и намени граничног прелаза;</p>
			<p class="Basic-Paragraph">2) податке о економским, саобраћајним и финансијским разлозима затварања граничног прелаза;</p>
			<p class="Basic-Paragraph">3) предложени термин за затварање граничног прелаза.</p>
			<p class="Basic-Paragraph">Одговарајући административни поступак и припрему одлуке по иницијативама за отварање нових граничних прелаза, прекатегоризацију постојећих граничних прелаза, промену радног времена граничних прелаза или затварање граничних прелаза припрема Министарство унутрашњих послова.</p>
			<p class="clan">Члан 3. </p>
			<p class="Basic-Paragraph">У смислу ове уредбе, гранични прелази одређују се као:</p>
			<p class="Basic-Paragraph">1) стални гранични прелази за међународни саобраћај путника и роба са свим инспекцијским службама;</p>
			<p class="Basic-Paragraph">2) стални гранични прелази за међународни саобраћај путника и роба без инспекцијских служби;</p>
			<p class="Basic-Paragraph">3) стални гранични прелази за међународни саобраћај путника;</p>
			<p class="Basic-Paragraph">4) стални гранични прелази за погранични саобраћај;</p>
			<p class="Basic-Paragraph">5) сезонски гранични прелази за међународни саобраћај путника. </p>
			<p class="clan">Члан 4.</p>
			<p class="Basic-Paragraph">Стални гранични прелази за међународни саобраћај путника и роба са свим инспекцијским службама су гранични прелази на којима се непрекидно обављају послови из надлежности граничне полиције и царине, а послови из надлежности инспекцијских служби обављају се у складу са одговарајућим законом и међународним уговорима.</p>
			<p class="Basic-Paragraph">Стални гранични прелази за међународни саобраћај путника и роба без инспекцијских служби су гранични прелази на којима се непрекидно обављају послови из надлежности граничне полиције и царине. Преко ових граничних прелаза могу се увозити, извозити или транзитирати робе које не подлежу инспекцијском прегледу на државној граници или је њихов промет уређен посебним прописом.</p>
			<p class="Basic-Paragraph">Стални гранични прелази за међународни саобраћај путника су гранични прелази на којима се непрекидно обављају послови из надлежности граничне полиције и царине и отворени су за међународни путнички саобраћај.</p>
			<p class="Basic-Paragraph">Стални гранични прелази за погранични саобраћај су гранични прелази одређени за прелазак државне границе у складу са правилима пограничног саобраћаја уређеног споразумом о пограничном саобраћају са суседном државом. У складу са правилима пограничног саобраћаја, становништво из пограничног подручја за прелазак државне границе може користити и друге граничне прелазе на том подручју.</p>
			<p class="Basic-Paragraph">Сезонски гранични прелази за међународни саобраћај путника су гранични прелази на којима се обављају послови из надлежности граничне полиције и царине и ако међународним уговором није другачије одређено, отворени су за међународни путнички саобраћај у периоду од 1. априла до 31. октобра током календарске године. </p>
			<p class="Basic-Paragraph">На сталним граничним прелазима отвореним за прелазак државне границе у водном саобраћају, послове из своје надлежности непрекидно обавља надлежна лучка капетанија.</p>
			<p class="clan">Члан 5. </p>
			<p class="Basic-Paragraph">Cтални гранични прелази за међународни саобраћај путника и роба са свим инспекцијским службама, стални гранични прелази за међународни саобраћај путника и роба без инспекцијских служби и стални гранични прелази за међународни саобраћај путника, отворени су непрекидно (24/7) за одвијање саобраћаја преко државне границе, ако међународним уговором није другачије одређено.</p>
			<p class="Basic-Paragraph">Изузетно од става 1. овог члана, радно време граничне ветеринарске инспекције и граничне фитосанитарне инспекције на сталним граничним прелазима за међународни саобраћај путника и роба са свим инспекцијским службама, утврђује надлежно министарство.</p>
			<p class="Basic-Paragraph">Стални гранични прелази за погранични саобраћај отворени су за одвијање саобраћаја преко државне границе од 08,00 часова до 16,00 часова у периоду од 1. новембра до 31. марта, односно од 07,00 часова до 19,00 часова у периоду од 1. априла до 31. октобра, ако међународним уговором није другачије одређено. </p>
			<p class="Basic-Paragraph">Сезонски гранични прелази за међународни саобраћај путника отворени су за одвијање саобраћаја преко државне границе од 07,00 до 19,00 часова, ако међународним уговором није другачије одређено. </p>
			<p class="clan">Члан 6. </p>
			<p class="Basic-Paragraph">За прелазак државне границе у складу са наменом за коју је одређен гранични прелаз, потребна је важећа путна исправа или друга исправа прописана за прелазак државне границе, ако начин преласка државне границе није другачије уређен међународним уговором. </p>
			<p class="clan">Члан 7.</p>
			<p class="Basic-Paragraph">Ова уредба ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">05 број 110-11923/2018</p>
			<p class="potpis">У Београду, 12. децембра 2018. године</p>
			<p class="potpis"><span class="bold">Влада</span></p>
			<p class="potpis">Председник,</p>
			<p class="potpis"><span class="bold">Ана Брнабић, </span>с.р.</p>
	</div>

