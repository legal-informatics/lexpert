


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="broj">&nbsp;</p>
	<p>На основу члана 32. став 1. Закона о објављивању закона и других прописа и аката („Службени гласник РС”, број 45/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),</p>
	<p>Влада доноси</p>
	<p>&nbsp;</p>
	<p class="odluka-zakon" style="margin-top: 0; margin-bottom: 0">УРЕДБУ</p>
	<p class="naslov" style="margin-top: 0">о Правно-информационом систему Републике Србије</p>
	<p class="naslov" style="margin-top: 0"><span style="font-weight: 400">
	"Службени гласник РС", број 113 од 20. децембра 2013.</span></p>
	<p class="naslov" style="margin-top: 0">&nbsp;</p>
	<p class="clan">I. УВОДНА ОДРЕДБА</p>
	<p class="clan">Члан 1.</p>
	<p>Овом уредбом ближе се прописује начин на који се успоставља и води Правно-информациони систем Републике Србије (у даљем тексту: Правно-информациони систем), а посебно: ближа садржина Правно-информационог система, управљање подацима и документацијом, размена и достављање података и документације, приступ том систему и начин његовог коришћења.</p>
	<p class="clan">II. БЛИЖА САДРЖИНА ПРАВНО-ИНФОРМАЦИОНОГ СИСТЕМА</p>
	<p class="bold">Збирка података у електронском облику </p>
	<p class="clan">Члан 2.</p>
	<p>Правно-информациони систем као збирка података у електронском облику садржи: 
	</p>
	<p>1) електронски облик „Службеног гласника Републике Србије” (у даљем тексту: Службени гласник);</p>
	<p>2) архиву службених гласила;</p>
	<p>3) базу која садржи регистар и текстове важећих прописа и других аката Републике Србије објављених у Службеном гласнику;</p>
	<p>4) базу која садржи судску праксу;</p>
	<p>5) друге податке о правном систему Републике Србије; </p>
	<p>6) везу са правним актима Европске уније.</p>
	<p>Правно-информациони систем, у складу са законом, објављује се на интернет странама Jавног предузећа „Службени гласник” (у даљем тексту: Јавно предузеће).</p>
	<p class="bold">Електронски облик Службеног гласника</p>
	<p class="clan">Члан 3.</p>
	<p>Електронски облик основног издања Службеног гласника садржи, у PDF и HTML формату, све акте, пречишћенe текстовe прописа, исправкe аката, јавне конкурсе, огласе, јавне позиве и друга обавештења органа, правних и физичких лица, који су, у складу са законом, објављени у одговарајућем броју основног издања Службеног гласника.</p>
	<p>Електронски облик посебног издања Службеног гласника „Службени гласник Републике Србије – Међународни уговори” садржи, у PDF и HTML формату, све потврђене међународне уговоре и друге међународне споразуме и акте, који су, у складу са законом, објављени у одговарајућем броју тог посебног издања Службеног гласника. 
	</p>
	<p>Електронски облик посебног издања Службеног гласника „Службени гласник Републике Србије – Просветни гласник” садржи, у PDF и HTML формату, све републичке прописе којима се уређују наставни планови и програми образовања, простор, опрема и наставна средства, програм приправничког стажа и програми усавршавања и оспособљавања наставника и сарадника у основним и средњим школама, као и друге акте, који су, у складу са законом, објављени у одговарајућем броју тог посебног издања Службеног гласника.</p>
	<p>У складу са законом, електронски облик Службеног гласника мора имати исти датум као и штампани облик Службеног гласника и мора бити са штампаним обликом садржински усаглашен.</p>
	<p class="bold">Архива службених гласила</p>
	<p class="clan">Члан 4.</p>
	<p>Архива службених гласила садржи, у PDF и HTML формату, збирку свих бројева основног и посебних издања Службеног гласника објављених након успостављања Правно-информационог система. 
	</p>
	<p>Архива службених гласила садржи и збирку, у PDF формату, основног и посебних издања Службеног гласника објављених пре успостављања Правно-информационог система, као и збирку службених гласила државне заједнице Србија и Црна Гора и службених гласила бивше савезне државе. 
	</p>
	<p class="bold">База која садржи регистар и текстове важећих прописа и других аката</p>
	<p class="clan">Члан 5.</p>
	<p>База која садржи регистар и текстове важећих прописа и других аката Републике Србије објављених у Службеном гласнику садржи:</p>
	<p>1) регистар заснован на класификацији прописа и других аката која је утврђена на основу материје, правног основа за доношење прописа и других аката и на основу хијерархије општих правних аката;</p>
	<p>2) текст важећих прописа и других аката објављених у Службеном гласнику;</p>
	<p>3) званично пречишћене текстове прописа, као и незванично пречишћене текстове прописа сачињене у Јавном предузећу;</p>
	<p>4) службена гласила у којима су објављени основни текстови прописа и других аката и службена гласила у којима су објављене њихове измене, допуне и исправке, у PDF формату.</p>
	<p class="bold">База која садржи судску праксу</p>
	<p class="clan">Члан 6.</p>
	<p>База која садржи судску праксу обухвата:</p>
	<p>1) одабране судске одлуке и правне ставове Уставног суда, судова опште и посебне надлежности, као и пресуде Европског суда за људска права које се односе на Републику Србију;</p>
	<p>2) везу са службеним гласилима у којима су објављени прописи битни за доношење судских одлука;</p>
	<p>3) везу са званично и незванично пречишћеним текстовима важећих прописа који су битни за доношење судских одлука; 
	</p>
	<p>4) везу са другим актима који су битни за доношење судских одлука.</p>
	<p>База која садржи судску праксу води се у складу са прописима којима се уређује прикупљање и обједињавање судске праксе.</p>
	<p class="bold">Други подаци о правном систему Републике Србије</p>
	<p class="clan">Члан 7.</p>
	<p>Правно-информациони систем садржи и збирке података у електронском облику у којима су систематизовани: одабрана мишљења и други акти настали у раду државних органа и државних и других организација, правна литература, модели аката, преводи прописа Републике Србије на енглески језик и други подаци значајни за тумачење и примену правних норми.</p>
	<p class="bold">Веза са правним актима Европске уније</p>
	<p class="clan">Члан 8.</p>
	<p>Веза са правним актима Европске уније успоставља се повезивањем Правно-информационог система са одговарајућим базама Европске уније које омогућавају приступ правној регулативи Европске уније.</p>
	<p class="clan">III. ВОЂЕЊЕ ПРАВНО-ИНФОРМАЦИОНОГ СИСТЕМА</p>
	<p class="clan">Члан 9.</p>
	<p>Правно-информациони систем, у складу са законом, води Јавно предузеће. 
	</p>
	<p>Правно-информациони систем има Одбор уредника Правно-информационог система, који, у складу са законом, усмерава и надзире развој Правно-информационог система. 
	</p>
	<p>Одбор уредника Правно-информационог система има председника и десет чланова, који се именују из реда функционера и државних службеника у министарству надлежном за правосуђе и државну управу, министарству надлежном за спољне послове, министарству надлежном за просвету, министарству надлежном за информационо друштво, Служби Народне скупштине, Генералном секретаријату председника Републике, Генералном секретаријату Владе и Републичком секретаријату за законодавство, као и из реда запослених у Јавном предузећу и стручњака из области права и информатике. 
	</p>
	<p>У складу са законом, председника и чланове Одбора уредника Правно-информационог система именује Влада на предлог Републичког секретаријата за законодавство.</p>
	<p>Начин рада Одбора уредника Правно-информационог система подробније се уређује пословником Одбора уредника Правно-информационог система.</p>
	<p class="clan">IV. УПРАВЉАЊЕ ПОДАЦИМА И ДОКУМЕНТАЦИЈОМ</p>
	<p class="clan">Члан 10.</p>
	<p>Јавно предузеће управља подацима и документацијом који чине садржај Правно-информационог система.</p>
	<p>Управљање обухвата унос, обраду и објављивање у електронском облику података и документације из става 1. овог члана. 
	</p>
	<p class="clan">V. РАЗМЕНА И ДОСТАВЉАЊЕ ПОДАТАКА И ДОКУМЕНТАЦИЈЕ</p>
	<p class="clan">Члан 11.</p>
	<p>Државни органи и државне и друге организације који располажу подацима и документацијом потребним за вођење Правно-информационог система (укључујући и податке и документацију који се односе на акте који настану у њиховом раду, а од значаја су за вођење тог система) дужни су, у складу са законом, да Јавном предузећу благовремено, а најмање једном у три месеца, достављају те податке и документацију.</p>
	<p>Достављање података и документације врши се у електронском облику.</p>
	<p>Податке и документацију из става 1. овог члана које државни органи и државне и друге организације учине јавно доступним Јавно предузеће може преузети у истоветној садржини, на начин на који су учињени јавно доступним.</p>
	<p>Ако Одбор уредника Правно-информационог система приликом праћења да ли државни органи и државне и друге организације благовремено пружају податке и документацију потребну за вођење Правно-информационог система утврди да ти органи и организације нису податке и документацију достављали Јавном предузећу благовремено, обавестиће о томе те органе и организације, а по потреби и органе надлежне за вршење надзора над њиховим радом. 
	</p>
	<p class="clan">VI. ПРИСТУП ПРАВНО-ИНФОРМАЦИОНОМ СИСТЕМУ</p>
	<p class="clan">Члан 12.</p>
	<p>У бази која садржи регистар и текстове важећих прописа и других аката Републике Србије објављених у Службеном гласнику свим корисницима интернета доступни су, у складу са законом, без накнаде: незванично пречишћени текстови прописа, оригинална службена гласила у PDF формату у којима су објављени основни текстови прописа и службена гласила у којима су објављене њихове измене и допуне. 
	</p>
	<p>За приступ осталим подацима које садржи Правно-информациони систем плаћа се, у складу са законом, накнада чија се висина одређује актом Јавног предузећа, на који сагласност даје Влада.</p>
	<p>База која садржи судску праксу доступна је без накнаде органима и организацијама за које је то одређено законом.</p>
	<p class="clan">VII. НАЧИН КОРИШЋЕЊА ПРАВНО-ИНФОРМАЦИОНОГ СИСТЕМА</p>
	<p class="clan">Члан 13.</p>
	<p>Јавно предузеће обезбеђује коришћење Правно-информационог система без ограничења и подношења посебног захтева ако се тај систем користи у делу који обухвата базу која садржи регистар и текстове важећих прописа и других аката.</p>
	<p>Јавно предузеће обезбеђује коришћење Правно-информационог система у делу који обухвата базу која садржи судску праксу свим органима и организацијама за које је то одређено законом, без ограничења, достављањем посебних приступних шифара, и без накнаде.</p>
	<p>Ради обезбеђивања коришћења Правно-информационог система у делу за који се, у складу са законом, приступ обезбеђује уз плаћање посебне накнаде, Јавно предузеће са корисником закључује уговор. 
	</p>
	<p class="clan">VIII. ЗАВРШНА ОДРЕДБА</p>
	<p class="clan">Члан 14.</p>
	<p>Ова уредба ступа на снагу 1. јануара 2014. године.</p>
	<p>&nbsp;</p>
	<p class="potpis" style="margin-top: 0">05 број 110-10657/2013</p>
	<p class="potpis" style="margin-top: 0">У Београду, 18. децембра 2013. године</p>
	<p class="potpis" style="margin-top: 0"><span class="bold">Влада</span></p>
	<p class="potpis" style="margin-top: 0">Председник,</p>
	<p class="potpis" style="margin-top: 0"><span class="bold">Ивица Дачић, 
	</span>с.р.</p>

