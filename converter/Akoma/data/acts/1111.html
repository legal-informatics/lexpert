


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразумa о економској сарадњи између Владе Републике Србије и Владе Републике Македоније</p>
				<p>Проглашава се Закон о потврђивању Споразумa о економској сарадњи између Владе Републике Србије и Владе Републике Македоније, који је донела Народна скупштина Републике Србије на Првој седници Другог редовног заседања у 2015. години, 5. октобра 2015. године.</p>
				<p>ПР број 120</p>
				<p>У Београду, 6. октобра 2015. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Споразумa о економској сарадњи између Владе Републике Србије и Владе Републике Македоније</p>
				<p>"Службени гласник РС - Међународни уговори", 
				број 19 од 6. октобра 2015.</p>
				<p> </p>
				<p>Члан 1.</p>
				<p>Потврђује се Споразум о економској сарадњи између Владе Републике Србије и Владе Републике Македонијe, сачињен у Скопљу, 16. фебруара 2015. године, у оригиналу на српском, македонском и енглеском језику.</p>
				<p>Члан 2.</p>
				<p>Текст Споразума о економској сарадњи између Владе Републике Србије и Владе Републике Македоније у оригиналу на српском језику гласи:</p>
				<p>СПОРАЗУМ</p>
				<p>О ЕКОНОМСКОЈ САРАДЊИ</p>
				<p>ИЗМЕЂУ ВЛАДЕ РЕПУБЛИКЕ СРБИЈЕ</p>
				<p>И</p>
				<p>ВЛАДЕ РЕПУБЛИКЕ МАКЕДОНИЈЕ</p>
				<p>Влада Републике Србије и Влада Републике Македоније (у даљем тексту: Уговорне стране),</p>
				<p>УЗИМАЈУЋИ у обзир значај трговинских и економских односа између Уговорних страна,</p>
				<p>ВОЂЕНЕ заједничком жељом за развијањем односа који су у заједничком интересу и у духу узајамног разумевања,</p>
				<p>ИЗРАЖАВАЈУЋИ своју спремност за сарадњу у проналажењу средстава и начина за јачање и развијање узајамно корисне сарадње,</p>
				<p>УВЕРЕНЕ да ће овај споразум допринети развијању међусобних економских односа, </p>
				<p>договориле су се као што следи:</p>
				<p>Члан 1.</p>
				<p>Уговорне стране ће доприносити развоју и проширивању узајамно корисне економске сарадње.</p>
				<p>Члан 2.</p>
				<p>Уговорне стране ће уложити напоре да на широкој основи развију билатералну економску сарадњу, посебно у следећим областима:</p>
				<p>1. индустрија,</p>
				<p>2. пољопривреда,</p>
				<p>3. шумарство,</p>
				<p>4. водопривреда,</p>
				<p>5. енергетика,</p>
				<p>6. истраживање и развој,</p>
				<p>7. грађевинска индустрија,</p>
				<p>8. саобраћај и логистика,</p>
				<p>9. заштита животне средине,</p>
				<p>10. туризам,</p>
				<p>11. унапређење инвестиција,</p>
				<p>12. сарадња малих и средњих предузећа.</p>
				<p>Члан 3.</p>
				<p>Уговорне стране ће развијати и проширивати економску сарадњу путем спровођења следећих мера:</p>
				<p>1. Јачање економске сарадње између надлежних органа, пословних и професионалних организација, комора и удружења, регионалних и локалних органа, укључујући и размену економских информација од заједничког интереса, као и узајамне посете представника привреде и институција држава Уговорних страна;</p>
				<p>2. Пружање подстрека за стварање нових и побољшање постојећих пословних веза, унапређење узајамних контаката и размену посета физичких лица и предузетника;</p>
				<p>3. Размена пословних информација, учешће на међународним сајмовима и изложбама, пружање помоћи у организацији сусрета представника привреде, семинара, конференција, симпозијума;</p>
				<p>4. Пружање доприноса унапређивању улоге малих и средњих предузећа у билатералним економским односима;</p>
				<p>5. Сарадња на пољу маркетинга, консалтинга и експертских услуга у областима од заједничког интереса;</p>
				<p>6. Успостављање и унапређење односа и сарадње финансијских и банкарских институција;</p>
				<p>7. Подстицање развоја билатералних инвестиционих активности;</p>
				<p>8. Пружање помоћи у отварању представништава и огранака компанија из држава Уговорних страна;</p>
				<p>9. Побољшавање сарадње на тржиштима трећих земаља;</p>
				<p>10. Размена информација о програмима и пројектима, уз охрабривање предузетника да учествују у њиховој реализацији.</p>
				<p>Члан 4.</p>
				<p>Уговорне стране ће основати Мешовиту комисију за економску сарадњу (у даљем тексту: Комисија) сачињену од представника надлежних органа држава Уговорних страна.</p>
				<p>Комисија ће се састајати најмање једном годишње, наизменично у Републици Србији и Републици Македонији са следећим задацима:</p>
				<p>– разматрање питања развоја билатералних економских односа;</p>
				<p>– изналажење нових могућности за развој билатералних економских односа;</p>
				<p>– идентификовање проблема који ограничавају развој економске сарадње и предлагање одговарајућих мера у циљу њиховог отклањања;</p>
				<p>– разрада предлога за побољшање услова за економску сарадњу између организација и институција из држава Уговорних страна;</p>
				<p>– подношење предлога у вези са спровођењем овог споразума.</p>
				<p>Свака од Уговорних страна ће именовати председавајућег са своје стране (у даљем тексту: копредседавајући). Сваки копредседавајући ће именовати секретара за свој део Комисије.</p>
				<p>Ради разматрања појединих питања, Комисија може одлучити да оснује радне групе, наводећи њихове задатке и рокове за спровођење тих задатака.</p>
				<p>Члан 5.</p>
				<p>Овај споразум неће утицати на права и обавезе Уговорних страна које произлазе из других међународних споразума чије су Република Србија и Република Македонија стране и/или из њиховог чланства у међународним организацијама.</p>
				<p>Члан 6.</p>
				<p>Уговорне стране ће путем преговора решити све евентуалне спорове који могу да настану између њих, у вези са спровођењем и тумачењем овог споразума.</p>
				<p>Члан 7.</p>
				<p>Допуне овог споразума биће донесене путем узајамног договора Уговорних страна, који ће бити реализован кроз протоколе за сваку допуну.</p>
				<p>Члан 8.</p>
				<p>Прилози и протоколи уз овај споразум представљаће његов саставни део.</p>
				<p>Члан 9.</p>
				<p>Овај споразум ступа на снагу на дан пријема последњег обавештења, којим Уговорне стране обавештавају једна другу да су испуњене све унутрашње процедуре које су неопходне за његово ступање на снагу.</p>
				<p>Овај споразум закључује се на период од три (3) године, а по истеку тог рока аутоматски ће се обнављати сваке године, осим ако једна од Уговорних страна не раскине овај споразум слањем писменог обавештења другој Уговорној страни о својој намери да га раскине, најкасније четири (4) месеца пре истека његовог важења.</p>
				<p>Сачињено у Скопљу, дана 16. фебруара 2015. године, у два оригинална примерка на српском, македонском и енглеском језику, при чему су сви текстови подједнако веродостојни. У случају разлике у тумачењу, меродаван је текст на енглеском језику.</p>
				<p></p>
				<table class="tabela-bez-bordera">
					
						<tr>
							<td>
								<p>ЗА ВЛАДУ</p>
								<p>РЕПУБЛИКЕ СРБИЈЕ</p>
								<p>Ивица Дачић, с.р.</p>
								<p>први потпредседник Владе</p>
								<p>и министар спољних послова</p>
							</td>
							<td>
								<p>ЗА ВЛАДУ</p>
								<p>РЕПУБЛИКЕ МАКЕДОНИЈЕ</p>
								<p>др Владимир Пешевски, с.р.</p>
								<p>потпредседник Владе задужен за економске односе</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

