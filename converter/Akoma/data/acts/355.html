





<p>ЗАКОН</p>

<p>
о 
задужењу Србије и Црне Горе код Међународног удружења за развој (Пројекат 
унапређења здравства у Црној Гори)</p>

<p>„Службени
лист СЦГ”, број 31 од 2. јула 2004.</p>

<p></p>
	<p>
	</p>

<p>Члан
1.</p>

<p>Србија и Црна Гора
задужује се у износу од 4.900.000 СДР (четири милиона и девет стотина хиљада
специјалних права вучења) код Међународног удружења за развој, ради финансирања
Пројекат унапређења здравства у Црној Гори.</p>

<p></p>

<p>Члан
2.</p>

<p>Задужење из члана 1.
овог закона извршава се на основу Споразума о кредиту за развој (пројекат
унапређења здравства у Црној Гори) између Србије и Црне Горе, као зајмопримца и
Међународног удружења за развој, као зајмодавца.</p>

<p></p>

<p>Члан
3.</p>

<p>Србија и Црна Гора и
Република Црна Гора обавезују се да у року од 30 дана од дана ступања на снагу
овог закона, потпишу Уговор о преносу средстава и одговорности за реализацију
Пројекта унапређења здравства у Црној Гори (Уговор о преносу средстава).</p>

<p></p>

<p>Члан
4.</p>

<p>Србија и Црна Гора
обавезује се да се отвори и одржава депозитни рачун у банци у еврима, под
условима који су задовољавајући за Међународно удружење за развој, са
искључивом наменом повлачења средстава кредита из члана 1. овог закона.</p>

<p></p>

<p>Члан
5.</p>

<p>Република Црна Гора
обавезује се да у року од 30 дана од дана ступања на снагу овог закона изда
Србији и Црној Гори контрагаранцију којом ће гарантовати уредну отплату
кредита.</p>

<p></p>

<p>Члан
6.</p>

<p>Ради измиривања
обавеза из овог закона, Република Црна Гора дужна је да обезбеђује средства за
уредну отплату обавеза по Споразуму о кредиту за развој из члана 2. овог
закона, а у складу са Уговором о преносу средстава из члана 3. овог закона.</p>

<p>Средства из става 1.
овог члана Република Црна Гора преноси на посебан рачун Србије и Црне Горе код
Народне банке Србије, са искључивом наменом отплате обавеза из Споразума о
кредиту за развој из члана 2. овог закона.</p>

<p></p>

<p>Члан
7.</p>

<p>Србија и Црна Гора
измириваће све обавезе према Међународном удружењу за развој по основу
средстава из члана 6. овог закона, а под условима и роковима утврђеним
Споразумом о кредиту за развој из члана 2. овог закона.</p>

<p></p>

<p>Члан
8.</p>

<p>Народна банка Србије
наплаћује од Републике Црне Горе трошкове за трансфер средстава за отплату
обавеза Међународном удружењу за развој као и провизију за услуге које пружа у
смислу овог закона.</p>

<p></p>

<p>Члан
9.</p>

<p>Овај закон ступа на
снагу наредног дана од дана објављивања у "Службеном листу СЦГ".</p>

<p></p>



