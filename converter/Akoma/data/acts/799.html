


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразумa између Владе Републике Србије и Владе Руске Федерације о узајамној заштити интелектуалне својине током билатералне војно-техничке сарадње</p>
				<p>Проглашава се Закон о потврђивању Споразумa између Владе Републике Србије и Владе Руске Федерације о узајамној заштити интелектуалне својине током билатералне војно-техничке сарадње, који је донела Народна скупштина Републике Србије на седници Шестог ванредног заседања у 2016. години, 24. фебруара 2016. године.</p>
				<p>ПР број 35</p>
				<p>У Београду, 25. фебруара 2016. године</p>
				<p>Председник Републике,</p>
				<p>Томислав Николић, с.р.</p>
				<p></p>
				<p>ЗАКОН</p>
				<p>о потврђивању Споразумa између Владе Републике Србије и Владе Руске Федерације о узајамној заштити интелектуалне својине током билатералне војно-техничке сарадње</p>
				<p>"Службени гласник РС - Међународни уговори", 
				број 4 од 26. фебруара 2016.</p>
				<p></p>
				<p>Члан 1.</p>
				<p>Потврђује се Споразум између Владе Републике Србије и Владе Руске Федерације о узајамној заштити интелектуалне својине током билатералне војно-техничке сарадње, који је потписан у Москви, 27. октобра 2015. године, у оригиналу на српском и руском језику.</p>
				<p>Члан 2.</p>
				<p>Текст Споразума у оригиналу на српском језику гласи:</p>
				<p>СПОРАЗУМ</p>
				<p>ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РУСКЕ ФЕДЕРАЦИЈЕ О УЗАЈАМНОЈ ЗАШТИТИ ИНТЕЛЕКТУАЛНЕ СВОЈИНЕ ТОКОМ БИЛАТЕРАЛНЕ ВОЈНО-ТЕХНИЧКЕ САРАДЊЕ</p>
				<p>Влада Републике Србије и Влада Руске Федерације, у даљем тексту: Стране,</p>
				<p>– потврђујући намере да јачају пријатељске односе између две државе;</p>
				<p>– руководећи се Споразумом између Владе Републике Србије и Владе Руске Федерације о војно-техничкој сарадњи, који је потписан 16. октобра 2014. године;</p>
				<p>– у жељи да допринесу бољем узајамном разумевању и сарадњи у сфери заштите интелектуалне својине током билатерaлне војно-техничке сарадње;</p>
				<p>– изражавајући своју заинтересованост за потребу усклађивања напора Страна и предузимања ефикасних мера спречавањa и сузбијањa повреде права при коришћењу интелектуалне својине током билатералне војно-техничке сарадње;</p>
				<p>– базирајући се на принципима једнакости и узајамне користи,</p>
				<p>договориле су се о следећем:</p>
				<p>Члан 1.Дефиниције</p>
				<p>Појмови који се користе у овом споразуму имају следеће значење:</p>
				<p>„пословне поверљиве информације” – индустријски, технички и научно-технички подаци, који имају стварну или потенцијалну комерцијалну вредност због тога што су непознати трећим лицима и којима трећа лица немају слободан приступ на законској основи и према којима лице које их поседује предузима мере заштите њихове поверљивости; </p>
				<p>„интелектуална својина” – подразумева се у значењу наведеном у члану 2. Конвенције о оснивању Светске организације за интелектуалну својину, која је потписана у Стокхолму 14. јула 1967. године;</p>
				<p>„претходна интелектуална својина” – интелектуална својина која припада држави једне од Страна и/или учесницима уговора, која је настала пре и ван оквира билатералне војно-техничке сарадње, чије је коришћење неопходно за реализацију уговора који се закључују током билатералне војно-техничке сарадње; </p>
				<p>„стечена интелектуална својина” – интелектуална својина која настаје при извођењу заједничке делатности током билатералне војно-техничке сарадње;</p>
				<p>„учесници уговора” – правна лица држава Страна, која су у складу са законодавством своје државе овлашћена да обављају спољнотрговинску делатност која се односи на робу војне намене. </p>
				<p>Члан 2.Циљ </p>
				<p>Циљ овог споразума је обезбеђење заштите интелектуалне својине од стране Страна током билатералне војно-техничке сарадње у складу са законодавством држава Страна, као и у складу са међународним уговорима који чине део правног система држава Страна. </p>
				<p>Одредбе овог споразума не примењују се на права и обавезе које су настале на основу уговора који су закључени пре ступања на снагу овог споразума.</p>
				<p>Члан 3.Овлашћени органи</p>
				<p>Овлашћени органи Страна за спровођење овог споразума су: </p>
				<p>– са српске стране – Министарство одбране Републике Србије,</p>
				<p>– са руске стране – Федерална служба за интелектуалну својину заједно са Министарством одбране Руске Федерације. </p>
				<p>У случају предаје овлашћења за спровођење овог споразума другим овлашћеним органима или промене назива овлашћених органа, Стране ће о томе обавестити једна другу дипломатским путем. </p>
				<p>Члан 4.Сарадња Страна</p>
				<p>Сарадња Страна у области заштите интелектуалне својине у току спровођења овог споразума остварује се путем: </p>
				<p>– усаглашавања питања у вези са заштитом интелектуалне својине; </p>
				<p>– предузимања мера спречавања и сузбијања повреде права која се односе на интелектуалну својину; </p>
				<p>– размене искустава и информација по питањима правне заштите интелектуалне својине, као и у оквиру међународне сарадње држава Страна; </p>
				<p>– стављања на располагање, на захтев једне Стране, нормативних правних аката државе друге Стране, којима се прописују питања коришћења и заштите интелектуалне својине; </p>
				<p>– спровођења других облика сарадње, које Стране усагласе. </p>
				<p>Члан 5.Уговори</p>
				<p>У уговорима који се закључују током билатералне војно-техничке сарадње, учесници уговора предвиђају одредбе, које се односе на: </p>
				<p>– расподелу права на стечену интелектуалну својину и прихода од њеног коришћења, узимајући у обзир допринос сваке од Страна и/или учесника уговора;</p>
				<p>– обавезе у погледу обезбеђивања заштите претходне и стечене интелектуалне својине;</p>
				<p>– услове и поступак коришћења и преношења интелектуалне својине на територијама држава Страна, као и на територијама трећих држава;</p>
				<p>– права сваке од Страна и/или учесника уговора на коришћење и преношење пословних поверљивих информација и њихове обавезе у погледу њихове заштите; </p>
				<p>– поступак накнаде штете услед неовлашћеног коришћења интелектуалне својине, као и пословних поверљивих информација;</p>
				<p>– поступак решавања спорова и несугласица које се односе на интелектуалну својину;</p>
				<p>– услове и поступак преношења, размене и објављивања података о претходној и стеченој интелектуалној својини.</p>
				<p>Члан 6.Претходна интелектуална својина</p>
				<p>Остваривање заједничке делатности током билатералне војно-техничке сарадње не утиче на права Страна и/или учесника уговора на претходну интелектуалну својину. </p>
				<p>Претходна интелектуална својина може да буде допринос сваке од Страна и/или учесника уговора у заједничкој делатности током билатералне војно-техничке сарадње. </p>
				<p>Предаја и коришћење претходне интелектуалне својине вршиће се тек након што носилац такве претходне интелектуалне својине обезбеди њену заштиту на територији државе на којој ће се иста користити и/или на начин и под условима опредељеним од стране учесника уговора у уговорима који се закључују током билатералне војно-техничке сарадње.</p>
				<p>Члан 7.Стечена интелектуална својина</p>
				<p>Стране и/или учесници уговора заједничким договором доносе одлуку о облику заштите резултата насталих при извођењу заједничке делатности током билатералне војно-техничке сарадње укључујући њихову заштиту као пословних поверљивих информација. </p>
				<p>Стране и/или учесници уговора предузимају мере којима се спречава откривање информација о наведеним резултатима до доношења одлуке о облику њихове заштите. </p>
				<p>Приликом одређивања редоследа подношења захтева за издавање патената Стране и/ или учесници уговора руководе се следећим:</p>
				<p>– захтеви за издавање патената за резултате који могу бити заштићени, а који су настали на територији Републике Србије, првенствено се пoдносе Заводу за интелектуалну својину Републике Србије; </p>
				<p>– захтеви за издавање патената за резултате који могу бити заштићени, а који су настали на територији Руске Федерације, првенствено се подносе федералном органу извршне власти за интелектуалну својину Руске Федерације.</p>
				<p>У случају стварања интелектуалне својине, која садржи информације које се у складу са законодавством државе једне од Страна сматрају тајним подацима, Стране и/или учесници уговора одржавају консултације по питању њене правне заштите. </p>
				<p>Расподела права на стечену интелектуалну својину, као и прихода од коришћења стечене интелектуалне својине се врши узимајући у обзир доприносe Страна и/или учесника уговора у заједничкој делатности током билатералне војно-техничке сарадње, укључујући и претходну интелектуалну својину. </p>
				<p>Члан 8.Мере заштите интелектуалне својине</p>
				<p>Стране признају да роба војне намене која се ствара, користи или предаје током билатералне војно-техничке сарадње, може да буде интелектуална својина и/или садржи интелектуалну својину која припада државама Страна и/или учесницима уговора. </p>
				<p>Свака од Страна у складу са законодавством своје државе, као и међународним уговорима који чине део правног система држава Страна, предузима неопходне мере у циљу спречавања и/или сузбијања вануговорног коришћења робе војне намене, која представља интелектуалну својину и/или садржи интелектуалну својину која припада држави друге Стране и/или учесницима уговора ове државе.</p>
				<p>Ниједна од Страна нити учесници уговора неће предати било којој трећој држави, њеним правним и/или физичким лицима, међународним организацијама, као ни било ком трећем лицу, објекте интелектуалне својине, права која припадају држави друге Стране и/или учесницима уговора те државе, нити ће пренети право коришћења интелектуалне својине које припада држави друге стране и/или учесницима уговора те државе, без претходне писане сагласности те друге Стране.</p>
				<p>Ниједна од Страна нити учесници уговора државе те Стране, без писане сагласности друге Стране, неће обављати модернизацију робе војне намене која ће се испоручивати током билатералне војно-техничке сарадње, укључујући за потребе трећих држава, њихових правних и физичких лица, међународне организације, као ни у интересима било ког трећег лица, уколико је током такве модернизације предвиђено коришћење интелектуалне својине које припада држави друге Стране и/или учесницима уговора те државе. </p>
				<p>Члан 9.Пословне поверљиве информације</p>
				<p>Информације, које Страна која их уступа и/или учесник уговора државе те Стране, признају као пословне поверљиве информације, аутоматски као такве сматра и штити Страна која их прима и/или учесници уговора државе те Стране. </p>
				<p>Коришћење пословних поверљивих информација врши се у складу са законодавством држава Страна. Страна која је добила такве информације штити их на нивоу који није нижи од степена заштите Стране која уступа такве податке. </p>
				<p>Преношење и коришћење пословних поверљивих информација врши се тек након што је Страна која их прима предузела одговарајуће мере њихове заштите. </p>
				<p>Пословне поверљиве информације се не откривају и не уступају трећој држави, њеним правним и/или физичким лицима, међународним организацијама, као ни било ком трећем лицу без претходне писане сагласности Стране о чијим се пословним поверљивим информацијама ради.</p>
				<p>Информације које заједно добију Стране и/или учесници уговора дефинисаће се као пословне поверљиве информације уз узајамну сагласност Страна и/или учесника уговора. </p>
				<p>Начин узајамног уступања и заштите података који чине тајне податке држава Страна дефинисан је Споразумом између Владе Републике Србије и Владе Руске Федерације о узајамној заштити тајних података, који је потписан 16. октобра 2014. године.</p>
				<p>Члан 10.Спровођење Споразума</p>
				<p>Овлашћени органи Страна:</p>
				<p>– израђују механизам спровођења овог споразума и контроле над његовим спровођењем, укључујући мониторинг спровођења овог споразума, као и преко посета представника овлашћених органа Страна ради вршења контроле над испуњавањем обавеза Страна које се односе на заштиту интелектуалне својине;</p>
				<p>– формирају, по потреби, заједничку комисију (радну групу) која координира делатност учесника уговора, разматра и припрема препоруке за регулисање спорова и несугласица између учесника уговора, прикупља и обрађује информације које се односе на спровођење овог споразума, припрема предлоге за спровођење овог споразума; </p>
				<p>– разрађују и утврђују препоруке за правну заштиту и заштиту интелектуалне својине;</p>
				<p>– одржавају консултације у циљу регулисања несугласица и спорова међу учесницима уговора насталих у вези са интелектуалном својином, укључујући и питања накнаде штете, која је причињена њеним незаконитим коришћењем; </p>
				<p>– остварују друге облике сарадње које Стране усагласе. </p>
				<p>Члан 11.Решавање спорова и несугласица</p>
				<p>Спорове и несугласице који настану током билатералне војно-техничке сарадње, а односе се на интелектуалну својину, решаваће учесници уговора путем узајамних консултација и преговора у складу са уговорима које су они закључили.</p>
				<p>У случају да учесници уговора не реше спорове и несугласице самостално, ангажоваће за решавање спорова и несугласица заједничку комисију (радну групу), која се формира у складу са чланом 10. овог споразума, или овлашћене органе Страна или ће решавати настале спорове и несугласице на друге начине предвиђене уговорима које су они закључили. </p>
				<p>Спорови и несугласице међу Странама, који настају у вези са применом и тумачењем овог споразума, решаваће се путем консултација и преговора између овлашћених органа Страна. </p>
				<p>У случају да спорове и несугласице не могу да реше овлашћени органи Страна, они се решавају путем обављања консултација и преговора између Страна. </p>
				<p>Члан 12.Измене</p>
				<p>У овај споразум, уз узајамну писану сагласност Страна, могу да се унесу измене које ступају на снагу на начин предвиђен чланом 13. овог споразума. </p>
				<p>Члан 13.Ступање на снагу и престанак важења</p>
				<p>Овај споразум ступа на снагу даном пријема, дипломатским путем, последњег писаног обавештења о томе да су Стране испуниле унутардржавне процедуре неопходне за ступање на снагу овог споразума. </p>
				<p>Овај споразум се закључује на период од пет година и аутоматски се продужава на наредних пет година, осим ако једна од Страна у писаној форми, не обавести дипломатским путем другу Страну, најкасније шест месеци пре истека одговарајућег периода важења овог споразума, о својој намери да прекине његово важење.</p>
				<p>У случају престанка важења овог споразума, на снази ће остати обавезе предвиђене чл. 8. и 9. овог споразума, осим уколико се Стране не договоре нешто друго.</p>
				<p>Сачињено у Москви, 27. октобра 2015. године у два примерка, сваки на српском и руском језику, при чему оба текста имају једнаку правну снагу. </p>
				<table class="tabela-bez-bordera">
					
						<tr>
							<td>
								<p>За ВладуРепублике Србије</p>
								<p>Братислав Гашић, с.р.</p>
							</td>
							<td>
								<p>За ВладуРуске Федерације</p>
								<p>Григориј Ивлијев, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

