



<p>

</p>
<p>

ЗАКОН
</p>
<p>
о давању гаранције Републике Србије у
корист 

Unicredit Bank Srbija a.d. 
Београд по задужењу Јавног предузећа „Путеви
Србије”</p>
<p>
"Службени гласник РС", број 44 од 9.
јуна 2009.</p>
<p>
</p>
<p>
</p>
<p>
Члан 1.</p>
<p>
Република
Србија преузима обавезу да као гарант измири обавезе Јавног предузећа „Путеви
Србије”, Београд, по задужењу код Unicredit Bank Srbija a.d. Београд, у
динарској противвредности износа од 75 милиона евра, по средњем курсу Народне
банке Србије на дан измиривања обавезе, увећаног за износ уговорене камате,
накнаде и осталих стварних трошкова. </p>
<p>
</p>
<p>
Члан 2.</p>
<p>
Гаранцију
из члана 1. овог закона Република Србија (у даљем тексту: Гарант) издаје у
корист Unicredit Bank Srbija a.d. Београд, на име обавеза из Уговора о
дугорочном наменском кредиту број Р 0778/09 закљученог између Јавног предузећа
„Путеви Србије”, Београд, као дужника и Unicredit Bank Srbija a.d. Београд, као
повериоца, дана 29. маја 2009. године. </p>
<p>
</p>
<p>
Члан 3.</p>
<p>
Отплату
кредита врши Јавно предузеће „Путеви Србије”, Београд (у даљем тексту: Дужник)
на рачун Unicredit Bank Srbija a.d. Београд, према плану отплате, у износу који
укључује главницу и обрачунату камату. </p>
<p>
Средства
за отплату кредита обезбедиће Дужник из сопствених прихода.</p>
<p>
</p>
<p>
Члан 4.</p>
<p>
Ако
по основу дате гаранције Гарант изврши обавезу уместо Дужника, има право на
повраћај главнице, камате, накнаде и осталих трошкова задуживања који настану
због неизвршења, односно неблаговременог извршења обавезе, као и свих других
трошкова који могу настати у вези са извршавањем обавеза уместо Дужника, до
висине износа измирене обавезе, као и право да од Дужника наплати обрачунату
законску затезну камату. </p>
<p>
Право
на повраћај средстава из става 1. овог члана Гарант ће остварити тако што ће
иницирати наплату са рачуна Дужника на основу овлашћења добијеног од Дужника
или других инструмената обезбеђења, у складу са прописима којима се уређује
платни промет.</p>
<p>
</p>
<p>
Члан 5.</p>
<p>
Овај
закон ступа на снагу наредног дана од дана објављивања у „Службеном гласнику
Републике Србије”.</p>

<p>

</p>
<p></p>

