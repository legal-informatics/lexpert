

<p></p>
<p>
</p>Редакцијски пречишћен текст
 <p></p>

	<p></p>


	<p>ЗАКОН</p>


	<p>о Агенцији за осигурање и финансирање извоза Републике Србије</p>


	<p>„Службени гласник РС“, бр. 61 од 18. јула 2005, 88 од 23. новембра 2010.</p>


	<p></p>


	<p>I. ОСНОВНЕ ОДРЕДБЕ</p>


	<p></p>


	<p>Члан 1.</p>


	<p>Ради подстицања и унапређења извоза и развоја економских односа Републике Србије са иностранством, оснива се Агенција за осигурање и финансирање извоза Републике Србије (у даљем тексту: Агенција).</p>


	<p></p>


	<p>Члан 2.</p>


	<p>Агенција послује под следећим именом:</p>


	<p>Агенција за осигурање и финансирање извоза Републике Србије а.д.</p>


	<p>
	Скраћено пословно име Агенције је: АОФИ*.</p>


	<p>
	Седиште Агенције је у 
	Ужицу*. 
	</p>


	<p>Агенција може имати једну или више филијала и представништава.*</p>


	<p></p>


	<p>*Службени гласник РС, број 88/2010</p>


	<p></p>


	<p>II. ДЕЛАТНОСТ АГЕНЦИЈЕ </p>


	<p></p>


	<p>Члан 3.</p>


	<p>Делатност Агенције је: </p>


	<p>1) осигурање и реосигурање извозних послова и инвестиција у иностранству домаћих правних лица и предузетника од комерцијалних и некомерцијалних ризика, као и осигурање наплате потраживања извозника на домаћем тржишту највише до износа вредности извозног посла, и то самостално или у сарадњи са другим осигуравајућим друштвима, односно агенцијама;*</p>


	<p>2) финансирање извозних послова домаћих правних лица и предузетника, суфинансирање извозних послова са комерцијалним банкама и другим финансијским организацијама, рефинансирање извозних кредита комерцијалних банака; 
	</p>


	<p>3) финансирање припреме извоза домаћих правних лица и предузетника по закљученом уговору о извозу;</p>


	<p>
	4) финансирање инвестиција 
	* домаћих правних лица и предузетника на иностраним тржиштима ради подстицања извоза;</p>


	<p>5) осигурање припреме извоза домаћих правних лица и предузетника од некомерцијалних и комерцијалних ризика по закљученом уговору о извозу, самостално или у сарадњи са другим осигуравајућим друштвима, односно агенцијама;</p>


	<p>6) финансирање страног купца или његове банке у вези са извозом домаћег правног лица или предузетника; 
	</p>


	<p>
	7) осигурање домаћих банака 
	 * у вези са кредитима и* гаранцијама по извозним пословима и инвестицијима у иностранству и закљученим кредитним линијама са страним банкама; 
	</p>


	<p>
	8) издавање гаранција и других јемстава по 
	* извозним пословима и инвестицијама у иностранству; 
	</p>


	<p>9) пружање других услуга у вези са финансирањем, гарантовањем и осигурањем извозних послова и инвестиција на домаћем и иностраном тржишту.*</p>


	<p>Агенција је дужна да делатности, односно послове ради којих је основана обавља у складу са одредбама овог закона и других прописа, као и у складу са међународним споразумима и уговорима. 
	</p>


	<p></p>


	<p>*Службени гласник РС, број 88/2010</p>


	<p></p>


	<p>Члан 4.</p>


	<p>Некомерцијални ризици из члана 3. овог закона обухватају случајеве када није могуће наплатити потраживања домаћих правних лица и предузетника од иностраног партнера, из следећих разлога:</p>


	<p>1) неплаћања дуга у року од шест месеци од уговореног рока доспелости, ако је дужник држава, државна организација или лице за које гарантује држава, односно државна организација; 
	</p>


	<p>2) политичких догађаја у земљи дужника или ратног стања у држави чији је држављанин дужник са другом државом; 
	</p>


	<p>3) општег мораторијума плаћања, немогућности конверзије валуте земље дужника у конвертибилне валуте или забране трансфера, до истека тих забрана; 
	</p>


	<p>4) забране увоза робе или услуга од државе или државне организације као купца или корисника услуга;</p>


	<p>5) једностраног раскида уговора од државе или државне организације као купца или корисника услуга, осим када је до једностраног раскида дошло услед повреде царинских или здравствених прописа државе увозника, односно државе корисника услуга; 
	</p>


	<p>6) заплене, оштећења, забране располагања или уништења робе, учињених од стране државе или њених институција, од часа преласка робе преко државне границе до приспећа иностраном дужнику и 
	</p>


	<p>7) елементарних непогода. </p>


	<p>Под некомерцијалним ризицима сматрају се и догађаји услед којих је настала штета домаћим лицима у вези са имовином инвестираном у сопствено привредно друштво, мешовито привредно друштво или пословне јединице у иностранству, и то: 
	</p>


	<p>1) национализација, експропријација или друге мере државе које се могу изједначити са национализацијом или експропријацијом; 
	</p>


	<p>2) немогућност располагања имовином у трајању од најмање 12 месеци због других мера предузетих од државе у којој је извршено инвестирање; 
	</p>


	<p>3) уништење или оштећење имовине услед догађаја у рату који води држава у којој је извршено инвестирање имовине, односно политичких догађаја у тој држави. 
	</p>


	<p></p>


	<p>III. ОБЛИК И ОДГОВОРНОСТ АГЕНЦИЈЕ</p>


	<p></p>


	<p>Члан 5.</p>


	<p>
	Агенција је правно лице и има право да закључује уговоре и предузима друге правне послове и правне радње у складу са 
	овим законом и законом којим се уређује правни положај привредних друштава*.</p>


	<p>Агенција послује као затворено акционарско друштво које акције издаје свом оснивачу, односно ограниченом броју других лица, у складу са законом којим се уређује правни положај привредних друштава.</p>


	<p>Акције Агенције су обичне са правом гласа.</p>


	<p></p>


	<p>*Службени гласник РС, број 88/2010</p>


	<p></p>


	<p>Члан 6.</p>


	<p>За обавезе преузете у правном промету са трећим лицима Агенција одговара целокупном својом имовином.</p>


	<p>Република Србија одговара за обавезе Агенције по основу осигурања извоза од некомерцијалних ризика до износа који се утврђује законом којим се уређује годишњи буџет Републике.</p>


	<p></p>


	<p>IV. СРЕДСТВА ЗА ОСНИВАЊЕ И РАД АГЕНЦИЈЕ</p>


	<p></p>


	<p>Члан 7.</p>


	<p>Оснивачки капитал Агенције у износу од 25.000.000,00 евра, у динарској противвредности по средњем курсу на дан уплате, обезбеђује Република Србија.</p>


	<p>Република Србија уплатиће у новцу 50% уписаног капитала пре оснивања Агенције, а преостали износ најкасније у року од годину дана од дана регистрације Агенције код надлежног органа.</p>


	<p></p>


	<p>Члан 8.</p>


	<p>Средства за рад Агенције обезбеђују се из:</p>


	<p>1) наменских кредита међународних финансијских организација;</p>


	<p>2) донација домаћих и страних правних или физичких лица и</p>


	<p>3) других извора, у складу са законом. </p>


	<p></p>


	<p>Члан 9.</p>


	<p>У случају повећања основног капитала Агенције издавањем нових акција, у складу са законом, учешће Републике Србије у акционарском капиталу Агенције не може бити мање од 51% од укупног износа акционарског капитала.</p>


	<p></p>


	<p>Члан 10.</p>


	<p>Резерве сигурности за послове осигурања извоза од некомерцијалних ризика, као и за послове осигурања извоза од комерцијалних ризика, формирају се од премија осигурања, регреса по исплаћеним накнадама штета и из дела добити коју Агенција остварује пословањем из области осигурања.</p>


	<p>Резерве сигурности се користе за измирење обавеза према осигураницима и за покриће губитака из послова осигурања од некомерцијалних и комерцијалних ризика. 
	</p>


	<p>Почетна средства за формирање резерви сигурности Агенције за послове осигурања од некомерцијалних и комерцијалних ризика, обезбеђују се из оснивачког капитала.</p>


	<p></p>


	<p>V. ПОСЛОВАЊЕ АГЕНЦИЈЕ</p>


	<p></p>


	<p>Члан 11.</p>


	<p>Агенција послује према начелима ликвидности, сигурности и рентабилности.</p>


	<p>Агенција својим актима одређује услове и начин очувања реалне вредности средстава, као и друге мере за заштиту од ризика његовог пословања.</p>


	<p>Агенција је неликвидна уколико није измирила доспеле обавезе.</p>


	<p></p>


	<p>Члан 12.</p>


	<p>Агенција подноси редовни годишњи извештај о свом пословању Влади Републике Србије (у даљем тексту: Влада), а ванредни извештај по захтеву Владе.</p>


	<p></p>


	<p>Члан 13.</p>


	<p>Агенција води пословне књиге, саставља и подноси рачуноводствене извештаје и извештаје о пословању, у складу са законом којим се уређује рачуноводство и ревизија. 
	</p>


	<p></p>


	<p>Члан 14.</p>


	<p>Ревизија пословања Агенције обавља се у складу са законом којим се уређује рачуноводство и ревизија. 
	</p>


	<p>Ревизија из става 1. овог члана може бити редовна и ванредна. 
	</p>


	<p>Редовна ревизија обавља се за сваку годину, а ванредна на захтев министарства надлежног за послове финансија. 
	</p>


	<p>Извештај о обављеној ревизији доставља се Влади. </p>


	<p></p>


	<p>VI. ОРГАНИ АГЕНЦИЈЕ</p>


	<p></p>


	<p>Члан 15.</p>


	<p>Органи Агенције су: Скуштина, Управни одбор и Извршни одбор. 
	</p>


	<p></p>


	<p>Члан 16.</p>


	<p>Овлашћења Скупштине Агенције врши Влада преко овлашћених представника. 
	</p>


	<p>Када се повећа број акционара, Скупштину Агенције чине акционари са правом управљања.</p>


	<p>Право управљања акционари остварују непосредно или преко својих представника.</p>


	<p>У име Републике Србије као акционара, право из става 3. овог члана врши Влада.</p>


	<p>Статутом Агенције се утврђује минималан број акција као услов за чланство у Скупштини Агенције. 
	</p>


	<p></p>


	<p>Члан 17.</p>


	<p>Скупштина Агенције:</p>


	<p>1) доноси Статут Агенције;</p>


	<p>2) доноси акта пословне политике;</p>


	<p>3) доноси акта којима ће се ближе уредити услови и начин обављања делатности Агенције;</p>


	<p>4) разматра годишње извештаје Управног одбора и Извршног одбора; 
	</p>


	<p>5) усваја годишњи рачун Агенције и одлучује о употреби и распоређивању остварене добити, односно покрићу губитака;</p>


	<p>6) одлучује о повећању капитала Агенције и висини улагања у основна средства Агенције;</p>


	<p>7) одлучује о износу и структури резерви сигурности;</p>


	<p>8) именује и разрешава чланове Управног одбора;</p>


	<p>9) одлучује о статусним променама и променама правне форме Агенције;</p>


	<p>10) именује и разрешава ревизора;</p>


	<p>11) доноси план развоја и програм рада Агенције;</p>


	<p>12) доноси пословник о свом раду; </p>


	<p>13) обавља и друге послове утврђене овим законом, законом којим се уређује правни положај привредних друштава и Статутом Агенције.</p>


	<p></p>


	<p>Члан 18.</p>


	<p>Управни одбор има председника, заменика председника и три члана. 
	</p>


	<p>Председника, заменика председника и чланове Управног одбора именује и разрешава Скупштина Агенције.</p>


	<p>Мандат председника и чланова Управног одбора Агенције је четири године и иста лица могу бити поново бирана. 
	</p>


	<p></p>


	<p>Члан 19.</p>


	<p>Управни одбор Агенције: </p>


	<p>1) сазива седнице Скупштине Агенције; </p>


	<p>2) заступа и води послове Агенције;</p>


	<p>3) припрема предлоге за Скупштину Агенције и извршава њене одлуке; 
	</p>


	<p>4) разматра и предлаже усвајање извештаја о пословању Агенције у току године;</p>


	<p>5) подноси Скупштини Агенције извештај о пословању; 
	</p>


	<p>6) даје смернице Извршном одбору за остваривање пословне политике; 
	</p>


	<p>7) одлучује о трајној пословној сарадњи; </p>


	<p>8) издаје акције и утврђује њихову вредност, као и вредност имовине Агенције, у складу са законом;</p>


	<p>9) утврђује износ и дан дивиденде, дан плаћања и поступак плаћања дивиденде;</p>


	<p>10) одлучује о давању и опозивању прокуре;</p>


	<p>11) доноси општи акт о организацији и систематизацији; 
	</p>


	<p>12) доноси пословник о свом раду; </p>


	<p>13) обавља и друге послове утврђене овим законом, законом којим се уређује правни положај привредних друштава и Статутом Агенције.</p>


	<p>О питањима из свог делокруга Управни одбор одлучује већином гласова.</p>


	<p>У случају једнаке поделе гласова, одлучујући је глас председника Управног одбора.</p>


	<p></p>


	<p>Члан 20.</p>


	<p>Управни одбор бира чланове Извршног одбора.</p>


	<p>Чланови Извршног одбора су извршни директори. </p>


	<p>Делокруг Извршног одбора укључује спровођење одлука Управног одбора Агенције и сва питања повезана са вођењем послова и текућим пословима Агенције, осим питања која су у надлежности Управног одбора и Скупштине Агенције.</p>


	<p>Делокруг Извршног одбора ближе се одређује Статутом Агенције.</p>


	<p></p>


	<p>Члан 21.</p>


	<p>Председник Извршног одбора је генерални директор Агенције.</p>


	<p>Генералног директора Агенције бира Управни одбор.</p>


	<p></p>


	<p>VII. СТАТУТ И ДРУГИ ОПШТИ АКТИ</p>


	<p></p>


	<p></p>


	<p>Члан 22.</p>


	<p>Општи акти Агенције су Статут и други акти којима се на општи начин уређују питања битна за рад Агенције. 
	</p>


	<p></p>


	<p>Члан 23.</p>


	<p>Статут садржи нарочито одредбе о: </p>


	<p>1) називу и седишту Агенције; </p>


	<p>2) делатности, односно пословима; </p>


	<p>3) органима Агенције, делокругу, одговорности и начину одлучивања органа; 
	</p>


	<p>4) заступању Агенције и одговорности за обавезе; </p>


	<p>5) расподели добити и сношењу губитака; </p>


	<p>6) начину формирања и коришћења фондова и средстава резерви Агенције; 
	</p>


	<p>7) унутрашњој организацији Агенције; </p>


	<p>8) општим актима и начину њиховог доношења; </p>


	<p>9) начину и поступку измене Статута; </p>


	<p>10) другим питањима од значаја за рад и пословање Агенције, у складу са законом. 
	</p>


	<p></p>


	<p>VIII. ЗАВРШНА ОДРЕДБА</p>


	<p></p>


	<p>Члан 24.</p>


	<p>Овај закон ступа на снагу осмог дана од дана објављивања у „Службеном гласнику Републике Србије”.</p>


