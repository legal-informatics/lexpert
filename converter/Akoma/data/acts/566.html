


	
	Zakon

	


	
				<p>ЗАКОН</p>
				<p>о пријављивању и евидентирању закупаца на неодређено време у становима у својини грађана, задужбина и фондација </p>
				<p>"Службени гласник РС", број 96 од 26. новембра 
				2015.</p>
				<p></p>
				<p>Члан 1. </p>
				<p>Овим законом уређује се поступак пријављивања и евидентирања закупаца на неодређено време станова у својини грађана, задужбина и фондација, као и станова у поступку враћања одузете имовине. </p>
				<p>Члан 2.</p>
				<p>Закупцима на неодређено време, у смислу овог закона, сматрају се лица, носиоци станарског права која су то право стекли у складу са законом, односно по сили закона и која, на основу уговора о закупу стана и/или одлуке надлежног органа, односно на основу правоснажног судског решења који замењује уговор о закупу стана, користе стан:</p>
				<p>1) у својини грађана;</p>
				<p>2) који припада задужбини;</p>
				<p>3) који припада фондацији;</p>
				<p>4) који је у поступку враћања одузете имовине.</p>
				<p>Члан 3.</p>
				<p>Евиденциону пријаву, у складу са одредбама овог закона, подносе лица из члана 2. овог закона, као и лица која су они овластили.</p>
				<p>Евиденциону пријаву могу поднети и власници станова на којима је засновано право закупа на неодређено време.</p>
				<p>У евиденционој пријави из става 1. овог члана достављају се подаци о:</p>
				<p>1) подносиоцу пријаве – име, име родитеља, презиме, јединствени матични број грађана, адреса и општина становања;</p>
				<p>2) правном основу коришћења стана, као податак који доставља само закупац стана на неодређено време, уз подношење доказа о оствареном праву;</p>
				<p>3) непокретности која је у закупу и закупцу – опис стана, у смислу броја соба и површине стана у m², локација стана, у смислу навођења општине, места, улице и броја, спрата, броја стана, катастарске општине у којој се стан налази, име и презиме лица које је носилац права закупа на неодређено време;</p>
				<p>4) члановима породичног домаћинства, као податак који доставља само закупац стана на неодређено време – име и презиме члана породичног домаћинства, сродство са носиоцем права закупа, јединствени матични број грађана, уз подношење доказа о својству члана породичног домаћинства.</p>
				<p>Евиденциона пријава из става 1. овог члана подноси се у два примерка, непосредно или поштом препоручено, јединици локалне самоуправе из члана 5. став 1. овог закона.</p>
				<p>Министар надлежан за послове становања прописује образац евиденционе пријаве из става 3. овог члана.</p>
				<p>Члан 4.</p>
				<p>Уз пријаву из члана 3. овог закона подноси се:</p>
				<p>1) уговор о закупу стана и/или копија акта о додели стана у закуп на неодређено време или правоснажно судско решење које замењује уговор о закупу стана за лица из члана 2. овог закона;</p>
				<p>2) идентификациони документ закупца и доказ о својству члана његовог породичног домаћинства (увид у извод из матичне књиге рођених закупца и члана његовог породичног домаћинства);</p>
				<p>3) доказ о пребивалишту закупца и чланова његовог породичног домаћинства (давање на увид личне карте или и/или фотокопија уверења о пребивалишту);</p>
				<p>4) уверење управе јавних прихода јединице локалне самоуправе да се лице из члана 2. овог закона и чланови његовог породичног домаћинства не воде у службеној евиденцији као власници непокретности по основу локалних јавних прихода;</p>
				<p>5) изјава под кривичном и материјалном одговорношћу лица из члана 2. овог закона и чланова његовог породичног домаћинства да немају на други начин решено стамбено питање, односно да немају у својини одговарајући стан за стално становање у смислу закона који уређује становање;</p>
				<p>6) доказ о власништву стана и уговор о закупу стана уколико је он закључен, који подноси власник стана на којем је засновано право закупа на неодређено време;</p>
				<p>7) доказ о покренутом или правоснажно окончаном поступку реституције, који подноси власник стана. </p>
				<p>Уз пријаву се подносе оверене фотокопије докумената, чија је овера ослобођена плаћања такси у сврху примене овог закона.</p>
				<p>У случају када евиденциону пријаву подноси закупац на неодређено време и власник стана за исти стан, лице које врши евиденцију у надлежној јединици локалне самоуправе приликом евиденције извршиће спајање евиденционих пријава у једну и евидентираће само једном закупца на неодређено време.</p>
				<p>Под чланом породичног домаћинства закупца стана, у смислу овог закона, сматрају се: супружник и ванбрачни партнер, дете (рођено у браку или ван брака, усвојено или пасторак), родитељи закупца и његовог супружника и ванбрачног партнера, као и лице које је закупац по закону дужан да издржава, као и сви директни потомци закупца (рођени у браку или ван брака, усвојени или пасторци) и њихови супружници и ванбрачни партнери.</p>
				<p>Члан 5.</p>
				<p>Јединица локалне самоуправе је у обавези да организује обављање послова вођења поступка пријављивања и евидентирања лица из члана 2. овог закона.</p>
				<p>Члан 6.</p>
				<p>У циљу утврђивања података битних за решавање стамбених потреба лица из члана 2. овог закона, јединица локалне самоуправе формира Регистар закупаца на неодређено време у становима грађана, задужбина и фондација (у даљем тексту: Регистар), а на основу података садржаних у евиденционој пријави из члана 3. овог закона и података које није обавезно доставити у евиденционој пријави, а који се воде у евиденцијама код надлежног органа.</p>
				<p>Регистар се води као електронска база података, док се документација која се прилаже уз пријаву може чувати и у аналогном облику.</p>
				<p>Регистар из става 1. овог члана садржи информације о:</p>
				<p>1) стану на којем је заснован закуп на неодређено време лица из члана 2. овог закона, као што су подаци о:</p>
				<p>– локацији стана: град, општина, катастарска општина, катастарска парцела, адреса, спрат и број стана; </p>
				<p>– величини стана: собност стана у смислу броја соба у стану рачунајући спаваће собе и дневну собу у укупан број соба, као и површина стана из уговора о закупу, односно другог документа из члана 1. овог закона на основу којег се користи предметни стан у закуп на неодређено време; </p>
				<p>2) подносиоцу пријаве, која садржи личне податке о:</p>
				<p>– власнику стана: име, име родитеља, презиме, јединствени матични број, фотокопија личног документа (лична карта, пасош);</p>
				<p>– члановима породичног домаћинства закупца: име, име родитеља, презиме, јединствени матични број, фотокопија личног документа (лична карта, пасош), адреса пребивалишта, општина; </p>
				<p>3) правима на стану, што се обезбеђује чувањем доказа о праву власништва, односно праву закупа и одговарајућих изјава и уверења која се подносе уз евиденциону пријаву у складу са ставом 5. овог члана, као и докумената којим јединица локалне самоуправе располаже или их обезбеђује од другог надлежног органа по службеној дужности.</p>
				<p>Подаци из Регистра искључиво се користе у сврху евидентирања закупаца на неодређено време, а у складу са прописима којима се уређују питања заштите података о личности.</p>
				<p>Јединица локалне самоуправе податке из евиденционих пријава у Регистру чува до дана решавања стамбене потребе лица из члана 2. овог закона.</p>
				<p>Члан 7.</p>
				<p>Јединица локалне самоуправе доставља министарству надлежном за послове становања искључиво статистичке податке садржане у Регистру из члана 6. овог закона, а посебно податке о:</p>
				<p>1) надлежном органу/служби и контакт подацима лица задуженог за вођење Регистра; </p>
				<p>2) поднетим пријавама: укупан број поднетих пријава, број пријава са комплетном документацијом;</p>
				<p>3) становима: укупан број и површина станова наведених у евиденционим пријавама, као и укупан број станова класификованих по собности/броју соба (нпр. гарсоњера, једнособан, једноипособан, двособан, двоипособан, трособан и сл.);</p>
				<p>4) закупцима: укупан број закупаца на неодређено време, укупан број чланова породичног домаћинства закупаца, укупан број чланова породичног домаћинства која остварују услове за закуп стана на неодређено време;</p>
				<p>5) домаћинствима: укупан број домаћинстава разврстаних према броју чланова (једночлано, двочлано, трочлано и сл.);</p>
				<p>6) основу коришћења стана: укупан број станова који се користе по основу: </p>
				<p>– уговора о закупу, </p>
				<p>– одлуке надлежног органа, </p>
				<p>– правоснажног судског решења.</p>
				<p>Сви подаци из става 1. овог члана треба да буду достављени министарству надлежном за послове становања као збирни подаци на нивоу и са називом одговарајуће просторне јединице града, општине и катастарске општине, као и на нивоу и са адресом стамбене зграде у којој се налази стан који користи закупац на неодређено време.</p>
				<p>Члан 8.</p>
				<p>Јединице локалне самоуправе су дужне да у року од 30 дана од дана ступања на снагу овог закона, путем средстава јавног информисања, као и путем своје званичне интернет странице, позову закупце на неодређено време и власнике станова на којима је засновано право закупа на неодређено време да поднесу пријаву за евидентирање из члана 3. овог закона.</p>
				<p>Рок за подношење пријаве из става 1. овог члана не може бити дужи од 30 дана од дана објављивања позива.</p>
				<p>Јединица локалне самоуправе је дужна да податке из евиденционих пријава, прикупљене у поступку из члана 5. овог закона, достави министарству надлежном за послове становања, најкасније у року од 60 дана од дана истека рока из става 2. овог члана.</p>
				<p>Члан 9.</p>
				<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	

