



<p>
ЗАКОН</p>
<p>

о проглашењу парка 

Опленац 
за просторни меморијални природни споменик</p>
<p>
„Службени
гласник СРС”, број 25 од 10. 
јуна 1967.</p>
<p>
</p>
<p>
</p>
<p>
Члан
1.</p>
<p>
Парк Опленац у
општини Топола проглашава се за просторни меморијални природни споменик и
ставља под посебну заштиту.</p>
<p>
Посебна заштита
парка Опленац спроводи се у циљу да се очувају и унапреде разноврсно и ретко
биље, историјски споменици и други објекти и обезбеди и његово рационално
коришћење ради задовољавања материјалних и културних потреба радних људи.</p>
<p>
Члан
2.</p>
<p>
Просторни
меморијални природни споменик Опленац (даље: Природни споменик) простире се на
подручју општине Топола и покрива површину од 83 хектара.</p>
<p>
Ближе границе
Природног споменика утврђује Скупштина општине Топола.</p>
<p>
Члан
3.</p>
<p>
Мере заштите и начин
уређења, одржавања и коришћења Природног споменика утврђују се дугорочним
планом који, у складу са одредбама овог закона, доноси Скупштина општине
Топола, уз сагласност Републичке скупштине.</p>
<p>
Дугорочни план
нарочито садржи:</p>
<p>
1. ближу намену и
начин коришћења појединих површина Природног споменика;</p>
<p>
2. мрежу путева,
стаза и других саобраћајница;</p>
<p>
3. начин коришћења
објеката Природног споменика у складу са њиховом наменом, и</p>
<p>
4. начин обезбеђења
и употребе средстава за извршење дугорочног плана.</p>
<p>
Члан
4.</p>
<p>
Органи, радне и
друге организације које на подручју Природног споменика користе постојеће
објекте, дужне су да ове објекте користе у складу са дугорочним планом из чл.
3. овог закона.</p>
<p>
Члан
5.</p>
<p>
Природним спомеником
управља комунална радна организација коју образује Скупштине општине Топола.</p>
<p>
Скупштина општине
може поверити управљање Природним спомеником и некој од постојећих комуналних
радних организација у општини Топола.</p>
<p>
Делатност радне
организације која управља Природним спомеником у остваривању задатака из чл. 1.
овог закона од посебног је друштвеног интереса.</p>
<p>
Члан
6.</p>
<p>
У остваривању
задатака утврђених овим законом, радном организацијом из претходног члана
управљају представници друштвене заједнице. Једног председника друштвене
заједнице именује Републичка скупштина, а четири представника Скупштина општине
Топола.</p>
<p>
Члан
7.</p>
<p>
Статут и општи акт о
организацији и раду радне организације из члана 5. овог закона потврђује
Скупштина општине Топола.</p>
<p>
Члан
8.</p>
<p>
На подручју
Природног споменика не могу се изводити грађевински или други радови, вршити
искоришћавање шума, брање или вађење лековитих или других биљака, коришћење
споредних шумских производа и природне средине у туристичке и рекреативне
сврхе, ако посебно нису предвиђени дугорочним планом.</p>
<p>
Услови под којима се
могу вршити и обим радова из претходног става уређују се дугорочним планом.</p>
<p>
Члан
9.</p>
<p>
Средства за
одржавање и обнављање Природног споменика обезбеђују Социјалистичка Република
Србија и општина Топола у износу који се почетком сваке године утврђује
посебним уговором са радном организацијом из члана 5. овог закона. Ова средства
радна организација може користити само у сврхе и на начин одређен уговором о
обезбеђењу тих средстава.</p>
<p>
Члан
10.</p>
<p>
Овај закон ступа на
снагу осмог дана од дана објављивања у „Службеном гласнику Социјалистичке
Републике Србије”.</p>
<p>
</p>

