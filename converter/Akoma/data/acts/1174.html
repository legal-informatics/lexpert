


	
	Zakon

	


	
			<p>На основу члана 112. став 1. тачка 2. Устава Републике Србије, доносим</p>
			<p>УКАЗ</p>
			<p>о проглашењу Закона о потврђивању Споразума о сарадњи између Владе Републике Србије и Владе Републике Турске у области урбанизма</p>
			<p>Проглашава се Закон о потврђивању Споразума о сарадњи између Владе Републике Србије и Владе Републике Турске у области урбанизма, који је донела Народна скупштина Републике Србије, на Петој седници Првог редовног заседања у 2018. години, 18. маја 2018. године.</p>
			<p>ПР број 56</p>
			<p>У Београду, 23. маја 2018. године</p>
			<p>Председник Републике,</p>
			<p>Александар Вучић, с.р.</p>
			<p>ЗАКОН</p>
			<p>о потврђивању Споразума о сарадњи између Владе Републике Србије и Владе Републике Турске у области урбанизма</p>
			<p>"Службени гласник РС - Међународни уговори", број 
			5 од 23. маја 2018.</p>
			<p>Члан 1.</p>
			<p>Потврђује се Споразум о сарадњи између Владе Републике Србије и Владе Републике Турске у области урбанизма, сачињен у Београду 10. октобра 2017. године у оригиналу на српском, турском и енглеском језику.</p>
			<p>Члан 2.</p>
			<p>Текст Споразума о сарадњи између Владе Републике Србије и Владе Републике Турске у области урбанизма у оригиналу на српском језику гласи: </p>
			<p>СПОРАЗУМ О САРАДЊИ</p>
			<p>ИЗМЕЂУ</p>
			<p>ВЛАДЕ РЕПУБЛИКЕ СРБИЈЕ</p>
			<p>И</p>
			<p>ВЛАДЕ РЕПУБЛИКЕ ТУРСКЕ </p>
			<p>У ОБЛАСТИ УРБАНИЗМА</p>
			<p>Влада Републике Србије и Влада Републике Турске (у даљем тексту: „Стране”),</p>
			<p>Изражавајући жељу да ојачају пријатељске односе између српског и турског народа и да развију сарадњу у области урбанизма,</p>
			<p>Препознавајући значај приступа одрживог развоја за побољшање урбанистичких услуга за добробит садашњих и будућих генерација,</p>
			<p>Напомињући да ће таква сарадња служити заједничким интересима и допринети повећању социјалног и економског развоја Страна,</p>
			<p>Договориле су следеће:</p>
			<p>Члан 1.</p>
			<p>У циљу обезбеђивања одрживости насеља и урбане трансформације, унапређења рада грађевинске инспекције, развоја инфраструктуре квалитета у области грађевинских производа, унапређења енергетске ефикасности, размене искустава у погледу извођења радова, уписа права у катастар непокретности, процеса планирања и успостављања и одржавања географских информационих система и инвестиција у комуналну инфраструктуру на локалном нивоу, Стране ће сарађивати кроз размену знања, искуства и технологија, а по принципу једнакости, користи и узајамности.</p>
			<p>Члан 2.</p>
			<p>Стране ће сарађивати у погледу следећих тема:</p>
			<p>Урбанизам и становање</p>
			<p>а) урбана трансформација и пројекти обнове, важеће законодавство и пракса, укључујући упознавање са примерима најбоље праксе на лицу места,</p>
			<p>б) изградња стамбених зграда и комплекса, методе финансирања и стамбене задруге, узајамни преглед најбоље праксе на лицу места,</p>
			<p>в) развој политика и стратегија планирања, финансирања и реализације стамбених пројеката, посебно намењених групама са ниским примањима,</p>
			<p>г) очување културно и историјски вредних зграда,</p>
			<p>д) борба против климатских промена.</p>
			<p>Грађевинска инспекција, грађевински производи и енергетска ефикасност</p>
			<p>а) размена информација о грађевинској инспекцији и релевантном законодавству,</p>
			<p>б) начела и процедуре јавних набавки, процена трошкова грађевинских радова,</p>
			<p>в) развој инфраструктуре квалитета у области грађевинских производа,</p>
			<p>г) законодавство у области енергетске ефикасности у зградарству и пракса.</p>
			<p>Извођење радова</p>
			<p>а) регистрација извођача грађевинских радова, искуства у обезбеђивању овлашћених бројева сертификата, запошљавање начелника и сертификованих надзорника у грађевинским радовима и распоред професионалних сертификата компетентности,</p>
			<p>б) пружање сертификата иностраним извођачима радова, као и о обавезама у преузетим пројектима, инжењерингу и консултантским услугама,</p>
			<p>в) обезбеђивање и развој односа између представника релевантних сектора и професионалних организација,</p>
			<p>г) учвршћивање сарадње и партнерства у области јавних радова, изградње стамбених зграда и комплекса, инфраструктуре, обавеза извођача радова и консултантских услуга,</p>
			<p>д) развој сарадње у вези сродних институционалних структура и регулисаних уређења.</p>
			<p>Упис права у катастар непокретности</p>
			<p>а) законодавство и институционални оквир и искуства са уписом права у катастар непокретности,</p>
			<p>б) базе података, дигитални катастарски планови, информациони системи, е-Управа, развој пројекта,</p>
			<p>в) презентација постојећих геопортала е-Катастар (Република Србија) и TAKBIS (Република Турска).</p>
			<p>Просторно планирање и Географски информациони систем</p>
			<p>а) искуства просторног планирања на локалном, регионалном и националном нивоу,</p>
			<p>б) базе просторних података за потребе просторног планирања,</p>
			<p>в) развој Географског информационог система, израда дигиталних карата, централни регистри.</p>
			<p>Комунална инфраструктура намењена водоснабдевању и одвођењу отпадних вода</p>
			<p>а) планови и њихово спровођење на нивоу јединица локалне самоуправе,</p>
			<p>б) техничка помоћ,  </p>
			<p>в) искуство увођења модела „Банка провинције” која финансијски и технички подржава урбанистичке инвестиције у турским општинама.</p>
			<p>Члан 3.</p>
			<p>Стране ће сарађивати у погледу тема наведених у члану 2. кроз:</p>
			<p>а) организацију обука, састанака, конференција и симпозијума,</p>
			<p>б) организацију гостујућих научних и техничких програма, </p>
			<p>в) организацију узајамних посета експерата и чланова невладиних организација за потребе истраживања и саветовања,</p>
			<p>г) размену информација и докумената на научном и техничком нивоу истраживања, развоја и имплементације активности,</p>
			<p>д) припрему пројеката сарадње.</p>
			<p>Члан 4.</p>
			<p>Стране ће сарађивати у оквиру релевантног важећег законодавства и средстава издвојених у ту сврху.</p>
			<p>Стране ће такође размењивати експерте за договорене области, а путне трошкове, као и трошкове за храну и смештај ће сносити страна која шаље.</p>
			<p>Члан 5.</p>
			<p>Стране могу позвати владине институције, академске институције, приватна предузећа и невладине организације да учествују у активностима сарадње које су обухваћене овим споразумом.</p>
			<p>Члан 6.</p>
			<p>Како би се осигурала имплементација сарадње у складу са Споразумом, Стране ће основати заједничку комисију која ће радити следеће:</p>
			<p>а) свака Страна ће именовати националног координатора одговорног за вођење активности сарадње у складу са Споразумом у року од 3 (три) месеца од ступања на снагу овог споразума,</p>
			<p>б) Стране треба да обавесте једна другу о имену постављеног координатора у било ком периоду након писменог обавештења друге Стране,</p>
			<p>в) национални координатори ће сарађивати у припреми заједничких радних програма који садрже активности сарадње наведене у члану 2. овог споразума,</p>
			<p>г) национални координатори ће копредседавати састанком заједничке комисије која се сазива у било ком периоду како би се дискутовало о активностима из члана 2. овог споразума и пратиће спровођење препорука које доноси заједничка комисија.   </p>
			<p>Члан 7.</p>
			<p>Стране се могу договорити да деле резултате њихове сарадње, путем обостране писмене сагласности, са трећим лицима у складу са својим националним законодавством.</p>
			<p>Члан 8.</p>
			<p>Ништа у овом споразуму неће бити тумачено на начин да утиче на постојећа права и обавезе странака из других међународних споразума у којима су оне стране.</p>
			<p>Члан 9.</p>
			<p>Ефикасну заштиту права интелектуалне својине која је пренесена или стечена на основу овог споразума, Стране ће обезбедити у складу са одговарајућим националним законодавством и међународним уговорима чије су потписнице Република Србија и Република Турска.</p>
			<p>За потребе овог споразума, интелектуална својина има значење које је наведено у члану 2. Конвенције о оснивању Светске организације за интелектуалну својину, потписане 14. јула 1967. године.</p>
			<p>Члан 10.</p>
			<p>Свака несугласица, до које може доћи приликом интерпретације или спровођења овог споразума биће решена преговорима обе Стране.</p>
			<p>Члан 11.</p>
			<p>Овај споразум се може изменити у било ком тренутку, писменом сагласношћу обе Стране. </p>
			<p>Члан 12.</p>
			<p>Овај споразум је предмет ратификације и ступиће на снагу даном пријема последњег писменог обавештења, којим ће Стране обавестити једна другу, дипломатским путем, о завршетку њихових унутрашњих правних процедура неопходних за његово ступање на снагу. Овај споразум ће бити на снази у периоду од 1 (једне) године. Он ће бити аутоматски обновљен након успешног периода од 1 (једне) године, осим ако једна од страна не обавести другу, писаним путем преко дипломатских канала, о намери да оконча овај споразум, најмање 6 (шест) месеци пре његовог истека.</p>
			<p>Престанак важења овог споразума неће имати утицаја на важење и трајање пројеката и активности договорених овим споразумом и започетих пре његовог окончања.</p>
			<p>Закључено у Београду, дана 10. октобра 2017. године у 2 (два) примерка, сваки на српском, турском и енглеском језику, сви текстови су једнако аутентични. У случају било каквих разлика у интерпретацији, енглеска верзија ће бити валидна.</p>
			<table id="table026" class="Basic-Table">
				
					
					
				
				
					<tr class="Basic-Table">
						<td class="Basic-Table">
							<p>ЗА ВЛАДУ</p>
							<p>РЕПУБЛИКЕ СРБИЈЕ</p>
							<p>проф. др Зорана З. Михајловић, с.р.</p>
							<p>потпредседница Владе и министарка грађевинарства, саобраћаја и инфраструктуре</p>
						</td>
						<td class="Basic-Table">
							<p>ЗА ВЛАДУ</p>
							<p>РЕПУБЛИКЕ ТУРСКЕ</p>
							<p>Мехмет Узхасеки, с.р.</p>
							<p>министар животне средине и урбанизма</p>
						</td>
					</tr>
				
			</table>
			<p>Члан 3. </p>
			<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

