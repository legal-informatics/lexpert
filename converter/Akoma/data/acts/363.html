



<p>
ЗАКОН</p>
<p>
о задужењу 
Савезне
Републике
Југославије 
код Европске 
инвестиционе банке за Пројекат 
хитне санације саобраћаја</p>
<p>
"Службени
лист СРЈ", број 23 од 27. 
априла 2002.</p>
<p>
</p>
<p>
</p>
<p>
Члан
1.</p>
<p>
Савезна Република
Југославија задужиће се у своје име, а за рачун Републике Србије и Републике
Црне Горе, у износу до 66 милиона евра код Европске инвестиционе банке за
финансирање Пројекта хитне санације саобраћаја. </p>
<p>
</p>
<p>
Члан
2.</p>
<p>
Задужење из члана 1.
овог закона извршиће се склапањем уговора о финансирању између Европске
инвестиционе банке, као зајмодавца и Савезне Републике Југославије, као
зајмопримца.</p>
<p>
</p>
<p>
Члан
3.</p>
<p>
Из средстава овога
зајма, у висини до 50 милиона евра, финансираће се следеће компоненте Пројекта
хитне санације саобраћаја у Републици Србији:</p>
<p>
• Компонента А.1:
санација и реконструкција путева, стабилизација клизишта, поправка мостова и
изградња нових објеката на граничним прелазима, у висини до 37 милиона евра, и</p>
<p>
• Компонента А.2:
санација главне инфраструктуре аеродрома, укључујући објекте, површине за
ваздушни и друмски саобраћај и опрему, у висини до 13 милиона евра.</p>
<p>
Корисници зајма у
Републици Србији су Дирекција за путеве и Јавно предузеће Аеродром Београд.</p>
<p>
</p>
<p>
Члан
4.</p>
<p>
Из средстава овога
зајма, у висини до 16 милиона евра, финансираће се следеће компоненте Пројекта
хитне санације саобраћаја у Републици Црној Гори:</p>
<p>
• Компонента Б.1:
санација, реконструкција, измештање трасе, заштита клизишта, стабилизација
нагиба и проширивање деоница путева, у висини до 10 милиона евра, и </p>
<p>
• Компонента Б.2:
реконструкција главног лукобрана луке Бар, у висини до 6 милиона евра.</p>
<p>
Корисници зајма у
Републици Црној Гори су: Министарство за поморство и саобраћај – Одељење за
путеве и Јавно предузеће са ограниченом одговорношћу Лука Бар а.д.</p>
<p>
</p>
<p>
Члан
5.</p>
<p>
Ради измиривања
обавеза по уговору из члана 2. овога закона, Република Србија и Република Црна
Гора даће Савезној Републици Југославији контрагаранције за уредно обезбеђење
средстава за измиривање обавеза по том уговору за део дугова предузећа са
њихових територија.</p>
<p>
Контрагаранцијама,
Република Србија и Република Црна Гора се обавезују да у свакој години обезбеде
средства у својим буџетима за измирење свог дела обавеза по основу уговора из
члана 2. овог закона, које доспевају у тој години, уколико то не учине
корисници зајмова.</p>
<p>
Средства из става 2.
овог члана Република Србија и Република Црна Гора преносе на посебан рачун
Савезне Републике Југославије код Народне банке Југославије, са искључивом
наменом отплате зајма из члана 2. овог закона.</p>
<p>
Средства из става 3.
овог члана не чине део савезног буџета.</p>
<p>
</p>
<p>
Члан
6.</p>
<p>
Народна банка
Југославије измириваће према Европској инвестиционој банци доспеле обавезе по
зајму из члана 2. овог закона, средствима са рачуна из става 3. члана 6. овог
закона.</p>
<p>
</p>
<p>
Члан
7.</p>
<p>
Овај закон ступа на
снагу осмог дана од дана објављивања у “Службеном листу СРЈ”.</p>
<p>
</p>

