



<p>
ЗАКОН</p>
<p>
о давању
контрагаранције Републике Србије Србији и Црној Гори по кредиту Владе Републике
Пољске за финансирање пројеката обнове Електропривреде Србије</p>
<p>
"Службени гласник
РС", број

61 од 

18. јула 2005. 
</p>
<p>
</p>
<p>
</p>
<p>
Контрагаранција
Републике Србије</p>
<p>
</p>
<p>
Члан 1.</p>
<p>
Република Србија преузима обавезу да као контрагарант
измири обавезе Србије и Црне Горе по кредиту Владе Републике Пољске, у износу
од 50 милиона USD, по основу Споразума између Савезне владе Савезне Републике
Југославије и Владе Републике Пољске о давању кредита, потписаног 16. октобра
2002. године у Варшави, за финансирање пројеката обнове електропривреде у
Републици Србији.</p>
<p>
</p>
<p>
Обавеза Републике
Србије </p>
<p>
</p>
<p>
Члан 2.</p>
<p>
Контрагаранција из члана 1. овог закона даје се Србији
и Црној Гори на име обавезе из Закона о задужењу Савезне владе Савезне
Републике Југославије код Владе Републике Пољске о давању кредита у износу од
50 милиона долара за пројекте обнове електропривреде Србије („Службени лист
СРЈ”, број 65/02), којим се Савезна влада Савезне Републике Југославије задужује
у своје име, а за рачун Републике Србије у износу од 50 милиона USD код Владе
Републике Пољске, за финансирање пројеката обнове електропривреде у Републици
Србији и Закона о потврђивању Споразума између Савезне владе Савезне Републике
Југославије и Владе Републике Пољске о давању кредита („Службени лист СРЈ –
Међународни уговори”, број 11/02).</p>
<p>
</p>
<p>
Корисник кредита</p>
<p>
</p>
<p>
Члан 3.</p>
<p>
Корисник кредита из члана 1. овог закона у Републици
Србији је ЈП „Електропривреда Србије” (у даљем тексту: Корисник кредита).</p>
<p>
</p>
<p>
Начин повлачења
средстава кредита</p>
<p>
</p>
<p>
Члан 4.</p>
<p>
Средства кредита повлаче се по захтеву Корисника
кредита, прослеђеног преко Војвођанске банке а.д. Нови Сад, као банке агента,
путем директних плаћања која се врше од стране пољске банке пољским фирмама.</p>
<p>
</p>
<p>
Отплата кредита 
</p>
<p>
</p>
<p>
Члан 5.</p>
<p>
Отплата кредита врши се по налогу зајмопримца, преко
Војвођанске банке а.д. Нови Сад, у USD.</p>
<p>
</p>
<p>
Обавезе корисника
кредита</p>
<p>
</p>
<p>
Члан 6.</p>
<p>
Средства за отплату кредита обезбедиће Корисник
кредита, преносом средстава на посебан рачун код Војвођанске банке а.д. Нови
Сад.</p>
<p>
Корисник кредита дужан је да средства за отплату
кредита обезбеђује према плану отплате за сваку повучену траншу, у износу који
укључује главницу, обрачунату камату и пратеће трошкове. </p>
<p>
Ако по основу издате контрагаранције Република Србија изврши
обавезу уместо Корисника кредита, има право на повраћај главнице, камате и
пратећих трошкова који настану због неизвршења, односно неблаговременог
извршења обавезе, до висине износа измирене обавезе, као и право да од
Корисника зајма наплати обрачунату законску камату.</p>
<p>
Право на повраћај средстава из става 3. овог члана
Република Србија оствариће тако што ће Кориснику кредита умањити средства од
утврђених буџетских апропријација и субвенција или, ако Корисник кредита није
корисник буџетских средстава Републике Србије, иницирати наплату са рачуна
Корисника кредита, на основу овлашћења добијеног од Корисника кредита или
других инструмената обезбеђења, у складу са прописима којима се уређује платни
промет.</p>
<p>
</p>
<p>
Ступање на снагу</p>
<p>
</p>
<p>
Члан 7.</p>
<p>
Овај
закон ступа на снагу осмог дана од дана објављивања у „Службеном гласнику
Републике Србије”.</p>
<p>
</p>

