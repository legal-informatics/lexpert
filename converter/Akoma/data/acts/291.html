





<p>ЗАКОН </p>

<p>о задуживању Републике Србије
код Alpha Bank Srbija а.д., Војвођанске банке а.д. Нови Сад и Piraeus Bank а.д.
Београд </p>

<p>“Службени гласник РС”, број 72 од 3.
септембра 2009.</p>

<p></p>

<p></p>

<p>Члан 1.</p>

<p>
Република Србија задужиће се, у износу од 90 милиона евра код Alpha Bank Srbija
а.д., Војвођанска банка а.д. Нови Сад и Piraeus Bank а.д. Београд (у даљем
тексту: банке) за финансирање буџетског дефицита и рефинансирање дуга. </p>

<p></p>

<p>Члан 2.</p>

<p>
Задуживање из члана 1. овог закона извршиће се закључивањем уговора о
дугорочном кредиту, и то: </p>

<p>1) између Републике Србије као зајмопримца и Alpha Bank Srbija а.д., као
зајмодавца, у износу од 30 милиона евра; </p>

<p>2) између Републике Србије, као зајмопримца и Војвођанске банке а.д. Нови Сад,
као зајмодавца, у износу од 20 милиона евра; </p>

<p>3) између Републике Србије, као зајмопримца и Piraeus Bank а.д. Београд, као
зајмодавца, у износу од 40 милиона евра. </p>

<p></p>

<p>Члан 3.</p>

<p>Уговори из члана 2. овог закона садржаће обавезно следеће елементе: </p>

<p>1) каматна стопа једнака збиру једномесечне референтне каматне стопе за
задуживање у еврима (ЕУРИБОР) и фиксне каматне марже од 4,75% годишње; </p>

<p>2) камата из тачке 1. овог члана обрачунава се и плаћа месечно; </p>

<p>3) трошкови обраде и пуштања кредита у течај у висини од 1% од износа кредита; </p>

<p>4) период отплате кредита у трајању од 60 месеци, укључујући период мировања
отплате од 12 месеци, рачунајући од дана пуштања прве транше кредита у течај; </p>

<p>5) право зајмопримца на превремену отплату кредита без плаћања накнаде
зајмодавцу. </p>

<p>Влада Републике Србије ће у року од 30 дана од дана закључивања доставити
уговоре Народној скупштини Републике Србије ради информисања Народне скупштине
Републике Србије. </p>

<p></p>

<p>Члан 4.</p>

<p>Средства прибављена од банака на основу уговора из члана 2. овог закона
користиће се за финансирање буџетског дефицита и рефинансирање дуга. </p>

<p></p>

<p>Члан 5.</p>

<p>Средства за измиривање обавеза по основу уговора из члана 2. овог закона
обезбеђиваће се у буџету Републике Србије. </p>

<p>Република Србија обезбеђиваће средства из става 1. овог члана у буџету за
текућу годину за измирење доспелих обавеза, у складу са одредбама уговора. </p>

<p></p>

<p>Члан 6.</p>

<p>Овај закон ступа на снагу осмог дана од дана објављивања у „Службеном гласнику
Републике Србије”.</p>



