


	
	Zakon


	
			<p>На основу члана 112. став 1. тачка 2. Устава Републике Србије, доносим</p>
			<p>УКАЗ</p>
			<p>о проглашењу Закона о потврђивању Споразумa између Владе Републике Србије и Владе Црне Горе о отварању заједничког граничног прелаза Границе (Република Србија) – Чемерно (Црна Гора) за међународни друмски путнички саобраћај</p>
			<p>Проглашава се Закон о потврђивању Споразумa између Владе Републике Србије и Владе Црне Горе о отварању заједничког граничног прелаза Границе (Република Србија) – Чемерно (Црна Гора) за међународни друмски путнички саобраћај, који је донела Народна скупштина Републике Србије, на Једанаестом ванредном заседању у Једанаестом сазиву, 14. фебруара 2019. године.</p>
			<p>ПР број 15</p>
			<p>У Београду, 15. фебруара 2019. године</p>
			<p>Председник Републике,</p>
			<p>Александар Вучић, с.р.</p>
			<p>ЗАКОН</p>
			<p>о потврђивању Споразумa између Владе Републике Србије и Владе Црне Горе о отварању заједничког граничног прелаза Границе (Република Србија) – Чемерно (Црна Гора) за међународни друмски путнички саобраћај</p>
			<p>"Службени гласник РС - Међународни уговори", број 
			2 од 18. фебруара 2019.</p>
			<p>Члан 1.</p>
			<p>Потврђује се Споразум између Владе Републике Србије и Владе Црне Горе о отварању заједничког граничног прелаза Границе (Република Србија) – Чемерно (Црна Гора) за међународни друмски путнички саобраћај, потписан у Београду, дана 1. августа 2018. године, у оригиналу на српском и црногорском језику. </p>
			<p>Члан 2.</p>
			<p>Текст Споразума у оригиналу на српском језику гласи: </p>
			<p>СПОРАЗУМ</p>
			<p>између Владе Републике Србије и Владе Црне Горе о отварању заједничког граничног прелаза Границе (Република Србија) – Чемерно (Црна Гора) за међународни друмски путнички саобраћај</p>
			<p>Влада Републике Србије и Влада Црне Горе (у даљем тексту: „стране”),</p>
			<p>полазећи од пријатељских и добросуседских односа и сарадње између две државе,</p>
			<p>имајући у виду реалне могућности за даље јачање и унапређење узајамно корисне и равноправне дугорочне сарадње између две државе, као и њихову жељу да створе најпогодније услове за развој такве сарадње,</p>
			<p>примењујући одлуке о побољшању регионалне и европске саобраћајне инфраструктуре, као и законодавство и стандарде Европске уније, Уредбу (ЕУ) 2016/399 Европског Парламента и Већа од 9. марта 2016. године о Законику Уније о правилима којима се уређује кретање лица преко граница, у делу који се односи на граничне прелазе и контролу преласка државне границе, </p>
			<p>у жељи да унапреде кретање грађана и промет роба између две државе и олакшају саобраћај преко заједничке државне границе,</p>
			<p>споразумеле су се о следећем:</p>
			<p>Саобраћај људи и промет роба преко државне границе</p>
			<p>Члан 1.</p>
			<p>Саобраћај људи и промет роба преко државне границе између Републике Србије и Црне Горе дозвољен је само на граничним прелазима за међународни и погранични саобраћај или другим местима одређеним споразумима између страна.</p>
			<p>Стране ће адекватним средствима и одговарајућом контролом затворити све локације које нису обухваћене ставом 1. овог члана, о чему ће, благовремено, обавестити своје грађане.</p>
			<p>Одређивање заједничког граничног прелаза</p>
			<p>Члан 2.</p>
			<p>Стране на заједничкој државној граници одређују заједнички гранични прелаз за међународни друмски путнички саобраћај Границе (Република Србија) – Чемерно (Црна Гора), (у даљем тексту: ЗГП).</p>
			<p>ЗГП ће бити изграђен на територији Црне Горе, у месту званом „Чемерно”, на путном правцу Прибој–Пљевља.</p>
			<p>Локацију ЗГП и његове техничке параметре одредиће Мешовита комисија. </p>
			<p>ЗГП почиње да функционише након испуњења услова за несметано функционисање граничних служби страна.</p>
			<p>ЗГП за међународни друмски путнички саобраћај отворен је 24 сата дневно, за саобраћај путника.</p>
			<p>Заједнички гранични прелаз</p>
			<p>Члан 3.</p>
			<p>Заједнички гранични прелаз је гранични прелаз на којем службе страна, једна након друге врше улазне и излазне контроле једним заустављањем, усклађивањем процедура, у складу са својим националним законодавством и овим билатералним споразумом, у циљу бржег саобраћаја преко заједничке државне границе, поједностављења граничних процедура, рационалнијег коришћења ресурса и успешније сарадње служби. </p>
			<p>Протокол за спровођење Споразума</p>
			<p>Члан 4.</p>
			<p>Стране су сагласне да, у складу са овим споразумом, потпишу протокол о његовој имплементацији у којем ће бити утврђене процедуре спровођења заједничке граничне контроле, техничка и финансијска питања у вези изградње и функционисања ЗГП-а, и то:</p>
			<p>Протокол између Министарства унутрашњих послова Републике Србије и Министарства унутрашњих послова Црне Горе о спровођењу заједничке граничне контроле и плаћању трошкова насталих у раду на ЗГП Границе–Чемерно. </p>
			<p>Мешовита комисија</p>
			<p>Члан 5.</p>
			<p>За праћење спровођења одредаба овог споразума и споразума о осталим граничним прелазима и регулисања режима пограничног саобраћаја образује се јединствена Мешовита комисија, у чији састав ће свака страна именовати председника свог дела Комисије и још четири члана, те њихове заменике (у даљем тексту: Мешовита комисија).</p>
			<p>Послови и начин рада Мешовите комисије уредиће се Пословником. Пословник ће бити усвојен на првом састанку Мешовите комисије, која ће се одржати у року од 60 дана од дана почетка примене овог споразума.</p>
			<p>О именовању и изменама председника свог дела Мешовите комисије, стране ће се међусобно обавештавати дипломатским путем, а о изменама чланова Мешовите комисије председници комисија ће се обавештавати разменом писама.</p>
			<p>Задатак Мешовите комисије за потребе овог споразума је да усклађује рад надлежних органа у решавању просторних, техничких и других питања везаних за граничне прелазе, и то:</p>
			<p>– прати и анализира степен фреквентности граничних прелаза и предлаже мере и радње за бржи проток људи и роба;</p>
			<p>– предлаже отварање, затварање или промену броја и врсте граничних прелаза;</p>
			<p>– предлаже категоризацију међународних граничних прелаза и врсту контроле на граничним прелазима;</p>
			<p>– предлаже граничне прелазе на заједничким локацијама и начин рада на истим;</p>
			<p>– извршава и друге послове који су непосредно везани за граничне прелазе.</p>
			<p>Мешовита комисија ће се састајати и радити према указаној потреби, а најмање једном квартално, наизменично на територији страна.</p>
			<p>Важење споразума</p>
			<p>Члан 6.</p>
			<p>Споразум се закључује на неодређено време.</p>
			<p>Свака страна може споразум отказати, дипломатским путем, у писаној форми. У том случају, овај споразум престаће да важи шест месеци од дана када је друга страна примила ноту о отказивању.</p>
			<p>Ступање на снагу споразума</p>
			<p>Члан 7.</p>
			<p>Овај споразум ступа на снагу од дана пријема последњег писаног обавештења, дипломатским путем, којим се стране међусобно информишу о завршетку унутрашњих правних процедура потребних за његово ступање на снагу.</p>
			<p>Потписано у Београду, 1. августа 2018. године, у два оригинална примерка, сваки на српском и црногорском језику, при чему су оба текста једнако веродостојна.</p>
			<table class="tabela-bez-bordera">
				
					
					
				
				
					<tr class="No-Table-Style">
						<td class="No-Table-Style">
							<p>ЗА ВЛАДУ РЕПУБЛИКЕ СРБИЈЕ</p>
							<p>Потпредседник Владе и</p>
							<p>министар унутрашњих послова,</p>
							<p>др Небојша Стефановић, с.р.</p>
						</td>
						<td class="No-Table-Style">
							<p>ЗА ВЛАДУ ЦРНЕ ГОРЕ</p>
							<p>Министар </p>
							<p>унутрашњих послова,</p>
							<p>Мевлудин Нухоџић, с.р.</p>
						</td>
					</tr>
				
			</table>
			<p>Члан 3.</p>
			<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

