


	
	Zakon

	


	
			<p>На основу члана 112. став 1. тачка 2. Устава Републике Србије, доносим</p>
			<p>УКАЗ</p>
			<p>о проглашењу Закона о потврђивању Споразума између Владе Републике Србије и Владе Румуније о сарадњи у области одбране</p>
			<p>Проглашава се Закон о потврђивању Споразума између Владе Републике Србије и Владе Румуније о сарадњи у области одбране, који је донела Народна скупштина Републике Србије, на Четвртој седници Првог редовног заседања у 2018. години, 27. априла 2018. године.</p>
			<p>ПР број 43</p>
			<p>У Београду, 3. маја 2018. године</p>
			<p>Председник Републике,</p>
			<p>Александар Вучић, с.р.</p>
			<p>ЗАКОН</p>
			<p>о потврђивању Споразума између Владе Републике Србије и Владе Румуније о сарадњи у области одбране</p>
			<p>"Службени гласник РС - Међународни уговори", 
			број 4 од 3. маја 2018.</p>
			<p>Члан 1.</p>
			<p>Потврђује се Споразум између Владе Републике Србије и Владе Румуније о сарадњи у области одбране, који је потписан у Београду, 4. децембра 2017. године, у оригиналу на српском, румунском и енглеском језику.</p>
			<p>Члан 2.</p>
			<p>Текст Споразума у оригиналу на српском језику гласи:</p>
			<p>СПОРАЗУМ</p>
			<p>ИЗМЕЂУ</p>
			<p>ВЛАДЕ РЕПУБЛИКЕ СРБИЈЕ</p>
			<p>И</p>
			<p>ВЛАДЕ РУМУНИЈЕ</p>
			<p>О</p>
			<p>САРАДЊИ У ОБЛАСТИ ОДБРАНЕ</p>
			<p>Влада Републике Србије и Влада Румуније (у даљем тексту: „Стране”),</p>
			<p>Узимајући у обзир сарадњу у области одбране као витални елемент регионалне и глобалне безбедности и стабилизације,</p>
			<p>Са намером да интензивирају своје добре и срдачне односе, </p>
			<p>У жељи да допуне и ојачају сарадњу у областима од заједничког интереса,</p>
			<p>Уважавајући одредбе Повеље Уједињених нација,</p>
			<p>Узимајући у обзир одредбе Споразума између држава чланица Северноатлантског уговора и осталих држава учесница у Партнерству за мир о статусу њихових снага, потписаног у Бриселу 19. јуна 1995. године,</p>
			<p>Споразумеле су се о следећем:</p>
			<p>Члан 1. Циљ</p>
			<p>Циљ овог споразума је стварање правног оквира неопходног за сарадњу између Страна у области одбране.</p>
			<p>Члан 2.Области сарадње</p>
			<p>Сарадња између Страна може обухватати следеће области:</p>
			<p>а) планирање одбране;</p>
			<p>б) функционисање оружаних снага у демократским друштвима, укључујући примену одредби међународних уговора у области одбране, безбедности и контроле наоружања;</p>
			<p>в) мировне и хуманитарне мисије и друге операције међународних организација за подршку миру;</p>
			<p>г) организацију оружаних снага, укључујући структуру војних јединица и политику управљања кадровима;</p>
			<p>д) логистичку подршку за потребе оружаних снага;</p>
			<p>ђ) обуку војног и цивилног особља;</p>
			<p>е) истраживање у области одбрамбене технологије;</p>
			<p>ж) развој, одржавање и ремонт наоружања и војне опреме;</p>
			<p>з) модернизацију и конверзију наоружања и војне опреме;</p>
			<p>и) војне податке, информационе и комуникационе технологије;</p>
			<p>ј) војну медицину и војномедицинску подршку;</p>
			<p>к) право и економију у области одбране;</p>
			<p>л) остале области сарадње о којима се Стране и/или надлежни органи договоре.</p>
			<p>Члан 3. Облици сарадње</p>
			<p>Сарадња између Страна ће се вршити посебно кроз следеће облике:</p>
			<p>а) састанке представника Страна;</p>
			<p>б) политичко-војне консултације, конференције и семинаре;</p>
			<p>в) школовање и практичну обуку у војним школама и војно истраживачким и развојним институцијама, укључујући размену предавача и слушалаца;</p>
			<p>г) стручно саветовање и помоћ у истраживању и развоју, ремонту и обнови наоружања и опреме за потребе оружаних снага;</p>
			<p>д) учешће војних јединица у војним вежбама;</p>
			<p>ђ) размену података, документације и материјала за обуку;</p>
			<p>е) организацију и учешће у културним и спортским манифестацијама;</p>
			<p>ж) на друге начине о којима се Стране и/или надлежни органи договоре.</p>
			<p>Члан 4. Спровођење</p>
			<p>(1) Надлежни органи за спровођење овог споразума су министарства одбране Страна (у даљем тексту: „надлежни органи”).</p>
			<p>(2) Ради спровођења одредаба овог споразума, надлежни органи могу закључити посебне уговоре.</p>
			<p>Члан 5. Српско-румунски мешовити војни комитет</p>
			<p>(1) Надлежни органи формирају Српско-румунски мешовити војни комитет, ради организације и координације билатералне војне сарадње.</p>
			<p>(2) Министри одбране Страна именују копредседнике Српско-румунског мешовитог војног комитета. Чланови Српско-румунског мешовитог војног комитета су изасланици одбране Страна, као и представници надлежних органа одређени за конкретне теме.</p>
			<p>(3) Српско-румунски мешовити војни комитет одржава своја заседања једном годишње, наизменично у Републици Србији и у Румунији.</p>
			<p>(4) Свака тема предвиђена да унапреди билатералну сарадњу може бити уврштена у дневни ред заседања Српско-румунског мешовитог војног комитета, пошто је претходно одобре оба копредседника.</p>
			<p>(5) Српско-румунски мешовити војни комитет врши преглед активности сарадње из претходне године и предлаже План билатералне војне сарадње за наредну годину.</p>
			<p>Члан 6.План билатералне војне сарадње</p>
			<p>План билатералне војне сарадње обухвата договорене активности, њихов назив, начине и термине њихове реализације, локацију као и институције одговорне за њихово извођење. План билатералне војне сарадње потписују прописно овлашћени копредседници Српско-румунског мешовитог војног комитета или представници надлежних органа.</p>
			<p>Члан 7. Финансијски аспекти</p>
			<p>(1) Свака Страна сноси сопствене трошкове у вези са активностима реализованим у складу са одредбама овог споразума, осим ако се Стране и/или надлежни органи не договоре другачије.</p>
			<p>(2) Страна домаћин обезбеђује домаћи превоз за чланове делегације стране пошиљаоца по њиховом доласку на територију државе Стране домаћина.</p>
			<p>(3) Страна домаћин ће обезбедити хитну медицинску и стоматолошку негу на истом нивоу који се пружа особљу Стране домаћина.</p>
			<p>Члан 8.Статус</p>
			<p>Док бораве на територији државе Стране примаоца, статус представника државе Стране пошиљаоца регулише се на основу одредби Споразума између држава чланица Северноатлантског уговора и других држава учесница у Партнерству за мир о статусу њихових снага (НАТО СОФА ПзМ), потписаног у Бриселу 19. јуна 1995. године.</p>
			<p>Члан 9. Заштита тајних података</p>
			<p>Размена и заштита тајних података између Страна, у вези са спровођењем овог споразума, прописује се посебним уговором на нивоу Страна.</p>
			<p>Члан 10. Обавезе Страна настале услед спровођења других међународних споразума</p>
			<p>Овај споразум не утиче на права и обавезе Страна које настају услед спровођења других међународних уговора чије су оне потписнице.</p>
			<p>Члан 11. Решавање спорова</p>
			<p>Сваки спор који настане услед или у вези са тумачењем или спровођењем овог споразума, решавају Стране путем преговора и неће бити предат неком међународном суду или трећој страни на решавање.</p>
			<p>Члан 12. Завршне одредбе</p>
			<p>(1) Овај споразум ступа на снагу даном пријема последњег писаног обавештења којим Стране обавештавају једна другу о завршетку интерних правних процедура неопходних за његово ступање на снагу.</p>
			<p>(2) Овај споразум се може изменити у било које време, у писаном облику уз узајамну сагласност Страна. Измене ступају на снагу у складу са одредбама става (1) овог члана.</p>
			<p>(3) Овај споразум се закључује на неограничен временски период. Свака од Страна може у писаном облику послати обавештење о својој намери да га откаже. Отказивање Споразума ступа на снагу шест месеци од дана пријема обавештења.</p>
			<p>(4) Ако на дан отказивања постоје нерешена финансијска питања или потраживања, одредбе овог споразума које се на то односе, остају на снази до њиховог коначног решавања.</p>
			<p>(5) Одговорности и обавезе сваке Стране у погледу безбедносних аранжмана и заштите тајних података наставиће да важе без обзира на престанак важења овог споразума.</p>
			<p>Потписано у Београду, дана 4. децембра 2017. године, у по два оригинална примерка, сваки на српском, румунском и енглеском језику, при чему су сви текстови једнаке важности. У случају разлика у тумачењу, меродаван је текст на енглеском језику.</p>
			<table class="tabela-bez-bordera">
				
					
					
				
				
					<tr class="No-Table-Style">
						<td class="No-Table-Style">
							<p>ЗА ВЛАДУ</p>
							<p>РЕПУБЛИКЕ СРБИЈЕ</p>
							<p>Александар Вулин, с.р.</p>
							<p>министар одбране</p>
						</td>
						<td class="No-Table-Style">
							<p>ЗА ВЛАДУ</p>
							<p>РУМУНИЈЕ</p>
							<p>Михај-Виорел Фифор, с.р.</p>
							<p>министар националне одбране</p>
						</td>
					</tr>
				
			</table>
			<p>Члан 3.</p>
			<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

