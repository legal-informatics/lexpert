


	
	Zakon


	
			<p>На основу члана 112. став 1. тачка 2. Устава Републике Србије, доносим</p>
			<p>УКАЗ</p>
			<p>о проглашењу Закона о потврђивању Споразумa између Владе Републике Србије и Владе Црне Горе о међународном друмском граничном прелазу Јабука (Република Србија) – Ранче (Црна Гора)</p>
			<p>Проглашава се Закон о потврђивању Споразумa између Владе Републике Србије и Владе Црне Горе о међународном друмском граничном прелазу Јабука (Република Србија) – Ранче (Црна Гора), који је донела Народна скупштина Републике Србије, на Једанаестом ванредном заседању у Једанаестом сазиву, 14. фебруара 2019. године.</p>
			<p>ПР број 19</p>
			<p>У Београду, 15. фебруара 2019. године</p>
			<p>Председник Републике,</p>
			<p>Александар Вучић, с.р.</p>
			<p>ЗАКОН</p>
			<p>о потврђивању Споразумa између Владе Републике Србије и Владе Црне Горе о међународном друмском граничном прелазу Јабука (Република Србија) – Ранче (Црна Гора)</p>
			<p>"Службени гласник РС - Међународни уговори", број 
			2 од 18. фебруара 2019.</p>
			<p>Члан 1.</p>
			<p>Потврђује се Споразум између Владе Републике Србије и Владе Црне Горе о међународном друмском граничном прелазу Јабука (Република Србија) – Ранче (Црна Гора), потписан у Београду, 1. августа 2018. године, у оригиналу на српском и црногорском језику. </p>
			<p>Члан 2.</p>
			<p>Текст Споразума у оригиналу на српском језику гласи: </p>
			<p>СПОРАЗУМ</p>
			<p>између Владе Републике Србије и Владе Црне Горе о међународном друмском граничном прелазу Јабука (Република Србија) – Ранче (Црна Гора)</p>
			<p>Влада Републике Србије и Влада Црне Горе (у даљем тексту: „стране”),</p>
			<p>полазећи од пријатељских и добросуседских односа и сарадње између две државе,</p>
			<p>имајући у виду реалне могућности за даље јачање и унапређење узајамно корисне и равноправне дугорочне сарадње између две државе, као и њихову жељу да створе најпогодније услове за развој такве сарадње,</p>
			<p>примењујући одлуке о побољшању европске и регионалне саобраћајне инфраструктуре, као и законодавство и стандарде Европске уније у делу који се односи на граничне прелазе и контролу преласка државне границе,</p>
			<p>у жељи да унапреде кретање грађана и промет роба између две државе и олакшају саобраћај преко заједничке државне границе,</p>
			<p>споразумеле су се о следећем:</p>
			<p>Саобраћај људи и промет роба преко државне границе</p>
			<p>Члан 1.</p>
			<p>Саобраћај људи и промет роба преко државне границе између Републике Србије и Црне Горе дозвољен је само на граничним прелазима за међународни и погранични саобраћај или другим местима одређеним споразумима између страна.</p>
			<p>Стране ће адекватним средствима и одговарајућом контролом затворити све локације које нису обухваћене ставом 1. овог члана, о чему ће, благовремено, обавестити своје грађане.</p>
			<p>Гранични прелаз</p>
			<p>Члан 2.</p>
			<p>Стране одређују гранични прелаз за међународни друмски путнички и робни саобраћај Јабука–Ранче, на заједничкој државној граници на путном правцу Пријепоље–Пљевља.</p>
			<p>Гранични прелаз Јабука–Ранче отворен је 24 сата дневно за саобраћај путника и промет роба, осим роба које подлежу инспекцијској контроли и роба на које се приликом увоза и стављања у промет плаћа акциза, према прописима страна.</p>
			<p>На граничном прелазу Јабука–Ранче, на страни Републике Србије нема, а на страни Црне Горе има организоване фитосанитарне и ветеринарске инспекцијске службе.</p>
			<p>У циљу бржег протока роба из Републике Србије, без присуства и прегледа граничног фитосанитарног или ветеринарског инспектора, могу се извозити пошиљке које подлежу фитосанитарној и ветеринарској инспекцијској контроли у Црној Гори, осим живих животиња и хране животињског порекла, уколико те пошиљке прати потребна прописана документација.</p>
			<p>У случају повраћаја пошиљки из било ког разлога исти ће се извршити преко граничног прелаза Гостун–Добраково или овог граничног прелаза, с тим што ће ванредни инспекцијски надзор организовати надлежна гранична инспекција Републике Србије.</p>
			<p>Након обезбеђивања одговарајућих техничких, инфраструктурних и кадровских услова, о чему ће се стране узајамно обавестити дипломатским путем, надлежни органи страна, могу преко граничног прелаза Јабука–Ранче споразумно одобрити међународни промет свих роба које подлежу инспекцијском надзору.</p>
			<p>Радно време и услови за организовање ванредног инспекцијског прегледа, на граничном прелазу Јабука–Ранче одредиће се одговарајућим протоколима надлежних инспекцијских служби страна.</p>
			<p>Мешовита комисија</p>
			<p>Члан 3.</p>
			<p>За праћење спровођења одредаба овог споразума и споразума о осталим граничним прелазима и регулисања режима пограничног саобраћаја образује се јединствена Мешовита комисија, у чији састав ће свака страна именовати председника свог дела Комисије и још четири члана, те њихове заменике (у даљем тексту: Мешовита комисија).</p>
			<p>Послови и начин рада Мешовите комисије уредиће се Пословником. Пословник ће бити усвојен на првом састанку Мешовите комисије, која ће се одржати у року од 60 дана од дана почетка примене овог споразума.</p>
			<p>О именовању и изменама председника свог дела Мешовите комисије, стране ће се међусобно обавештавати дипломатским путем, а о изменама чланова Мешовите комисије председници комисија ће се обавештавати разменом писама.</p>
			<p>Задатак Мешовите комисије за потребе овог споразума је да усклађује рад надлежних органа у решавању просторних, техничких и других питања везаних за граничне прелазе, и то:</p>
			<p>– прати и анализира степен фреквентности граничних прелаза и предлаже мере и радње за бржи проток људи и роба;</p>
			<p>– предлаже отварање, затварање или промену броја и врсте граничних прелаза;</p>
			<p>– предлаже категоризацију међународних граничних прелаза и врсту контроле на граничним прелазима;</p>
			<p>– предлаже граничне прелазе на заједничким локацијама и начин рада на истим;</p>
			<p>– извршава и друге послове који су непосредно везани за граничне прелазе.</p>
			<p>Мешовита комисија ће се састајати и радити према указаној потреби, а најмање једном квартално, наизменично на територији страна.</p>
			<p>Важење споразума</p>
			<p>Члан 4.</p>
			<p>Споразум се закључује на неодређено време.</p>
			<p>Свака страна може споразум отказати дипломатским путем, у писаној форми. У том случају, овај споразум престаће да важи шест месеци од дана када је друга страна примила ноту о отказивању.</p>
			<p>Ступање на снагу споразума</p>
			<p>Члан 5.</p>
			<p>Овај споразум ступа на снагу од дана пријема последњег писаног обавештења, дипломатским путем, којим се стране међусобно информишу о завршетку унутрашњих правних процедура потребних за његово ступање на снагу.</p>
			<p>Потписано у Београду, 1. августа 2018. године, у два оригинална примерка, сваки на српском и црногорском језику, при чему су оба текста једнако веродостојна.</p>
			<table class="tabela-bez-bordera">
				
					
					
				
				
					<tr class="No-Table-Style">
						<td class="No-Table-Style">
							<p>ЗА ВЛАДУ РЕПУБЛИКЕ СРБИЈЕ</p>
							<p>Потпредседник Владе и</p>
							<p>министар унутрашњих послова,</p>
							<p>др Небојша Стефановић, с.р. </p>
						</td>
						<td class="No-Table-Style">
							<p>ЗА ВЛАДУ ЦРНЕ ГОРЕ</p>
							<p>Министар </p>
							<p>унутрашњих послова,</p>
							<p>Мевлудин Нухоџић, с.р.</p>
						</td>
					</tr>
				
			</table>
			<p>Члан 3.</p>
			<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

