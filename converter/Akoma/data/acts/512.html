


	
	Zakon

	


	
				<p>ЗАКОН</p>
				<p>о заштити земљишта</p>
				<p>"Службени гласник РС", број 112 од 30. 
				децембра 2015.</p>
				<p></p>
				<p>I. ОСНОВНЕ ОДРЕДБЕ</p>
				<p>Предмет закона</p>
				<p>Члан 1.</p>
				<p>Овим законом уређује се заштита земљишта, систематско праћење стања и квалитета земљишта, мере санације, ремедијације, рекултивације, инспекцијски надзор и друга питања од значаја за заштиту и очување земљишта као природног ресурса од националног интереса.</p>
				<p>Примена закона</p>
				<p>Члан 2.</p>
				<p>Одредбе овог закона примењују се на све типове земљишта Републике Србије као природни ресурс, без обзира на облик својине, његову намену и коришћење. </p>
				<p>Циљ закона</p>
				<p>Члан 3.</p>
				<p>Циљ овог закона је да се очувају површине и функције земљишта као природног ресурса и да се спрече или отклоне штетне промене у земљишту које могу да настану као последица:</p>
				<p>1) ерозионих процеса;</p>
				<p>2) смањења садржаја органске материје у земљишту;</p>
				<p>3) непримерене пољопривредне и шумске производње (неадекватне и неконтролисане агротехничке и мелиоративне мере, крчење шума и др);</p>
				<p>4) неконтролисане промене намене, управљања и коришћења земљишта;</p>
				<p>5) непланске урбанизације, односно изградње и развоја инфраструктуре;</p>
				<p>6) закисељавања (ацидификација), заслањивања (салинизација) и алкализације земљишта;</p>
				<p>7) сабијања земљишта, клизишта и одрона;</p>
				<p>8) пожара и хемијских удеса;</p>
				<p>9) загађења (насталог управљањем отпадом, испуштањем отпадних вода, емисијама из тачкастих и дифузних извора, хемијског загађења и др);</p>
				<p>10) експлоатације минералних и органских сировина;</p>
				<p>11) експлоатације шљунка, камена и песка;</p>
				<p>12) недозвољених археолошких ископавања и истраживања и др.</p>
				<p>Значење израза</p>
				<p>Члан 4.</p>
				<p>Изрази употребљени у овом закону имају следеће значење:</p>
				<p>1) активност која утиче на земљиште јесте сваки привремени, повремени или стални захват којим се мења или се може променити стање и услови на некој локацији; </p>
				<p>2) граничне вредности јесу вредности загађујућих, штетних и опасних материја у земљишту које могу бити:</p>
				<p>(1) гранична минимална вредност јесте вредност загађујућих, штетних и опасних материја у земљишту која се базира на њиховом природном садржају и представља вредност за незагађено земљиште, при чему није или је минимално нарушена еколошка равнотежа;</p>
				<p>(2) гранична максимална вредност јесте вредност загађујућих, штетних и опасних материја у земљишту чије прекорачење указује на ниво контаминације који нарушава еколошку равнотежу, намеће додатна испитивања тог земљишта као и ограничења у начину управљања; </p>
				<p>3) деградација земљишта јесте процес нарушавања квалитета и функција земљишта који настаје природним путем или људском активношћу или је последица непредузимања мера за спречавање штетних последица;</p>
				<p>4) добра стручна пракса представља примену научних, техничких и биотехничких мера и/или мера управљања и коришћења земљишта у циљу очувања и унапређивања квалитета земљишта;</p>
				<p>5) државна мрежа представља просторно позиционирана мерна места узорковања земљишта за потребе државног мониторинга;</p>
				<p>6) еколошка функција земљишта је функцијa земљишта у одржавању еколошке равнотеже и биогеохемијског циклуса кружења материје и енергије у оквиру екосистема; </p>
				<p>7) ерозија је процес разарања и одношења земљишта која настаје као последица деловања природних појава и антропогених фактора;</p>
				<p>8) загађење земљишта је процес одлагања и уношења опасних и штетних материја на површину земљишта и у земљиште узроковано људском активношћу или природним процесима; </p>
				<p>9) загађено земљиште јесте земљиште у коме су установљене концентрације опасних и штетних материја које су изнад граничних вредности;</p>
				<p>10) загађујуће материје у земљишту јесу супстанце чије присуство негативно утиче или може да утиче на састав, особине и квалитет земљишта; </p>
				<p>11) заштита земљишта представља скуп мера и поступака који се примењују приликом планирања, уређења, коришћења земљишта и заштите од загађења и деградације, са циљем очувања и обезбеђења свих његових функција; </p>
				<p>12) земљиште јесте површински слој Земљине коре који учествује у кружењу материје и енергије;</p>
				<p>13) индикатори квалитета земљишта јесу показатељи стања и степена промена у земљишту узрокованих природним и антропогеним утицајима;</p>
				<p>14) катастар контаминираних локација јесте скуп релевантних података о угроженим, загађеним и деградираним земљиштима; </p>
				<p>15) локална мрежа представља просторно позиционирана мерна места узорковања земљишта за потребе мониторинга aутономне покрајине и јединица локалне самоуправе;</p>
				<p>16) регистар загађивача јесте скуп систематизованих информација и података о загађивачима земљишта са подацима о њиховој локацији, производним процесима и карактеристикама;</p>
				<p>17) квалитет земљишта јесте капацитет одређеног типа земљишта да оствари еколошке, производне и друштвене функције унутар граница екосистема;</p>
				<p>18) корисник земљишта јесте власник или закупац земљишта, односно правно или физичко лице које обавља активности на површини земљишта или у земљишту; </p>
				<p>19) мерно место је локација на којој се врши узорковање земљишта; </p>
				<p>20) мониторинг земљишта јесте планско, континуирано и систематско праћење стања и промена квалитета земљишта у функцији планирања, управљања, начина коришћења и заштите;</p>
				<p>21) параметри мониторинга земљишта јесу показатељи морфолошких, хемијских, физичких и биолошких особина земљишта;</p>
				<p>22) потенцијално загађена земљишта јесу земљишта код којих постоји претпоставка о могућем загађењу;</p>
				<p>23) рекултивација представља скуп мера и активности за поновно формирање земљишног слоја и успостављање биљних заједница на загађеним и деградираним површинама;</p>
				<p>24) ремедијација је скуп мера и поступака за потребе санације земљишта са циљем побољшања квалитета земљишта до нивоа који је безбедан за коришћење и у складу с наменом;</p>
				<p>25) ремедијационе вредности јесу вредности загађујућих, штетних и опасних материја у земљишту, при чијем је прекорачењу дошло до нарушавања нивоа који је безбедан за коришћење; </p>
				<p>26) управљање земљиштем представља скуп мера и активности које се остварују планирањем очувања квалитета и еколошких функција земљишта у складу са условима, наменом, коришћењем и мерама заштите земљишта и животне средине;</p>
				<p>27) санација представља скуп мера и активности за заустављање загађења и даље деградације земљишта и животне средине до нивоа безбедног за коришћење, у складу сa наменом;</p>
				<p>28) тип земљишта је основна систематска категорија земљишта у класификационом систему која се карактерише одређеним педогенетским процесима, морфолошким, физичким, хемијским и биолошким својствима.</p>
				<p>Начела заштите земљишта</p>
				<p>Члан 5.</p>
				<p>Заштита земљишта се заснива на примени следећих начела: </p>
				<p>1) „очувања природне вредности земљишта” подразумева да се земљиште користи под условима и на начин којим се обезбеђује очување његових природних вредности у складу са овим и другим законима;</p>
				<p>2) „интегралности заштите земљишта” подразумева да Република Србијa (у даљем тексту: Република), органи аутономне покрајине и органи јединице локалне самоуправе обезбеђују интеграцију заштите земљишта у све секторске политике спровођењем међусобно усаглашених планова и програма и применом прописа кроз систем дозвола, стандарда и норматива, финансирањем и другим мерама заштите земљишта; </p>
				<p>3) „загађивач плаћа” подразумева да свако ко својим активностима проузрокује загађење земљишта плаћа накнаду у складу са законом и сноси трошкове мера за спречавање и смањивање загађивања, трошкове отклањања ризика по земљиште и трошкове поступака отклањања штете нанете земљишту;</p>
				<p>4) „корисник плаћа” подразумева обавезу корисника земљишта да плати накнаду за његово коришћење у складу са законом и да у случају потребе сноси трошкове санације, односно ремедијације и рекултивације;</p>
				<p>5) „супсидијарне одговорности” представља системски постављене обавезе заштите земљишта у односу на хијерархију државних органа, који у оквирима својих финансијских могућности, отклањају последице оштећења, загађивања земљишта и штете у случајевима када је загађивач непознат, као и када штета настане услед загађивања земљишта из извора изван Републике;</p>
				<p>6) „информисања и учешћа јавности” подразумева право заинтересоване јавности да буде обавештена о стању земљишта и да учествује у поступку доношења одлука од ширег друштвеног значаја; </p>
				<p>7) „заштите права на очување природних вредности земљишта” је законско право на коришћење земљишта на начин којим се обезбеђује очување његових природних вредности, a које грађани, групе грађана или њихова удружења, професионалне или друге организације остварују у складу са овим и другим законима. </p>
				<p>Субјекти заштите земљишта</p>
				<p>Члан 6.</p>
				<p>Заштиту земљишта у оквиру својих овлашћења и обавеза обезбеђују Република, аутономна покрајина, јединица локалне самоуправе, правна лица, предузетници, односно власници и корисници земљишта који у обављању активности угрожавају, деградирају или загађују земљиште.</p>
				<p>У остваривању система заштите земљишта субјекти заштите из става 1. овог члана су одговорни за сваку активност којом се нарушава или може да се наруши природно стање и квалитет земљишта и за непредузимање мера заштите у складу са овим и другим законима.</p>
				<p>Члан 7.</p>
				<p>Привредна друштва, друга правна лица и предузетници који у обављању делатности утичу или могу утицати на квалитет земљишта дужни су да обезбеде техничке мере за спречавање испуштања загађујућих, штетних и опасних материја у земљиште, планирају трошкове заштите земљишта од загађивања и деградације у оквиру инвестиционих и производних трошкова, прате утицај своје делатности на квалитет земљишта, обезбеде друге мере заштите у складу са овим законом и другим законима.</p>
				<p>Послове заштите земљишта корисника Министарства одбране и Војске Србије обављаће надлежни војни органи у складу са одредбама овог закона. </p>
				<p>II. ПРЕВЕНТИВНЕ МЕРЕ ЗАШТИТЕ ЗЕМЉИШТА </p>
				<p>Члан 8.</p>
				<p>Превентивне мере заштите земљишта обухватају планирање и интегрисање заштите земљишта у секторске политике и планове, утврђивање испуњености услова заштите земљишта, доношење планских и програмских докумената за заштиту земљишта.</p>
				<p>Уређење простора и коришћење земљишта</p>
				<p>Члан 9.</p>
				<p>Спречавање деградације земљишта постиже се планирањем, уређењем простора, коришћењем природних ресурса и добара у складу са просторним, урбанистичким и другим планским документима (у даљем тексту: планска документа), који се доносе у складу са посебним законима. </p>
				<p>Мере и услови заштите земљишта, ради одрживог коришћења земљишта су саставни део планских докумената.</p>
				<p>Министарство надлежно за послове заштите животне средине (у даљем тексту: Министарство), надлежни орган аутономне покрајине, односно јединице локалне самоуправе учествују у поступку припреме и доношења планских докумената, на начин одређен законом.</p>
				<p>Промена намене земљишта</p>
				<p>Члан 10. </p>
				<p>Земљиште се користи према намени одређеној у планским документима. </p>
				<p>Када се планским документом мења намена земљишта, орган надлежан за доношење планског документа, дужан је да у поступку одлучивања поседује сагласност Министарства.</p>
				<p>Сагласност из става 2. овог члана, Министарство даје на захтев надлежног органа, по прибављеном мишљењу од стручних и научних организација о постојећем фактичком стању земљишта и процени могућности промене намене земљишта, а на основу података из информационог система за земљиште. </p>
				<p>Услови и мере заштите земљишта</p>
				<p>Члан 11.</p>
				<p>Власник или корисник земљишта или постројења чија делатност, односно активност може да буде узрок загађења и деградације земљишта, дужан је да пре почетка обављања активности изврши испитивање квалитета земљишта у складу са овим законом. </p>
				<p>У поступку процене утицаја пројеката на животну средину, који могу имати значајан утицај на животну средину, предвиђају се могући штетни ефекти на земљиште и утврђују услови и мере заштите земљишта.</p>
				<p>Услови за рад постројења и активности за која се издаје интегрисана дозвола садрже мере заштите земљишта у складу са овим законом и законом којим се уређује интегрисано спречавање и контрола загађивања животне средине.</p>
				<p>III. ЗАШТИТА ЗЕМЉИШТА</p>
				<p>Члан 12.</p>
				<p>Заштита земљишта се обезбеђује и остварује спровођењем стратешких, планских и докумената за заштиту земљишта.</p>
				<p>Заштита земљишта се остварује спровођењем мера и активности у поступцима планирања, управљања, коришћења, мониторинга и заштите од загађења и деградације земљишта ради очувања његових природних особина и функција.</p>
				<p>Члан 13.</p>
				<p>Заштита земљишта се спроводи на основу одредаба овог закона, усвојених међународних уговора, прописаним мерама и активностима, a нарочито: </p>
				<p>1) систематским праћењем стања и квалитета земљишта у циљу очувања морфолошких, физичких, хемијских и биолошких особина;</p>
				<p>2) праћењем индикатора стања и ризика од деградације земљишта;</p>
				<p>3) праћењем, предвиђањем и спречавањем активности које би могле да буду или јесу узрок штетних промена земљишта;</p>
				<p>4) планирањем и интегрисањем мера заштите земљишта у секторске политике и планове;</p>
				<p>5) утврђивањем права, обавеза и одговорности власника, односно корисника земљишта; </p>
				<p>6) праћењем утицаја површинских и подземних вода на земљиште; </p>
				<p>7) контролом, ограничавањем и спречавањем уношења загађујућих, опасних и штетних материја у или на земљиште;</p>
				<p>8) применом поступака санације, ремедијације и рекултивације земљишта;</p>
				<p>9) вршењем инспекцијског надзора и </p>
				<p>10) другим надзором над радом субјеката заштите земљишта.</p>
				<p>Документа за заштиту земљишта</p>
				<p>Члан 14.</p>
				<p>У циљу заштите земљишта на територији Републике, доносе се следећа документа за заштиту земљишта:</p>
				<p>1) План заштите земљишта;</p>
				<p>2) Годишњи програм заштите земљишта и</p>
				<p>3) Програм мониторинга земљишта. </p>
				<p>План заштите земљишта</p>
				<p>Члан 15.</p>
				<p>План заштите земљишта на предлог Министарства доноси Влада за период од седам година, а садржи нарочито:</p>
				<p>1) оцену постојећег стања;</p>
				<p>2) циљеве за остваривање заштите земљишта;</p>
				<p>3) смернице за заштиту земљишта од загађивања и деградације; </p>
				<p>4) мере заштите земљишта;</p>
				<p>5) мере за побољшање квалитета земљишта;</p>
				<p>6) активности за остваривање мера заштите и мера побољшања квалитета земљишта;</p>
				<p>7) субјекте одговорне за спровођење мера и активности;</p>
				<p>8) средства потребна за реализацију плана и начин њиховог обезбеђивања и коришћења. </p>
				<p>Годишњи програм заштитe земљишта</p>
				<p>Члан 16.</p>
				<p>План заштите земљишта, спроводи се Годишњим програмом заштитe земљишта (у даљем тексту: Годишњи програм).</p>
				<p>Годишњи програм доноси јединица локалне самоуправе, по претходно прибављеној сагласности Министарства, а на територији аутономне покрајине, органа надлежног за послове заштите животне средине.</p>
				<p>Годишњи програм доставља се надлежном органу из става 2. овог члана, најкасније до 30. новембра текуће године за наредну годину.</p>
				<p>Годишњи програм јавно се објављује. </p>
				<p>Годишњи програм садржи мере заштите и мере за побољшање квалитета земљишта, активности и рокове за њихово спровођење, средства потребна за спровођење програма и начин њиховог обезбеђивања и коришћења и друге податке и документацију.</p>
				<p>Спровођење Годишњег програма врши се преко правних и физичких лица изабраних у складу са законом.</p>
				<p>Министар надлежан за послове заштите животне средине (у даљем тексту: Министар) ближе прописује садржину Годишњег програма.</p>
				<p>Извештавање о спровођењу Годишњег програма </p>
				<p>Члан 17.</p>
				<p>Јединице локалне самоуправе дужне су да поднесу Министарству, а на територији аутономне покрајине органу надлежном за послове заштите животне средине, Извештај о спровођењу мера и активности утврђених у Годишњем програму, најкасније до 31. марта текуће године за претходну годину. </p>
				<p>Министар ближе прописује садржину извештаја из става 1. овог члана.</p>
				<p>Мере заштите земљишта</p>
				<p>Члан 18.</p>
				<p>Мере заштите земљишта обухватају забрану, односно ограничење обављања активности у циљу спречавања: </p>
				<p>1) непланске и/или неконтролисане промене намене пољопривредног земљишта;</p>
				<p>2) претварања шумског у пољопривредно земљиште;</p>
				<p>3) испуштања и одлагања опасних и штетних материја и отпадних вода на површину земљишта и у земљиште;</p>
				<p>4) начина обраде земљишта који није у складу са конфигурацијом терена и рељефом;</p>
				<p>5) негативне промене структуре земљишта;</p>
				<p>6) смањења биолошке активности земљишта;</p>
				<p>7) сабијања земљишта;</p>
				<p>8) прекорачења оптималног броја грла стоке у складу са природним одликама локалитета;</p>
				<p>9) ерозије земљишта;</p>
				<p>10) смањења нивоа органских материја у земљишту у односу на ниво природног садржаја; </p>
				<p>11) неадекватног коришћења минералних и органских ђубрива;</p>
				<p>12) неадекватне примене средстава за заштиту биља и других препарата;</p>
				<p>13) неадекватног коришћења и уређења пољопривредног земљишта;</p>
				<p>14) непланске и неконтролисане сече шума;</p>
				<p>15) садње дрвећа која не одговара станишту;</p>
				<p>16) неконтролисане и/или непланске експлоатације минералних и органских сировина;</p>
				<p>17) недозвољених археолошких ископавања и истраживања;</p>
				<p>18) непланске и/или неконтролисане експлоатације шљунка и песка из речних корита, водотокова и њихових утицајних подручја.</p>
				<p>Граничне вредности</p>
				<p>Члан 19.</p>
				<p>Забрањено је испуштање и одлагање загађујућих, штетних и опасних материја и отпадних вода на површину земљишта и у земљиште.</p>
				<p>Особине земљишта могу да се мењају само у циљу побољшања квалитета у складу са његовом наменом.</p>
				<p>У циљу заштите квалитета земљишта и животне средине Влада, на предлог Министарства, утврђује граничне вредности загађујућих, штетних и опасних материја у земљишту.</p>
				<p>Потенцијално загађено земљиште</p>
				<p>Члан 20.</p>
				<p>Уколико постоји сумња о загађености земљишта Министарство, преко инспектора за заштиту животне средине (у даљем тексту: инспектор), налаже обавезу испитивања нивоа загађујућих, штетних и опасних материја у земљишту, ограничава или забрањује поједине или све активности које се обављају на земљишту или у његовој непосредној околини и налаже мере за отклањање и заустављање загађења. </p>
				<p>Мере, забране или ограничења активности из става 1. овог члана трају док се не отклоне узроци уколико се утврди загађење.</p>
				<p>Трошкове поступака, односно отклањања узрока загађења земљишта сносе субјекти који обављају активности из става 1. овог члана.</p>
				<p>Хитне мере</p>
				<p>Члан 21.</p>
				<p>У случају акцидента у коме је дошло до загађења земљишта Министарство, преко инспектора, налаже хитне мере, и то: обавезу хитног испитивања загађујућих, опасних и штетних материја у земљишту; забрањује активности којима се могу изазвати даља загађења земљишта и налаже мере за заустављање загађења и отклањање штете или претеће опасности од штете у животној средини. </p>
				<p>Лица на која се односи налог, наредба, односно забрана из става 1. овог члана, укључујући и органе јединице локалне самоуправе, дужна су да одмах поступе у складу са донетим актом.</p>
				<p>Средства потребна за реализацију хитних мера обезбеђује лице које је проузроковало загађење или оштећење земљишта (у даљем тексту: одговорно лице). </p>
				<p>У случају да је одговорно лице непознато, недоступно или не поступи по налогу инспектора, хитне мере спроводи јединица локалне самоуправе и/или аутономна покрајина, односно Република, у складу са буџетом.</p>
				<p>Лице за које се утврди да је одговорно за акцидент дужно је да средства у висини трошкова утрошених за реализацију хитних мера уплати на рачун буџета јединице локалне самоуправе, аутономне покрајине или Републике. </p>
				<p>Санација, ремедијација и рекултивација</p>
				<p>Члан 22.</p>
				<p>У циљу санације, односно побољшања стања загађеног и деградираног земљишта до нивоа безбедног за коришћење у складу с наменом, спроводе се одговарајуће мере и активности, односно ремедијација и/или рекултивација земљишта. </p>
				<p>Ремедијација земљишта се спроводи у случајевима када загађење земљишта на одређеној локацији превазилази концентрације загађујућих, опасних и штетних материја прописаних ремедијационих вредности.</p>
				<p>Рекултивација земљишта се спроводи на загађеним и деградираним површинама ради поновног формирања земљишног слоја и успостављања биљних заједница на површинама на којима је вршена експлоатација минералних сировина, неуспело пошумљавање, као и у случају елементарних непогода, пожара и других антропогених утицаја.</p>
				<p>Члан 23.</p>
				<p>Одговорно лице дужно је да изврши ремедијацију, односно рекултивацију земљишта под условима прописаним овим законом, осим у случају земљишта на којем се врши експлоатација минералних сировина када се иста изводи према посебним прописима из области рударства. </p>
				<p>Члан 24.</p>
				<p>Извођење радова на ремедијацији и рекултивацији врши се према одобреном пројекту. </p>
				<p>На пројекте ремедијације и рекултивације земљишта сагласност даје Министарство.</p>
				<p>Пројекат ремедијације и пројекат рекултивације може да израђује привредно друштво, односно предузеће, односно друго правно лице које испуњава услове за послове пројектовања у области заштите земљишта.</p>
				<p>Министар прописује садржину пројеката ремедијације и рекултивације.</p>
				<p>Члан 25.</p>
				<p>Средства потребна за реализацију пројекта ремедијације и пројекта рекултивације обезбеђује одговорно лице.</p>
				<p>У случају да је одговорно лице непознато, недоступно или не поступи по налогу инспектора, пројекат спроводи јединица локалне самоуправе и/или аутономна покрајина, односно Република у складу са буџетом преко овлашћеног правног лица које испуњава услове за вршење послова ремедијације и рекултивације. </p>
				<p>Лице за које се утврди да је одговорно за реализацију пројекта ремедијације и пројекта рекултивације дужно је да средства у висини трошкова утрошених за реализацију ових мера уплати на рачун буџета јединице локалне самоуправе, аутономне покрајине или Републике. </p>
				<p>Члан 26.</p>
				<p>Извештај о обављеној ремедијацији и рекултивацији земљишта инвеститор доставља Министарству најкасније у року од 30 дана од дана завршетка пројекта.</p>
				<p>Извештај из става 1. овог члана садржи нарочито:</p>
				<p>1) податке о стању земљишта пре спровођења ремедијације или рекултивације;</p>
				<p>2) листу метода и стандарде који су коришћени приликом спровођења ремедијације или рекултивације;</p>
				<p>3) листу материјала који су коришћени у циљу остваривања ремедијације или рекултивације;</p>
				<p>4) податке о стању земљишта након обављене ремедијације или рекултивације;</p>
				<p>5) процену успешности предузетих мера;</p>
				<p>6) предлог мера за одржавање постигнутог стања земљишта;</p>
				<p>7) податке о регистрацији и надлежности извођача радова на санацији и ремедијацији и аутора извештаја.</p>
				<p>Санациони план </p>
				<p>Члан 27. </p>
				<p>Санациони план се доноси када загађење, односно деградација земљишта на одређеном локалитету у већој мери угрожава капацитет животне средине и здравље становништва, односно када постоји ризик од трајног нарушавања животне средине и здравља становништва, а уобичајене и предузете мере нису довољне.</p>
				<p>Санациони план садржи нарочито стање, мере, процену утицаја на здравље људи, носиоце, начин, динамику и средства за реализацију плана. </p>
				<p>Влада доноси санациони план када: </p>
				<p>1) ниво и обим деградације превазилази санационе могућности аутономне покрајине, односно јединице локалне самоуправе; </p>
				<p>2) одговорни субјект није познат или је недоступан или не предузима наложене мере;</p>
				<p>3) загађеност земљишта угрожава подручје од изузетног значаја за Републику; </p>
				<p>4) је потребно да се предузму хитне и интервентне мере у ванредним ситуацијама и др.</p>
				<p>Предлог плана из става 3. овог члана припрема Министарство у сарадњи са министарствима надлежним за одговарајућу област.</p>
				<p>Локални санациони план доноси надлежни орган јединице локалне самоуправе у складу са Годишњим програмом.</p>
				<p>IV. ПРОГРАМ СИСТЕМATСКОГ ПРАЋЕЊА СТАЊА И КВАЛИТЕТА ЗЕМЉИШТА</p>
				<p>Члан 28.</p>
				<p>Република, аутономна покрајина и јединице локалне самоуправе, у оквиру својих надлежности утврђених законом, обезбеђују систематско праћење стања и квалитета земљишта (у даљем тексту: мониторинг земљишта) и одржавање базе података о стању и квалитету земљишта, у складу са Програмом мониторинга земљишта. </p>
				<p>Влада утврђује садржину Програма мониторинга земљишта, методологију за систематско праћење квалитета и стања земљишта, критеријуме за одређивање броја и распореда мерних места, листу параметара за одређени тип земљишта, листу метода и стандарда који се користе за узорковање земљишта, анализу узорака и обраду података, обим и учесталост мерења, индикаторе за оцену ризика од деградације земљишта, рокове и начин достављања података.</p>
				<p>Државна и локална мрежа мониторинга</p>
				<p>Члан 29.</p>
				<p>За потребе мониторинга земљишта успоставља се државна и локална мрежа. </p>
				<p>Влада, на предлог Министарства, доноси Програм мониторинга земљишта на нивоу државне мреже (државни мониторинг) за период од две године који се финансира средствима буџета Републике.</p>
				<p>Надлежни орган aутономне покрајине и јединице локалне самоуправе доноси Програм мониторинга земљишта на нивоу локалне мреже, а који мора бити усклађен са Програмом мониторинга земљишта на нивоу државне мреже.</p>
				<p>Министарство даје сагласност на Програм мониторинга којим се успоставља локална мрежа из става 3. овог члана.</p>
				<p>Средства за реализацију Програма мониторинга земљишта на нивоу локалне мреже обезбеђују се из буџета аутономне покрајине и буџета јединице локалне самоуправе.</p>
				<p>Обавеза загађивача за обављање мониторинга</p>
				<p>Члан 30.</p>
				<p>Власник или корисник земљишта или постројења, чија делатност, односно активност може да буде или јесте узрок загађења и деградације земљишта, дужан је да у складу са овим законом врши мониторинг земљишта, на начин да:</p>
				<p>1) прикаже податке о квалитету земљишта пре почетка и по завршетку обављања активности; </p>
				<p>2) прати промене на земљишту и у земљишту на прописан начин у зони утицаја својих активности;</p>
				<p>3) податке о промени на земљишту и у земљишту достави Министарству и Агенцији за заштиту животне средине (у даљем тексту: Агенција).</p>
				<p>Узорковање земљишта и анализу параметара квалитета земљишта врши овлашћена организација у складу са овим законом.</p>
				<p>Министар ближе прописује листу активности које могу да буду узрок загађења и деградације земљишта, поступак, садржину података, рокове и друге захтеве за мониторинг земљишта.</p>
				<p>Овлашћена организација</p>
				<p>Члан 31.</p>
				<p>Мониторинг земљишта врши овлашћено правно лице по акредитованим методама и у складу са:</p>
				<p>1) актом о додели акредитације од стране надлежног акредитационог тела и</p>
				<p>2) решењем Министарства.</p>
				<p>Захтев за добијање овлашћења за мониторинг земљишта правно лице подноси Министарству.</p>
				<p>Уз захтев из става 2. овог члана прилаже се документација којом се потврђује испуњеност услова за праћење квалитета земљишта у погледу простора, кадрова, опреме, метода и стандарда за праћење квалитета земљишта у складу са овим законом и прописима донетим на основу овог закона.</p>
				<p>Овлашћење за мониторинг земљишта може добити правно лице ако испуњава прописане услове за праћење квалитета земљишта у складу са овим законом.</p>
				<p>Испуњеност услова за овлашћивање правног лица из става 4. овог члана за праћење квалитета земљишта утврђује Министар решењем.</p>
				<p>Овлашћење из става 4. овог члана важи за период од четири године и може се обновити.</p>
				<p>Овлашћење за мониторинг земљишта Министар ће одузети ако се накнадно утврди да правно лице не испуњава прописане услове или се утврди да је овлашћење издато на основу нетачних и неистинитих података.</p>
				<p>Решење из ст. 5. и 7. овог члана је коначно и против њега се може покренути управни спор.</p>
				<p>Министар ближе прописује услове које правно лице мора да испуњава, као и документацију која се подноси уз захтев за добијање овлашћења за мониторинг земљишта. </p>
				<p>Члан 32.</p>
				<p>Власник земљишта, закупац или корисник земљишта, дужан је да омогући овлашћеном правном лицу узимање узорака за потребе обављања мониторинга земљишта. </p>
				<p>Уколико је корисник земљишта Министарство одбране и Војска Србије потребна је и претходна сагласност надлежног војног органа.</p>
				<p>Извештај о мониторингу земљишта</p>
				<p>Члан 33.</p>
				<p>Извештај о мониторингу земљишта садржи нарочито: </p>
				<p>1) број и положај мерних места; </p>
				<p>2) листу анализираних параметара;</p>
				<p>3) коришћене методе и стандарде;</p>
				<p>4) процену степена угрожености земљишта на основу анализираних параметара и индикатора;</p>
				<p>5) податке о промени намене и начину коришћења земљишта, уколико постоје;</p>
				<p>6) податке о овлашћеном правном лицу које врши мониторинг земљишта. </p>
				<p>Овлашћено правно лице које врши мониторинг доставља Министарству и Агенцији извештај о мониторингу државне мреже најкасније до 31. марта текуће године за претходну годину.</p>
				<p>Надлежни орган аутономне покрајине и јединице локалне самоуправе, на начин из става 2. овог члана, достављају извештај мониторинга локалне мреже. </p>
				<p>Загађивач земљишта извештај о мониторингу доставља Министарству, на територији аутономне покрајине надлежном покрајинском органу, јединици локалне самоуправе и Агенцији најкасније до 31. марта за претходну годину.</p>
				<p>Министар ближе прописује садржину и форму извештаја о мониторингу земљишта из става 1. овог члана. </p>
				<p>Информациони системКатастар контаминираних локација</p>
				<p>Члан 34.</p>
				<p>Информациони систем земљишта саставни је део јединственог Информационог система заштите животне средине који води Агенција у складу са законом.</p>
				<p>Агенција је дужна да на прописан начин прикупља и уноси податке у Информациони систем квалитета земљишта.</p>
				<p>Државни органи односно организације, органи аутономне покрајине, јединице локалне самоуправе и загађивачи који у складу са овим и другим законом располажу подацима о стању и квалитету земљишта, као и о загађивачима дужни су, да благовремено и без накнаде, податке о томе достављају Министарству и Агенцији.</p>
				<p>Катастар контаминираних локација представља скуп података о загађеним, угроженим и деградираним земљиштима и он је саставни део Информационог система земљишта.</p>
				<p>Министар ближе прописује садржину и начин вођења Катастра контаминираних локација, као и врсту, садржину, обрасце, начин и рокове достављања података.</p>
				<p>Подаци из информационог система, користе се и за израду одговарајућих тематских карата (педолошка карта, карта ерозије, карта клизишта и сл), ради сагледавања стања земљишта у Републици Србији.</p>
				<p>Министарство израђују педолошку карту за територију Републике Србије.</p>
				<p>Министар прописује садржину и начин израде педолошке карте.</p>
				<p>Новелирање педолошке карте ради се на 10 година.</p>
				<p>Министарство надлежно за послове заштите животне средине, министарство надлежно за послове водопривреде, министарство надлежно за послове пољопривреде и министарство надлежно за послове шума израђују карту ерозије за територију Републике Србије.</p>
				<p>Министар надлежан за послове заштите животне средине, министар надлежан за послове водопривреде, министар надлежан за послове пољопривреде и министар надлежан за послове шума, прописују садржину и начин израде карте ерозије.</p>
				<p>Новелирање карте ерозије ради се на 10 година.</p>
				<p>V. ПРИСТУП ИНФОРМАЦИЈАМА</p>
				<p>Информисање јавности</p>
				<p>Члан 35.</p>
				<p>Државни органи, органи аутономне покрајине, органи јединице локалне самоуправе и друге овлашћене организације дужни су да потпуно и објективно, обавештавају јавност о квалитету и стању земљишта и променама које могу да представљају опасност за живот и здравље људи, биљног и животињског света у складу са овим законом и другим прописима.</p>
				<p>Јавност има право приступа прописаним регистрима или евиденцијама које садрже информације и податке у складу са законом.</p>
				<p>VI. ФИНАНСИРАЊЕ ЗАШТИТЕ ЗЕМЉИШТА</p>
				<p>Члан 36.</p>
				<p>Финансирање заштите и унапређења квалитета земљишта обезбеђујe се из:</p>
				<p>1) буџета Републике, аутономне покрајине и локалне самоуправе;</p>
				<p>2) прихода од накнада у складу са законом;</p>
				<p>3) средстава стечених на основу међународних програма и пројеката сарадње;</p>
				<p>4) донација домаћих и страних правних и физичких лица;</p>
				<p>5) других извора у складу са законом.</p>
				<p>Коришћење средстава</p>
				<p>Члан 37.</p>
				<p>Средства из члана 36. овог закона користе се за: </p>
				<p>1) мониторинг земљишта, одржавање, функционисање и развој државне и локалне мреже и разврставање према категоријама квалитета земљишта;</p>
				<p>2) санацију, ремедијацију и рекултивацију загађеног односно деградираног земљишта;</p>
				<p>3) примену мера заштите земљишта од ерозије;</p>
				<p>4) реализацију Програма мониторинга у државној, односно локалној мрежи; </p>
				<p>5) суфинансирање превентивних и интервентних мера у ванредним околностима загађивања земљишта и оспособљавање за реаговање у случају удеса;</p>
				<p>6) спровођење мера за смањење утицаја загађеног земљишта на промену климе, биодиверзитет, квалитет подземних и површинских вода, ваздуха, здравље људи и сл;</p>
				<p>7) извршавање обавеза преузетих међународним уговорима;</p>
				<p>8) успостављање и одржавање регистра и информационог система квалитета земљишта; </p>
				<p>9) реализацију планова и програма; </p>
				<p>10) финансирање и/или суфинансирање стручних и научних истраживања потребних за остваривање циљева овог закона;</p>
				<p>11) суфинансирање инвестиција које ће допринети битном смањењу загађивања и деградације земљишта;</p>
				<p>12) финансирање и/или суфинансирање других пројеката, програма и мера у циљу заштите и побољшања квалитета земљишта;</p>
				<p>13) подстицање чистијих технологија;</p>
				<p>14) и друге намене у складу са овим законом.</p>
				<p>VII. НАДЗОР </p>
				<p>Надзор над радом</p>
				<p>Члан 38.</p>
				<p>Министарство врши надзор над радом надлежног органа аутономне покрајине, надлежног органа јединице локалне самоуправе и Агенције у вршењу послова у складу са овим законом, као и над радом овлашћених правних лица у вршењу послова мониторинга земљишта.</p>
				<p>Инспекцијски надзор</p>
				<p>Члан 39.</p>
				<p>Инспекцијски надзор над применом одредаба овог закона и прописа донетих на основу овог закона врши Министарство преко инспектора, у оквиру делокруга утврђеног овим законом. </p>
				<p>Аутономној покрајини поверава се вршење инспекцијског надзора над применом одредаба овог закона на територији аутономне покрајине.</p>
				<p>У погледу земљишта које користи Министарство одбране, поверава се Министарству одбране инспекцијски надзор над применом овог закона и прописа донетих на основу овог закона, а у оквиру делокруга инспекције утврђеног овим законом.</p>
				<p>Права и дужности инспектора</p>
				<p>Члан 40.</p>
				<p>У вршењу инспекцијског надзора инспектор има права и дужност да утврђује:</p>
				<p>1) да ли се управљање, односно одрживо коришћење и заштита земљишта, врши према стратешким документима и условима и мерама утврђеним у складу са овим законом;</p>
				<p>2) да ли обављање делатности или активности и радњи могу изазивати загађење земљишта;</p>
				<p>3) да ли се спроводе мере и услови заштите земљишта прописани планским документима;</p>
				<p>4) да ли су прибављени резултати квалитета зeмљишта пре почетка обављања активности код пројеката за које није потребна израда студије процене утицаја на животну средину, а могу имати утицаја на земљиште;</p>
				<p>5) да ли је донет Годишњи програм и да ли је прибављена сагласност на Годишњи програм;</p>
				<p>6) да ли је Извештај о спровођењу Годишњег програма достављен Министарству;</p>
				<p>7) да ли се загађујуће, штетне и опасне материје, отпадне воде или енергија испуштају у земљиште или на земљиште;</p>
				<p>8) да ли се поступа по акту којим се налажу хитне мере;</p>
				<p>9) да ли се санација, ремедијација и рекултивација земљишта спроводе у складу са пројектима;</p>
				<p>10) да ли се мониторинг земљишта спроводи у складу са законом;</p>
				<p>11) да ли је Извештај о мониторингу, израђен и достављен Министарству и Агенцији;</p>
				<p>12) да ли се на прописан начин води Катастар контаминираних локација;</p>
				<p>13) да ли се спроводе друге прописане обавезе, мере и услови заштите земљишта.</p>
				<p>Овлашћења инспектора</p>
				<p>Члан 41.</p>
				<p>У вршењу послова из члана 40. овог закона инспектор је овлашћен да:</p>
				<p>1) нареди спровођење мера у циљу спречавања загађење земљишта;</p>
				<p>2) нареди мере у циљу отклањања последица загађења земљишта;</p>
				<p>3) нареди испитивање загађујућих, опасних и штетних материја у земљишту;</p>
				<p>4) забрани обављање активности која може изазвати загађење земљишта;</p>
				<p>5) нареди одговорном лицу да изради пројекат ремедијације и/или пројекат рекултивације и изврши ремедијацију и/или рекултивацију локалитета;</p>
				<p>6) нареди спровођење хитних мера;</p>
				<p>7) нареди извршење других прописаних радњи и активности. </p>
				<p>Ако инспектор у вршењу инспекцијског надора утврди да пропис није примењен или је неправилно примењен, доноси решење којим се налаже отклањање утврђене неправилности и одређује рок за отклањање утврђене неправилности.</p>
				<p>У случају предузимања изузетно хитних мера, инспектор може решење из става 2. овог члана донети и усмено и наредити његово извршење без одлагања. </p>
				<p>Усмено решење ће се на захтев странке издати и у писаном облику најкасније у року од осам дана од дана подношења захтева странке.</p>
				<p>Захтев за издавање писаног решења може се поднети у року од два месеца од дана доношења усменог решења.</p>
				<p>Члан 42.</p>
				<p>На решење инспектора из члана 41. овог закона може се изјавити жалба Министру у року од 15 дана од дана достављања решења.</p>
				<p>Жалба на решење инспектора не одлаже извршење решења.</p>
				<p>По жалби на првостепено решење надлежног органа аутономне покрајине у вршењу поверених послова решава Министар.</p>
				<p>VIII. КАЗНЕНЕ ОДРЕДБЕ</p>
				<p>Привредни преступи</p>
				<p>Члан 43.</p>
				<p>Новчаном казном од 1.500.000 до 3.000.000 динара казниће се за привредни преступ правно лице, ако:</p>
				<p>1) не обезбеди техничке мере за спречавање испуштања загађујућих, штетних и опасних материја у земљиште (члан 7);</p>
				<p>2) не планира трошкове заштите земљишта од загађивања и деградације у оквиру инвестиционих и производних трошкова (члан 7);</p>
				<p>3) не прати утицај своје делатности на квалитет земљишта (члан 7); </p>
				<p>4) испушта и/или одлаже загађујуће, штетне и опасне материје, отпадне воде и енергију на површину земљишта и у земљиште (члан 19. став 1);</p>
				<p>5) не изврши ремедијацију и рекултивацију земљишта (члан 23);</p>
				<p>6) врши радове на ремедијацији и рекултивацији без одобреног пројекта (члан 24);</p>
				<p>7) не обезбеди средства потребна за реализацију пројекта ремедијације и пројекта рекултивације (члан 25);</p>
				<p>8) не поступи у складу са чланом 30. овог закона;</p>
				<p>9) врши мониторинг супротно члану 31. овог закона.</p>
				<p>За привредни преступ из става 1. овог члана казниће се и одговорно лице у правном лицу новчаном казном од 100.000 до 200.000 динара.</p>
				<p>Прекршаји</p>
				<p>Члан 44. </p>
				<p>Новчаном казном од 500.000 до 1.000.000 динара казниће се за прекршај правно лице ако:</p>
				<p>1) не изврши анализу квалитета земљишта пре почетка обављања делатности (члан 11. став 1);</p>
				<p>2) не поштује мере, забране и ограничења док се не отклоне узроци када се утврди загађење (члан 20. став 2); </p>
				<p>3) не обезбеди средства потребна за реализацију поступка, односно отклањања узрока загађења земљишта (члан 20. став 3);</p>
				<p>4) не поступи у складу са актом којим се прописују хитне мере (члан 21. ст. 1. и 2); </p>
				<p>5) не достави Извештај након реализације пројекта ремедијације и рекултивације у складу са чланом 26. овог закона;</p>
				<p>6) не омогући овлашћеном правном лицу узимање узорака за потребе обављања мониторинга земљишта (члан 32);</p>
				<p>7) не достави Извештај о мониторингу земљишта Министарству и Агенцији у складу са чланом 33. овог закона;</p>
				<p>8) не доставе Министарству и Агенцији податке о стању и квалитету земљишта као и о загађивачима у складу са чланом 34. овог закона;</p>
				<p>9) не омогући инспектору обављање контроле, односно не поступи по решењу инспектора (члан 41).</p>
				<p>За прекршај из става 1. овог члана казниће се одговорно лице у правном лицу новчаном казном од 25.000 до 50.000 динара.</p>
				<p>Члан 45.</p>
				<p>Новчаном казном од 250.000 до 500.000 динара казниће се за прекршај предузетник ако:</p>
				<p>1) не обезбеди техничке мере за спречавање испуштања загађујућих, штетних и опасних материја у земљиште (члан 7);</p>
				<p>2) не планира трошкове заштите земљишта од загађивања и деградације у оквиру инвестиционих и производних трошкова (члан 7);</p>
				<p>3) не прати утицај своје делатности на квалитет земљишта (члан 7);</p>
				<p>4) не прибави резултате квалитета земљишта, пре почетка обављања делатности (члан 11. став 1);</p>
				<p>5) испушта и/или одлаже загађујуће, штетне и опасне материје, отпадне воде и енергију на површину земљишта и у земљиште (члан 19. став 1);</p>
				<p>6) не поштује мере забране и ограничења док се не отклоне узроци када се утврди загађење (члан 20. став 2);</p>
				<p>7) не обезбеди средства потребна за реализацију поступка, односно отклањања узрока загађења земљишта (члан 20. став 3);</p>
				<p>8) не поступи у складу са актом којим се прописују хитне мере (члан 21. ст. 1. и 2); </p>
				<p>9) не изврши ремедијацију и рекултивацију земљишта (члан 23); </p>
				<p>10) врши ремедијацију и рекултивацију без одобреног пројекта (члан 24); </p>
				<p>11) не обезбеди средства потребна за реализацију пројекта ремедијације и пројекта рекултивације (члан 25);</p>
				<p>12) не достави Извештај након реализације пројекта ремедијације и рекултивације у складу са чланом 26. овог закона;</p>
				<p>13) не поступи у складу са чланом 30. овог закона;</p>
				<p>14) врши мониторинг супротно члану 31. овог закона;</p>
				<p>15) не омогући овлашћеном правном лицу узимање узорака за потребе обављања мониторинга земљишта (члан 32);</p>
				<p>16) не достави Министарству и Агенцији податке о стању и квалитету земљишта као и о загађивачима у складу са чланом 34. овог закона;</p>
				<p>17) не омогући инспектору обављање контроле, односно не поступи по решењу инспектора (члан 41).</p>
				<p>Члан 46.</p>
				<p>Новчаном казном од 5.000 до 50.000 динара казниће се за прекршај одговорно лице у надлежном органу, односно у организацији која врши јавна овлашћења ако:</p>
				<p>1) у поступку промене намене земљишта, не прибави сагласност у складу са чланом 10. овог закона; </p>
				<p>2) не донесе и не спроводи Годишњи програм заштите земљишта на начин и у року предвиђеном чланом 16. овог закона;</p>
				<p>3) не поднесе Извештај о спровођењу мера и активности утврђених у Годишњем програму заштите земљишта у складу са чланом 17. овог закона;</p>
				<p>4) не поступи у складу са актом којим се прописују хитне мере (члан 21.ст. 1. и 2); </p>
				<p>5) не донесе Локални санациони план у складу са чланом 27. став 5. овог закона;</p>
				<p>6) не донесе Програм мониторинга земљишта и не прибави сагласност Министарства на Програм мониторинга којим се успоставља локална мрежа (члан 29. став 5);</p>
				<p>7) не достави извештај мониторинга локалне мреже у складу са чланом 33. овог закона;</p>
				<p>8) не води Информациони систем земљишта на начин прописан чланом 34. став 1. овог закона;</p>
				<p>9) не води Катастар контаминираних локација у складу са чланом 34. ст. 4. и 5. овог закона; </p>
				<p>10) не поступи на начин прописан чланом 35. овог закона.</p>
				<p>Члан 47.</p>
				<p>Новчаном казном од 5.000 до 50.000 динара или казном затвора до 30 дана казниће се за прекршај физичко лице ако:</p>
				<p>1) испушта и/или одлаже загађујуће, штетне и опасне материје, отпадне воде и енергију на површину земљишта и у земљиште (члан 19. став 1);</p>
				<p>2) не поступи у складу са решењем инспектора из члана 20. став 1.овог закона;</p>
				<p>3) не поштује мере забране и ограничења (члан 20. став 2);</p>
				<p>4) не обезбеди средства потребна за реализацију поступка, односно отклањања узрока загађења земљишта (члан 20. став 3);</p>
				<p>5) не поступи у складу са актом којим се прописују хитне мере (члан 21. ст. 1. и 2); </p>
				<p>6) не изврши ремедијацију и рекултивацију земљишта (члан 23); </p>
				<p>7) не обезбеди средства потребна за реализацију пројекта ремедијације и пројекта рекултивације (члан 25);</p>
				<p>8) не достави Извештај након реализације пројекта ремедијације и рекултивације у складу са чланом 26. овог закона;</p>
				<p>9) не омогући овлашћеном правном лицу узимање узорака за потребе обављања мониторинга земљишта (члан 32);</p>
				<p>10) не омогући инспектору обављање контроле, односно не поступи по решењу инспектора (члан 41).</p>
				<p>IX. ПРЕЛАЗНЕ И ЗАВРШНЕ ОДРЕДБЕ</p>
				<p>Члан 48.</p>
				<p>Подзаконски прописи који се доносе на основу овлашћења из овог закона донеће се у року од годину дана од дана ступања на снагу овог закона.</p>
				<p>Члан 49.</p>
				<p>План заштите земљишта биће донет у року од две године од дана ступања на снагу овог закона.</p>
				<p>Члан 50.</p>
				<p>Годишње програме заштите земљишта јединицe локалне самоуправе дужнe су да донесу у року од годину дана од дана доношења Плана заштите земљишта.</p>
				<p>Члан 51.</p>
				<p>Програм мониторинга земљишта на нивоу државне мреже, Влада ће донети у року од годину дана, од доношења акта из члана 28. став 2. овог закона.</p>
				<p>Програм мониторинга земљишта на нивоу локалне мреже, надлежни орган аутономне покрајине и јединице локалне самоуправе поднеће Министарству на сагласност у року од шест месеци од дана доношења Програма мониторинга земљишта на нивоу државне мреже.</p>
				<p>Члан 52.</p>
				<p>Катастар контаминираних локација биће успостављен у року од шест месеци од дана ступања на снагу подзаконског акта из члана 34. став 5. овог закона. </p>
				<p>Члан 53.</p>
				<p>До доношења подзаконских аката на основу овлашћења из овог закона примењиваће се одговарајући подзаконски акти донети на основу Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон и 43/11 – УС).</p>
				<p>Члан 54.</p>
				<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	

