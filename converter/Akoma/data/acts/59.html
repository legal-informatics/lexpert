


	
	Zakon

	


	<p></p>
	<p></p>
	<p>ЗАКОН</p>
	<p>о објављивању закона и других прописа и аката</p>
	<p>
	"Службени гласник РС", број 45 од 22. маја 2013.</p>
	<p></p>
	<p>I. УВОДНА ОДРЕДБA</p>
	<p>Члан 1.</p>
	<p>Републичко службено гласило је „Службени гласник Републике Србије” (у даљем тексту: Службени гласник).</p>
	<p>Издавање Службеног гласника је делатност од општег интереса, коју обавља јавно предузеће чији је оснивач Република Србија (у даљем тексту: јавно предузеће).</p>
	<p>II. ОБЈАВЉИВАЊЕ У СЛУЖБЕНОМ ГЛАСНИКУ</p>
	<p>1. Акти чије је објављивање у Службеном гласнику обавезно</p>
	<p>Члан 2.</p>
	<p>У Службеном гласнику се, у складу са овим законом, обавезно објављују: акти Народне скупштине, међународни споразуми, акти председника Републике, акти Владе, акти министарстава и посебних организација, акти Уставног суда, акти Високог савета судства, акти Државног већа тужилаца, акти судова и јавних тужилаштава, aкти других републичких органа, акти Народне банке Србије, пресуде Европског суда за људска права, одлуке уговорних тела Уједињених нација за заштиту људских права, прописи које доносе имаоци јавних овлашћења, други акти за које је то одређено законом, пречишћени текстови и исправке аката.</p>
	<p>Акти Народне скупштине</p>
	<p>Члан 3.</p>
	<p>У Службеном гласнику се објављују: Устав Републике Србије, акт о промени Устава, уставни закон за спровођење Устава Републике Србије, уставни закон за спровођење промене Устава Републике Србије, закони, други прописи и општи акти Народне скупштине. 
	</p>
	<p>У Службеном гласнику се објављују и други акти Народне скупштине за које је то одређено посебним законом или за које Народна скупштина одлучи да се објаве у Службеном гласнику.</p>
	<p>О објављивању аката Народне скупштине у Службеном гласнику стара се Служба Народне скупштине.</p>
	<p>Међународни споразуми</p>
	<p>Члан 4.</p>
	<p>У Службеном гласнику се објављују потврђени међународни уговори.</p>
	<p>О објављивању потврђених међународних уговора стара се Служба Народне скупштине.</p>
	<p>У Службеном гласнику се објављују и други међународни споразуми и акти за које је то одређено у складу са посебним законом.</p>
	<p>О објављивању других међународних споразума и аката стара се министарство надлежно за спољне послове, ако посебним законом није друкчије одређено.</p>
	<p>Акти председника Републике</p>
	<p>Члан 5.</p>
	<p>У Службеном гласнику се објављују укази о проглашењу закона и укази о додели одликовања.</p>
	<p>У Службеном гласнику се објављују и други акти председника Републике за које је то одређено посебним законом или за које председник Републике одлучи да се објаве у Службеном гласнику.</p>
	<p>О објављивању аката председника Републике у Службеном гласнику стара се Генерални секретаријат председника Републике.</p>
	<p>Акти Владе</p>
	<p>Члан 6.</p>
	<p>У Службеном гласнику се објављују уредбе и други општи акти Владе.</p>
	<p>У Службеном гласнику се објављују и други акти Владе за које је то одређено посебним законом или за које Влада одлучи да се објаве у Службеном гласнику и акти председника Владе, у складу са законом и другим прописом.</p>
	<p>О објављивању аката Владе у Службеном гласнику стара се Републички секретаријат за законодавство (у даљем тексту: Секретаријат).</p>
	<p>Акти министарстава и посебних организација</p>
	<p>Члан 7.</p>
	<p>У Службеном гласнику се објављују прописи које доносе министарства и посебне организације (правилници, наредбе и упутства). 
	</p>
	<p>У Службеном гласнику се објављују и други акти министарстава и посебних организација за које је то одређено посебним законом.</p>
	<p>О објављивању аката министарстава и посебних организација у Службеном гласнику стара се Секретаријат.</p>
	<p>Акти Уставног суда</p>
	<p>Члан 8.</p>
	<p>У Службеном гласнику се објављују одлуке и други акти Уставног суда у складу са посебним законом.</p>
	<p>О објављивању аката Уставног суда у Службеном гласнику стара се његова надлежна служба.</p>
	<p>Акти Високог савета судства, Државног већа тужилаца, судова и јавних тужилаштава</p>
	<p>Члан 9.</p>
	<p>У Службеном гласнику се објављују општи акти Високог савета судства, Државног већа тужилаца и Врховног касационог суда.</p>
	<p>У Службеном гласнику се објављују и други акти Високог савета судства, Државног већа тужилаца, судова и јавних тужилаштава за које је то одређено посебним законом.</p>
	<p>О објављивању аката Високог савета судства, Државног већа тужилаца, судова и јавних тужилаштава у Службеном гласнику старају се органи који су их донели или њихове службе.</p>
	<p>Акти Народне банке Србије</p>
	<p>Члан 10.</p>
	<p>У Службеном гласнику се објављују општи и други акти Народне банке Србије у складу са посебним законом.</p>
	<p>О објављивању аката Народне банке Србије у Службеном гласнику стара се Народна банка Србије.</p>
	<p>Пресуде Европског суда за људска права и одлуке уговорних тела Уједињених нација за заштиту људских права</p>
	<p>Члан 11.</p>
	<p>У Службеном гласнику се објављују пресуде Европског суда за људска права које се односе на Републику Србију и одлуке уговорних тела Уједињених нација за заштиту људских права које се односе на Републику Србију.</p>
	<p>О објављивању пресуда Европског суда за људска права у Службеном гласнику стара се орган надлежан за заступање Републике Србије пред Европским судом за људска права.</p>
	<p>О објављивању одлука уговорних тела Уједињених нација за заштиту људских права у Службеном гласнику стара се министарство надлежно за послове заштите људских права.</p>
	<p>Прописи ималаца јавних овлашћења</p>
	<p>Члан 12.</p>
	<p>У Службеном гласнику се објављују прописи које имаоци јавних овлашћења доносе у вршењу јавних овлашћења.</p>
	<p>О објављивању прописа ималаца јавних овлашћења у Службеном гласнику старају се њихови доносиоци, осим ако посебним законом није друкчије одређено.</p>
	<p>Остали акти</p>
	<p>Члан 13.</p>
	<p>У Службеном гласнику се обавезно објављују и други општи акти републичких органа, као и остали акти за које је то одређено посебним законом.</p>
	<p>О објављивању тих аката у Службеном гласнику старају се њихови доносиоци, осим ако овим или посебним законом није друкчије одређено.</p>
	<p>Пречишћени текстови</p>
	<p>Члан 14.</p>
	<p>У Службеном гласнику се објављују пречишћени текстови закона.</p>
	<p>У Службеном гласнику се објављују пречишћени текстови и других прописа за које је овим или посебним законом одређено да се објављују у Службеном гласнику.</p>
	<p>О објављивању пречишћеног текста закона и других прописа у Службеном гласнику стара се орган, организација, односно служба која се стара о објављивању акта чији се пречишћен текст утврђује.</p>
	<p>Исправке аката</p>
	<p>Члан 15.</p>
	<p>У Службеном гласнику се објављују исправке закона.</p>
	<p>У Службеном гласнику се објављују исправке и других прописа и аката за које је овим или посебним законом одређено да се објављују у Службеном гласнику.</p>
	<p>О објављивању исправке акта у Службеном гласнику стара се орган, организација, односно служба која се стара о објављивању акта чија се исправка даје. 
	</p>
	<p>Ослобађање од плаћања накнаде за обавезно објављивање у Службеном гласнику</p>
	<p>Члан 16.</p>
	<p>Органи, организације, односно службе који се старају о објављивању аката у Службеном гласнику не плаћају накнаду за објављивање закона, других прописа и аката који се обавезно објављују у Службеном гласнику, осим ако посебним законом није друкчије одређено. 
	</p>
	<p>2. Акти чије објављивање у Службеном гласнику није обавезно</p>
	<p>Члан 17.</p>
	<p>Акти органа, правних и физичких лица чије објављивање у Службеном гласнику није обавезно могу, уз накнаду, да се објављују у Службеном гласнику. 
	</p>
	<p>У Службеном гласнику могу, уз накнаду, да се објављују и јавни конкурси, огласи, јавни позиви и друга обавештења органа, правних и физичких лица. 
	</p>
	<p>Висина накнаде за објављивање одређује се актом јавног предузећа, на који сагласност даје Влада.</p>
	<p>3. Издања Службеног гласника</p>
	<p>Члан 18.</p>
	<p>Службени гласник има основно издање и посебна издања.</p>
	<p>Основно издање Службеног гласника је „Службени гласник Републике Србије”.</p>
	<p>Посебна издања Службеног гласника су: „Службени гласник Републике Србије – Међународни уговори” и „Службени гласник Републике Србије – Просветни гласник”.</p>
	<p>Члан 19.</p>
	<p>У основном издању Службеног гласника објављују се акти који се не објављују у посебним издањима Службеног гласника.</p>
	<p>У „Службеном гласнику Републике Србије – Међународни уговори” објављују се потврђени међународни уговори и други међународни споразуми и акти за које је то одређено у складу са посебним законом. 
	</p>
	<p>У „Службеном гласнику Републике Србије – Просветном гласнику” објављују се републички прописи којима се уређују наставни планови и програми образовања, простор, опрема и наставна средства, програм приправничког стажа и програми усавршавања и оспособљавања наставника и сарадника у основним и средњим школама, као и други акти за које је посебним законом одређено да се објављују у „Службеном гласнику Републике Србије – Просветном гласнику”.</p>
	<p>III. НАЧИН ОБЈАВЉИВАЊА ЗАКОНА И ДРУГИХ ПРОПИСА И АКАТА</p>
	<p>Објављивање у изворном тексту </p>
	<p>Члан 20.</p>
	<p>Закони, други прописи и акти објављују се у тексту који је утврдио њихов доносилац, на основу налога органа, организација, односно служби који се старају о њиховом објављивању.</p>
	<p>Налог за објављивање издаје се јавном предузећу.</p>
	<p>Закони, други прописи и акти по правилу се објављују у првом наредном броју Службеног гласника, ако су прописно достављени на објављивање.</p>
	<p>Надлежност Секретаријата</p>
	<p>Члан 21.</p>
	<p>Кад Секретаријат сматра да пропис министарства или посебне организације није у сагласности са Уставом Републике Србије, законом или другим општим актом Народне скупштине или прописом Владе, пре објављивања тог прописа указује министарству, односно посебној организацији која му је доставила пропис, на ту несагласност.</p>
	<p>Уколико министарство или посебна организација остане при ставу да се пропис објави, Секретаријат о томе обавештава Владу и предлаже јој да предузме мере за које је овлашћена.</p>
	<p>Исправка закона и других прописа и аката</p>
	<p>Члан 22.</p>
	<p>Органи, организације, односно службе који се старају о објављивању аката у Службеном гласнику дужни су да, одмах по објављивању аката о чијем се објављивању старају, утврде да ли су ти акти објављени у изворном тексту и ако утврде да текст објављен у Службеном гласнику не одговара изворном тексту, припреме исправку и доставе је на објављивање.</p>
	<p>Министарства, односно посебне организације који су били доносиоци аката или предлагачи аката Владе дужни су да, одмах по објављивању аката чији су били доносиоци или аката Владе чији су били предлагачи, утврде да ли су ти акти објављени у изворном тексту и ако утврде да текст објављен у Службеном гласнику не одговара изворном тексту, о томе обавесте Секретаријат, који припрема исправку и доставља је на објављивање.</p>
	<p>IV. ИЗДАВАЊЕ И УРЕЂИВАЊЕ СЛУЖБЕНОГ ГЛАСНИКА</p>
	<p>Уређивање Службеног гласника</p>
	<p>Члан 23.</p>
	<p>О редоследу и начину објављивања закона, других прописа и аката, као и о другим питањима везаним за уређивање Службеног гласника стара се јавно предузеће.</p>
	<p>Издавање Службеног гласника за време ратног стања</p>
	<p>Члан 24.</p>
	<p>Организацију и начин издавања Службеног гласника за време ратног стања уређује Влада.</p>
	<p>Састав надзорног одбора јавног предузећа</p>
	<p>Члан 25.</p>
	<p>Надзорни одбор јавног предузећа има пет чланова, које именује Влада.</p>
	<p>Један члан надзорног одбора јавног предузећа именује се из реда запослених у јавном предузећу, један члан надзорног одбора јавног предузећа мора бити независан члан надзорног одбора јавног предузећа, а три члана надзорног одбора јавног предузећа именују се из реда функционера или државних службеника на положају, и то по један из министарства надлежног за послове државне управе, из Генералног секретаријата Владе, односно из Секретаријата.</p>
	<p>Чланови надзорног одбора јавног предузећа који су именовани из реда функционера или државних службеника на положају дужни су да поред своје функције врше и функцију члана надзорног одбора јавног предузећа. 
	</p>
	<p>Електронски и штампани облик Службеног гласника</p>
	<p>Члан 26.</p>
	<p>Основно и посебна издања Службеног гласника издају се у штампаном облику и у електронском облику у РDF и HTML формату.</p>
	<p>Штампани облик Службеног гласника и електронски облик Службеног гласника у РDF формату су званична издања.</p>
	<p>Однос штампаног и електронског облика</p>
	<p>Члан 27.</p>
	<p>Дан издавања одређеног броја Службеног гласника јесте датум који је означен на електронском и штампаном облику.</p>
	<p>Електронски и штампани облик Службеног гласника морају имати исти датум и морају бити садржински усаглашени.</p>
	<p>V. ПРАВНО-ИНФОРМАЦИОНИ СИСТЕМ РЕПУБЛИКЕ СРБИЈЕ</p>
	<p>Успостављање Правно-информационог система Републике Србије</p>
	<p>Члан 28.</p>
	<p>Успоставља се Правно-информациони систем Републике Србије (у даљем тексту: Правно-информациони систем) као збирка података у електронском облику која садржи: електронски облик Службеног гласника, архиву службених гласила, базу која садржи регистар и текстове важећих прописа и других аката Републике Србије објављених у Службеном гласнику, базу која садржи судску праксу, друге податке о правном систему Републике Србије и везу са правним актима Европске уније.</p>
	<p>Правно-информациони систем објављује се на интернет странама јавног предузећа. 
	</p>
	<p>Приступ Правно-информационом систему</p>
	<p>Члан 29.</p>
	<p>У бази која садржи регистар и текстове важећих прописа и других аката Републике Србије објављених у Службеном гласнику свим корисницима интернета доступни су без накнаде: незванично пречишћени текстови прописа, оригинална службена гласила у PDF формату у којима су објављени основни текстови прописа и службена гласила у којима су објављене њихове измене и допуне. 
	</p>
	<p>За приступ осталим подацима које садржи Правно-информациони систем плаћа се накнада чија се висина одређује актом јавног предузећа, на који сагласност даје Влада.</p>
	<p>База која садржи судску праксу доступна је без накнаде свим судовима и јавним тужилаштвима, Републичком јавном правобранилаштву, Правосудној академији, Заштитнику грађана, Поверенику за информације од јавног значаја и заштиту података о личности и јавним правобранилаштвима општина, градова, града Београда и градских општина.</p>
	<p>Вођење Правно-информационог система</p>
	<p>Члан 30.</p>
	<p>Правно-информациони систем води јавно предузеће.</p>
	<p>Вођење Правно-информационог система је делатност од општег интереса.</p>
	<p>Сви државни органи и државне и друге организације дужни су да пруже податке и документацију потребну за вођење Правно-информационог система.</p>
	<p>Одбор уредника Правно-информационог система</p>
	<p>Члан 31.</p>
	<p>Правно-информациони систем има Одбор уредника Правно-информационог система.</p>
	<p>Одбор уредника Правно-информационог система усмерава и надзире развој Правно-информационог система и прати да ли државни органи и државне и друге организације благовремено пружају податке и документацију потребну за вођење Правно-информационог система.</p>
	<p>У Одбор уредника Правно-информационог система именују се лица из реда функционера и државних службеника у државним органима, запослених у јавном предузећу и стручњака из области права и информатике.</p>
	<p>Председника и чланове Одбора уредника Правно-информационог система именује Влада на предлог Секретаријата.</p>
	<p>Доношење прописа о Правно-информационом систему</p>
	<p>Члан 32.</p>
	<p>Влада ближе прописује начин на који се успоставља и води Правно-информациони систем.</p>
	<p>Прописом о успостављању и вођењу Правно-информационог система посебно се уређује: ближа садржина Правно-информационог система, управљање подацима и документацијом, размена и достављање података и документације, приступ том систему и начин његовог коришћења.</p>
	<p>VI. ОБЕЗБЕЂИВАЊЕ ДЕЛА СРЕДСТАВА ЗА ОБАВЕЗНО ОБЈАВЉИВАЊЕ У СЛУЖБЕНОМ ГЛАСНИКУ И ЗА ВОЂЕЊЕ ПРАВНО-ИНФОРМАЦИОНОГ СИСТЕМА</p>
	<p>Члан 33.</p>
	<p>За објављивање закона, других прописа и аката који се обавезно објављују у Службеном гласнику, као и за вођење Правно-информационог система, јавном предузећу се обезбеђује део потребних средстава у буџету Републике Србије, у висини која се за сваку годину одређује законом о буџету Републике Србије у оквиру раздела министарства надлежног за послове државне управе. 
	</p>
	<p>Износ средстава која се обезбеђују у буџету Републике Србије одређује се на основу просечних цена упоредивих услуга на тржишту.</p>
	<p>Под упоредивим услугама на тржишту сматрају се:</p>
	<p>1) услуге припреме за штампу и штампе; </p>
	<p>2) услуге уређивања и ажурирања електронске базе прописа.</p>
	<p>VII. ПОСЕБНИ НАЧИНИ ОБЈАВЉИВАЊА</p>
	<p>Члан 34.</p>
	<p>Укази и други акти председника Републике, прописи и други акти Владе и министра надлежног за одбрану који се односе на Војску Србије објављују се у „Службеном војном листу”, о чијем се издавању стара министарство надлежно за одбрану.</p>
	<p>Општи акти привредних друштава, установа и других организација објављују се на начин који одреде те организације.</p>
	<p>VIII. ПРЕЛАЗНЕ И ЗАВРШНЕ ОДРЕДБЕ </p>
	<p>Рок за доношење прописа Владе </p>
	<p>Члан 35.</p>
	<p>Пропис о успостављању и вођењу Правно-информационог система Влада ће донети у року од шест месеци од дана ступања на снагу овог закона.</p>
	<p>Члан 36.</p>
	<p>Јавно предузеће „Службени гласник” основано Законом о објављивању закона и других прописа и општих аката и о издавању „Службеног гласника Републике Србије” („Службени гласник РС”, број 72/91, „Службени лист СРЈ”, број 11/93 – СУС и „Службени гласник РС”, број 30/10) наставља да послује у складу са Одлуком о усклађивању пословања Јавног предузећа „Службени гласник” Београд са Законом о јавним предузећима, коју је Влада донела под бр. 023-2140/2013, од 14. марта 2013. године.</p>
	<p>Почетак издавања електронског облика Службеног гласника</p>
	<p>Члан 37.</p>
	<p>Електронски облик Службеног гласника постаје званично издање Службеног гласника од 1. јануара 2014. године.</p>
	<p>Престанак важења ранијег закона</p>
	<p>Члан 38.</p>
	<p>Даном ступања на снагу овог закона престаје да важи Закон о објављивању закона и других прописа и општих аката и о издавању „Службеног гласника Републике Србије” („Службени гласник РС”, број 72/91, „Службени лист СРЈ”, број 11/93 – СУС и „Службени гласник РС”, број 30/10).</p>
	<p>Ступање на снагу овог закона</p>
	<p>Члан 39.</p>
	<p>Овај закон ступа на снагу 1. јуна 2013. године, осим одредаба чл. 28, 29, 30, 31. и 33. које ступају на снагу 1. јануара 2014. године.</p>

