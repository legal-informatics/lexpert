


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразума о сарадњи у области одбране између Владе Републике Србије и Владе Републике Грчке</p>
				<p>Проглашава се Закон о потврђивању Споразума о сарадњи у области одбране између Владе Републике Србије и Владе Републике Грчке, који је донела Народна скупштина Републике Србије на Деветој седници Другог редовног заседања у 2012. години, 24. децембра 2012. године.</p>
				<p>ПР број 112</p>
				<p>У Београду, 24. децембра 2012. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Споразума о сарадњи у области одбране између Владе Републике Србије и Владе Републике Грчке</p>
				<p>"Службени гласник РС - Међународни 
				уговори", број 6
				од 24. 
				децембра 2012.</p>
				<p></p>
				<p>Члан 1.</p>
				<p>Потврђује се Споразум о сарадњи у области одбране између Владе Републике Србије и Владе Републике Грчке, који је потписан у Београду, 9. новембра 2006. године, у оригиналу на српском, грчком и енглеском језику.</p>
				<p>Члан 2.</p>
				<p>Текст Споразума у оригиналу на српском језику гласи:</p>
				<p>СПОРАЗУМ</p>
				<p>О САРАДЊИ У ОБЛАСТИ ОДБРАНЕ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РЕПУБЛИКЕ ГРЧКЕ</p>
				<p>Влада Републике Србије и Влада Републике Грчке, у даљем тексту: Стране,</p>
				<p>узимајући у обзир и поштујући циљеве и принципе Повеље Уједињених нација и следећи обавезе прихваћене у складу са Завршним актом Конференције о безбедности и сарадњи у Европи, Париском повељом и Бечким документом, као и другим релевантним документима ОЕБС-а,</p>
				<p>имајући за циљ даљу примену мера за изградњу узајамног поверења и безбедности, стабилности и развоју односа како на билатералном тако и на мултилатералном плану, у жељи да унапреде билатералну сарадњу у области одбране,</p>
				<p>договориле су се:</p>
				<p>Члан 1.Циљ и принципи сарадње</p>
				<p>(1) Циљ овог споразума је успостављање принципа на којима ће се заснивати развој и унапређење сарадње између Страна у области одбране.</p>
				<p>(2) Стране ће заснивати сарадњу у области одбране, на принципима једнакости, суверенитета, реципроцитета и у обостраном интересу.</p>
				<p>(3) Овај споразум неће утицати на право било које од Страна да закључе сличне споразуме са другим земљама.</p>
				<p>Члан 2.Дефиниција термина</p>
				<p>Термини који се користе у овом споразуму имају следеће значење:</p>
				<p>1) Страна пошиљалац – држава која шаље особље, средства и опрему на територију Стране-примаоца;</p>
				<p>2) Страна прималац – држава на чијој територији се налази особље, средства и/или опрема Стране пошиљаоца;</p>
				<p>3) Особље – војна и цивилна лица на служби у органима Страна.</p>
				<p>Члан 3.Области сарадње</p>
				<p>Стране ће сарађивати у домену одбране, посебно у следећим областима:</p>
				<p>1) одбрамбене и безбедносне политике;</p>
				<p>2) међународних операција и операција подршке миру;</p>
				<p>3) научних истраживања и економско-техничке сарадње;</p>
				<p>4) контроли наоружања и разоружања;</p>
				<p>5) развоја, производње и одржавања наоружања и војне опреме;</p>
				<p>6) војног образовања и обукe;</p>
				<p>7) људских ресурса;</p>
				<p>8) логистике;</p>
				<p>9) војне топографије и картографије;</p>
				<p>10) права из војне области;</p>
				<p>11) војне медицине;</p>
				<p>12) управљања кризама које су последица природних и технолошких катастрофа;</p>
				<p>13) специјалних служби;</p>
				<p>14) и у другим областима о којима се Стране међусобно договоре.</p>
				<p>Члан 4.Облици сарадње</p>
				<p>Сарадња између Страна оствариваће се:</p>
				<p>1) посетама на нивоу министара одбране, њихових заменика, начелника генералштабова или других представника Страна;</p>
				<p>2) посетама радних и експертских група;</p>
				<p>3) упућивањем и/или разменом стручњака;</p>
				<p>4) учешћем у вежбама и/или међународним операцијама;</p>
				<p>5) школовањем и/или војним обукама припадника војски Страна;</p>
				<p>6) разменом искустава и консултацијама у областима од заједничког интереса;</p>
				<p>7) учешћем на конференцијама, симпозијумима, семинарима и радним састанцима;</p>
				<p>8) учешћем на изложбама наоружања и војне опреме;</p>
				<p>9) и на друге начине о којима се Стране међусобно договоре.</p>
				<p>Члан 5.Спровођење Споразума</p>
				<p>(1) Надлежни органи Страна за спровођење овог споразума су за Владу Републике Србије – Министарство одбране Републике Србије; а за Владу Републике Грчке – Министарство националне одбране Републике Грчке.</p>
				<p>(2) Ради реализације овог споразума, надлежни органи Страна могу да закључе протоколе и друге додатне уговоре које потписују њихови овлашћени представници.</p>
				<p>Члан 6.Планирање сарадње</p>
				<p>(1) На основу овог споразума, надлежни органи Страна израдиће годишњи план билатералне сарадње за наредну годину.</p>
				<p>(2) Ради израде годишњег плана билатералне сарадње, надлежни органи Страна размениће предлоге најкасније до 15. октобра текуће године за наредну годину.</p>
				<p>(3) Годишњи план билатералне сарадње треба да садржи: назив и опис активности; број учесника, место, трајање и датум одржавања активности, као и друге неопходне информације.</p>
				<p>(4) Усаглашени годишњи план билатералне сарадње за наредну годину потписаће овлашћени представници надлежних органа Страна, најкасније до 15. децембра текуће године.</p>
				<p>(5) Стране могу формирати заједничку радну групу која ће пратити спровођење овог споразума.</p>
				<p>Члан 7.Финансијске обавезе</p>
				<p>(1) Трошкове који настану током спровођења овог споразума, сносиће Стране по принципу реципроцитета.</p>
				<p>(2) Страна пошиљалац сносиће:</p>
				<p>1. транспортне трошкове делегације од места поласка до крајњег одредишта у земљи пријема и назад;</p>
				<p>2. трошкове који се односе на транспорт болесних и/или повређених лица до њихове земље.</p>
				<p>(3) Страна прималац сносиће:</p>
				<p>1. трошкове локалног транспорта делегације од места сусрета до места планираних активности;</p>
				<p>2. трошкове смештаја, исхране и организовања културних активности.</p>
				<p>(4) Уколико буде потребно, Страна прималац пружиће хитну медицинску помоћ и стоматолошку заштиту у војним медицинским установама члановима делегације и особљу Стране пошиљаоца.</p>
				<p>Члан 8.Јурисдикција и одштетни захтеви</p>
				<p>(1) Током активности које се у складу са овим споразумом реализују на територији Стране примаоца, особље Стране пошиљаоца је обавезно да поштује законе, процедуре, прописе и обичаје Стране примаоца.</p>
				<p>(2) Особље Стране пошиљаоца дисциплински је одговорно свом команданту, односно вишем државном службенику или војном представнику на територији Стране примаоца.</p>
				<p>(3) За свако почињено кривично дело на територији Стране примаоца, особље Стране пошиљаоца, биће под искључивом кривичном јурисдикцијом Стране примаоца.</p>
				<p>(4) Свака од Страна се одриче потраживања накнаде одштетног захтева у случају смрти, повреде или штете, које могу задесити особље или имовину те стране, а које проистичу из дела или пропуста проузрокованих од стране особља друге Стране у току реализације овог споразума. Одштетни захтеви се могу потраживати једино у случају ако се то дело или пропуст изврши намерно или услед грубог немара. У том случају, одштетни захтеви ће се решавати директним преговорима између Страна, без предавања трећој страни у надлежност на решавање.</p>
				<p>(5) У случају смрти, повреде или штете које трећој страни нанесе особље Страна у току вршења активности у складу са одредбама овог споразума, Стране ће се договорити у вези са плаћањем надокнаде. Уколико се договор не постигне, случај ће бити предат надлежним судовима у земљи у којој се догодио инцидент који је проузроковао штету.</p>
				<p>(6) Сваки захтев који није обухваћен одредбама ст. 4 и 5. овог члана, биће решаван у складу са националним законодавством стране на чијој територији се инцидент догодио.</p>
				<p>(7) Када Република Србија постане земља чланица Партнерства за мир или НАТО, правни статус особља укљученог у активности у складу са одредбама овог споразума (укључујући сва питања која се односе на кривичну јурисдикцију или одштетне захтеве), биће одређен према споразумима СОФА Партнерство за мир, односно СОФА НАТО. </p>
				<p>Члан 9.Заштита информација, докумената и података</p>
				<p>(1) Стране ће обезбедити заштиту информација, докумената и података стечених или размењених током спровођења овог споразума, у складу са њиховим националним законодавством.</p>
				<p>(2) Стране неће уступати информације, документа и податке трећој страни без претходног писаног одобрења стране која је обезбедила те информације.</p>
				<p>(3) Информације, документа и подаци стечени или размењени у току сарадње на реализацији овог споразума неће бити коришћене против интереса било које од Страна.</p>
				<p>Члан 10.Решавање спорова</p>
				<p>Сваки евентуални спор у вези са тумачењем или применом овог споразума, Стране ће решавати консултацијама и преговорима, без посредовања треће стране.</p>
				<p>Члан 11.Измене и допуне Споразума</p>
				<p>Било која од Страна може предложити писаним путем измене и допуне одредаба овог споразума. Када се Стране сагласе око тих измена и допуна, исте ступају на снагу у складу са поступком описаним у члану 12. овог споразума.</p>
				<p>Члан 12.Завршне одредбе</p>
				<p>(1) Овај споразум ступа на снагу даном размене дипломатских нота којима једна од Страна обавештава другу Страну о томе да је спровела своје унутрашње правне процедуре неопходне за ступање на снагу овог споразума. Међутим, тамо где је то могуће, Стране ће деловати у складу са одредбама овог споразума од датума потписивања истог.</p>
				<p>(2) Овај споразум остаје на снази неодређено време. Свака од Страна може отказати овај споразум у било које време уз претходно писано обавештење о намери отказа, 90 дана унапред. </p>
				<p>(3) У случају да у време отказа постоје нерешена финансијска питања или одштетни захтеви, одредбе овог споразума које се односе на та питања или одштетне захтеве, остају на снази до њиховог коначног измирења.</p>
				<p>(4) У случају престанка важења овог споразума, Стране су обавезне да и даље поступају у складу са одредбама члана 9. овог споразума.</p>
				<p>Потписано у Београду, 9. новембра 2006. године, у два истоветна примерка, на српском, грчком и енглеском језику, при чему су сви текстови подједнако веродостојни. У случају разлика у тумачењу овог споразума, меродаван је текст на енглеском језику.</p>
				<p>Доле потписани и прописно овлашћени, потврђујући наведено, потписали су овај споразум. </p>
				<table class="tabela-bez-bordera">
					
						<tr>
							<td>
								<p>За Владу Републике Србије </p>
							</td>
							<td>
								<p>За Владу Републике Грчке</p>
							</td>
						</tr>
						<tr>
							<td>
								<p>_______________________</p>
							</td>
							<td>
								<p>________________________</p>
							</td>
						</tr>
						<tr>
							<td>
								<p>Зоран Станковић, с.р.</p>
							</td>
							<td>
								<p>Evaggelos Meimarakis, с.р.</p>
							</td>
						</tr>
						<tr>
							<td>
								<p>министар одбране</p>
							</td>
							<td>
								<p>министар националне одбране</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

