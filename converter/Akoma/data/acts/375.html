



<p>
ЗАКОН</p>
<p>
о задужењу Савезне владе Савезне Републике 
Југославије код Владе Републике Пољске о давању кредита у износу од 50 милиона 
долара за Пројекте обнове Електропривреде Србије</p>
<p>
„Службени
лист СРЈ”, број 65 од 29. 
новембра 2002.</p>
<p>
</p>
<p>
</p>
<p>
Члан
1.</p>
<p>
Савезна влада Савезне
Републике Југославије задужиће се у своје име, а за рачун Републике Србије у
износу од 50 милиона USD код Владе Републике Пољске за финансирање Пројекта
обнове Електропривреде у Републици Србији.</p>
<p>
</p>
<p>
Члан
2.</p>
<p>
Задужење из члана 1.
овог закона извршиће се закључивањем Споразума о давању кредита између Владе
Републике Пољске, као зајмодавца, и Савезне владе Савезне Републике
Југославије, као зајмопримца.</p>
<p>
</p>
<p>
Члан
3.</p>
<p>
Из средстава овог
кредита у висини од 50 милиона US долара финансираће се следећи Пројекти обнове
Електропривреде у Републици Србији:</p>
<p>
1. Основна и додатна
опрема за руднике угља:</p>
<p>
2. ТЕ “Костолац Б” –
Блок Б1 генерални ремонт</p>
<p>
3. ТЕ “Костолац Б” –
Блок Б2 генерални ремонт</p>
<p>
4. “Никола Тесла” –
Блок А1 пројекат главног система и обнове подгрејног система паровода</p>
<p>
5. “Никола Тесла” –
Блок А2 пројекат главног система и обнове подгрејног система паровода</p>
<p>
6. ТЕ “Морава”
генерални ремонт</p>
<p>
Корисник кредита у
Републици Србији је ЈП Електропривреда Србије.</p>
<p>
</p>
<p>
Члан
4.</p>
<p>
Ради извршавања
обавеза по Споразуму из члана 2. овог закона Војвођанска банка, а.д. Нови Сад,
овлашћена од стране Савезне владе Савезне Републике Југославије и Bank Handlowy 
w C.А. Варшава, овлашћена од стране Владе Републике Пољске ће, након потврђивања
Споразума из члана 2. овог закона, у Савезној скупштини, закључити Банкарски
споразум.</p>
<p>
</p>
<p>
Члан
5.</p>
<p>
Ради измирења
обавеза по Споразуму из члана 2. овог закона Република Србија даће Савезној
Републици Југославији контрагаранцију за уредно обезбеђење средстава за
измирење обавеза по том споразуму.</p>
<p>
Контрагаранцијом
Република Србија се обавезује да у свакој години обезбеди средства у свом
буџету за измиривање обавеза по основу уговора из члана 2. овог закона, а које
доспевају у тој години, уколико то не учини корисник кредита.</p>
<p>
Средства из става 1.
овог члана, корисник кредита, односно Република Србија ће пренети на посебан
рачун код Војвођанске банке, а.д. Нови Сад са искључивом наменом отплате
кредита из члана 2. овог закона.</p>
<p>
Средства из става 3.
овог члана, не чине део савезног буџета.</p>
<p>
</p>
<p>
Члан
6.</p>
<p>
Војвођанска банка,
а.д. Нови Сад измириваће према Влади Републике Пољске доспеле обавезе по
кредиту из члана 2. овог закона, средствима која ће обезбедити корисник
кредита.</p>
<p>
</p>
<p>
Члан
7.</p>
<p>
Овај закон ступа на
снагу осмог дана од дана објављивања у “Службеном листу СРЈ”.</p>
<p>
</p>

