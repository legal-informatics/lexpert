



<p>
ЗАКОН</p>
<p>
о задужењу 

Савезне


Републике


Југославије 
код 

Европске 
инвестиционе банке за финансирање пројеката малих и средњих предузећа и 
инфраструктурних пројеката на општинском и градском нивоу</p>
<p>
"Службени
лист СРЈ", број 63 од 18. 
новембра 2002.</p>
<p>
</p>
<p>
</p>
<p>
Члан
1.</p>
<p>
Савезна Република
Југославија задужиће се у износу до 20 милиона евра код Европске инвестиционе
банке ради финансирања пројеката малих и средњих предузећа и инфраструктурних
пројеката на општинском и градском нивоу (у даљем тексту: кредитна линија).</p>
<p>
</p>
<p>
Члан
2.</p>
<p>
Задужење из члана 1.
овог закона извршава се закључењем уговора о финансирању између Савезне
Републике Југославије, као зајмопримца, Европске инвестиционе банке, као
зајмодавца, и Народне банке Југославије, као агента зајмопримца (тзв. Апекс
глобални кредит).</p>
<p>
</p>
<p>
Члан
3.</p>
<p>
Ради коришћења
средстава кредитне линије из члана 1. овог закона, Савезна Република
Југославија отвара посебан рачун код Народне банке Југославије ("ЕИБ апекс
глобални кредит СРЈ") на коме се средства кредита исказују у еврима – за намене
финансирања предвиђене овим законом.</p>
<p>
Средства из става 1.
овог члана не представљају приход буџета Савезне Републике Југославије.</p>
<p>
</p>
<p>
Члан
4.</p>
<p>
Народна банка
Југославије, као агент зајмопримца, закључује уговоре са овлашћеним банкама о
репласману средстава кредитне линије, којима се регулишу њихова међусобна права
и обавезе.</p>
<p>
</p>
<p>
Члан
5.</p>
<p>
Овлашћена банка
средствима кредитне линије по основу уговора из члана 4. овог закона финансира
пројекте малих и средњих предузећа, као и инфраструктурне пројекте на
општинском и градском нивоу (у даљем тексту: крајњи корисник), у висини до 50%
вредности тих пројеката.</p>
<p>
Овлашћена банка
закључује уговор са крајњим корисником којим се регулишу њихова међусобна права
и обавезе у вези са доделом, исплатом, коришћењем, отплатом средстава и др.</p>
<p>
</p>
<p>
Члан
6.</p>
<p>
Европска
инвестициона банка средства кредитне линије из члана 1. овог закона одобрава на
начин и под условима предвиђеним уговором из члана 2. овог закона.</p>
<p>
Под одобравањем у
смислу става 1. овог члана подразумева се додела, превремена отплата, нова додела,
исплата, одлагање, опозив, поништење, обустава, репласман средстава из кредитне
линије и други предвиђени поступци.</p>
<p>
Народна банка
Југославије, као агент зајмопримца, односно овлашћена банка, репласман
средстава из става 1. овог члана врше на начин и под условима предвиђеним тим
ставом.</p>
<p>
</p>
<p>
Члан
7.</p>
<p>
Средства кредитне
линије одобрена у смислу члана 6. овог закона, повлаче се у периоду од три
године, почев од датума потписивања уговора из члана 2. овог закона, и то
највише у 20 транши, с тим да износ појединачне транше не може бити мањи од
једног милиона евра.</p>
<p>
На средства из става
1. овог члана, плаћа се камата обрачуната по фиксној или променљивој каматној
стопи, у складу са уговором из члана 2. овог закона.</p>
<p>
</p>
<p>
Члан
8.</p>
<p>
Средства кредитне
линије исплаћена крајњим корисницима из члана 5. овог закона отплаћују се у
року који не може бити краћи од четири године ни дужи од 12 година од датума
исплате тих средстава, укључујући период почека до три године.</p>
<p>
Изузетно од става 1.
овог члана, отплата може бити и у року који не може бити краћи од четири године
ни дужи од 15 година од датума исплате тих средстава, укључујући период почека
до пет година, у случајевима предвиђеним уговором из члана 2. овог закона.</p>
<p>
Отплата у смислу
овог члана врши се полугодишње, а у складу са одредбама уговора из члана 2.
овог закона.</p>
<p>
</p>
<p>
Члан
9.</p>
<p>
Средства кредитне
линије из члана 1. овог закона могу бити отплаћена, у целини или делимично, и
пре рокова из члана 8. овог закона, у случајевима и на начин предвиђеним
уговором из члана 2. овог закона.</p>
<p>
</p>
<p>
Члан
10.</p>
<p>
Овлашћена банка и
крајњи корисник Европској инвестиционој банци плаћају трошкове, провизију и
друге накнаде, предвиђене уговором из члана 2. овог закона.</p>
<p>
</p>
<p>
Члан
11.</p>
<p>
Овлашћена банка и
крајњи корисник дужни су да обезбеде девизна средства ради измиривања обавеза
из уговора предвиђених чл. 4. и 5. овог закона.</p>
<p>
Измиривање обавеза
из овог закона врши се у еврима.</p>
<p>
</p>
<p>
Члан
12.</p>
<p>
Ради отплате обавеза
предвиђених овим законом, Савезна Република Југославија отвара посебан рачун
код Народне банке Југославије, која врши плаћања према Европској инвестиционој
банци у роковима доспећа обавеза.</p>
<p>
</p>
<p>
Члан
13.</p>
<p>
Овлашћеној банци
која не обезбеди, у висини преузетих обавеза у смислу уговора из члана 5. овог
закона, инструменте обезбеђења – Народна банка Југославије одузеће дозволу за
рад и покренуће поступак њене ликвидације у складу са савезним законом.</p>
<p>
</p>
<p>
Члан
14.</p>
<p>
Народна банка
Југославије, као агент зајмопримца, дужна је да извештава Савезну Републику
Југославију, као зајмопримца, о реализацији репласмана средстава кредитне
линије у складу са уговором из члана 2. овог закона.</p>
<p>
</p>
<p>
Члан
15.</p>
<p>
Народна банка
Југославије, као агент зајмопримца, наплаћује од овлашћене банке трошкове за
трансфер средстава за отплату обавеза према Европској инвестиционој банци, као
и провизију за услуге које пружа у смислу овог закона, у складу са уговором из
члана 4. овог закона.</p>
<p>
</p>
<p>
Члан
16.</p>
<p>
Овај закон ступа на
снагу наредног дана од дана објављивања у “Службеном листу СРЈ”.</p>
<p>
</p>

