


	
	Zakon


	
			<p>ЗАКОН</p>
			<p>о комуналној милицији</p>
			<p>"Службени гласник РС", број 49 од 8. јула 2019.</p>
			<p>I. УВОДНЕ ОДРЕДБЕ</p>
			<p>Сврха комуналне милиције</p>
			<p>Члан 1.</p>
			<p>Комунална милиција на територији општине, града и града Београда (у даљем тексту: јединица локалне самоуправе) образује се за законом одређене послове чијим обављањем се обезбеђује извршавање надлежности јединице локалне самоуправе у областима, односно питањима комуналне делатности, заштите животне средине, људи и добара и обезбеђује заштита и одржава ред у коришћењу земљишта, простора, локалних путева, улица и других јавних објеката, као и обезбеђује несметано обављање законом одређених послова из надлежности јединице локалне самоуправе (у даљем тексту: послови комуналне милиције).</p>
			<p>Комунална милиција издаје упозорења и подноси захтеве за покретање прекршајног поступка за поступања супротно закону којим се уређују државни симболи, осим у односу на државне органе, органе територијалне аутономије, јединица локалне самоуправе и имаоце јавних овлашћења. </p>
			<p>Комунална милиција на територији града Београда, поред послова из ст. 1. и 2. овог члана, обавља и друге послове комуналне милиције којима се обезбеђује извршавање надлежности утврђених законом.</p>
			<p>Образовање и унутрашње уређење комуналне милиције</p>
			<p>Члан 2.</p>
			<p>Јединица локалне самоуправе образује комуналну милицију као унутрашњу организациону јединицу у саставу јединственог органа општинске, односно градске управе или управе образоване за поједину област.</p>
			<p>Ако се општинска, односно градска управа образује за поједине области – за послове, односно област комуналне милиције може се образовати посебна управа. </p>
			<p>Унутрашња организациона јединица комуналне милиције не може имати мање од три комунална милиционара.</p>
			<p>Припадници комуналне милиције</p>
			<p>Члан 3.</p>
			<p>Комуналном милицијом руководи начелник комуналне милиције.</p>
			<p>Послове комуналне милиције обављају униформисани комунални милиционари.</p>
			<p>Изузетно од става 2. овог члана, послове комуналне милиције могу обављати и комунални милиционари без службене униформе са ознакама, по писаном налогу начелника комуналне милиције. </p>
			<p>Начелник комуналне милиције и комунални милиционари (у даљем тексту: припадници комуналне милиције), у обављању послова из делокруга комуналне милиције, имају посебна овлашћења утврђена овим законом, укључујући и овлашћења за употребу одређених средстава принуде.</p>
			<p>Припадници комуналне милиције стручно се оспособљавају у складу са одредбама овог закона.</p>
			<p>Помоћ у извршењима (асистенција) и сарадња са овлашћеним организацијама и вршиоцем комуналне делатности</p>
			<p>Члан 4.</p>
			<p>Комунална милиција пружа помоћ другим организационим јединицама управе, као и предузећима, организацијама и установама које на основу закона, односно општег акта јединице локалне самоуправе одлучују о појединим правима грађана, правних лица или других странака (у даљем тексту: овлашћене организације) као и вршиоцу комуналне делатности, када по оцени овлашћене организације или вршиоца комуналне делатности постоје претпоставке да спровођење њихове извршне одлуке неће бити могуће без присуства комуналних милиционара. </p>
			<p>О ангажовању комуналне милиције и обиму и начину пружања помоћи одлучује начелник комуналне милиције у року од 48 часова од подношења захтева овлашћене организације или вршиоца комуналне делатности, сходно одредбама закона којим се уређују унутрашњи послови о поступку пружања помоћи у извршењима и подзаконског прописа о начину обављања полицијских послова којима се ближе уређује пружање ове помоћи. </p>
			<p>Ако због физичког отпора спровођење извршења не буде могуће или не успе и поред ангажовања комуналне милиције, овлашћена организација или вршилац комуналне делатности подноси захтев полицији да пружи помоћ у спровођењу извршења, у складу са законом којим се уређују унутрашњи послови.</p>
			<p>Поред помоћи у извршењу, комунална милиција остварује сарадњу са овлашћеним организацијама и вршиоцем комуналне делатности и у погледу међусобног обавештавања, размене информација, размене података, предузимања заједничких мера и активности, као и заједничког коришћења средстава, уређаја и опреме које може да обезбеди овлашћена организација или вршилац комуналне делатности уз претходно прибављену сагласност министарства надлежног за систем локалне самоуправе.</p>
			<p>У случају заједничког коришћења средстава, уређаја и опреме из става 4. овог члана, комунална милиција обавља послове и врши овлашћења у складу са овим законом, пружа помоћ овлашћеним организацијама у обављању послова из делокруга њихове надлежности, а вршиоцу комуналне делатности пружа помоћ у контроли и наплати комуналних услуга.</p>
			<p>Облике и начин остваривања сарадње комуналне милиције овлашћених организација и вршиоца комуналне делатности ближе прописује јединица локалне самоуправе.</p>
			<p>Хитне мере и спасилачка функција</p>
			<p>Члан 5.</p>
			<p>Комунална милиција предузима хитне мере заштите животне средине, заштите од елементарних и других непогода, заштите од пожара и друге заштите из надлежности општине, односно града, кад те мере не могу правовремено да предузму други надлежни органи јединице локалне самоуправе и овлашћене организације, о чему одмах обавештава те органе односно организације.</p>
			<p>У случају опасности изазване елементарним непогодама и другим облицима угрожавања из става 1. овог члана комунална милиција учествује у вршењу спасилачке функције и пружа помоћ другим органима, правним и физичким лицима на отклањању последица.</p>
			<p>Сарадња са грађанима</p>
			<p>Члан 6.</p>
			<p>Комунална милиција у обављању послова сарађује са грађанима у складу са законом и прописима којима се уређује обављање комуналних и других послова из надлежности јединице локалне самоуправе.</p>
			<p>Грађани могу комуналној милицији подносити пријаве, петиције и предлоге у вези са комуналним редом писаним путем, а у хитним случајевима телефоном и непосредним усменим обраћањем, о чему комунална милиција прави службену забелешку.</p>
			<p>Комунална милиција дужна је да грађане, на њихов захтев, обавести о исходу поступања.</p>
			<p>Сарадња са инспекцијским службама</p>
			<p>Члан 7.</p>
			<p>Комунална милиција у обављању послова сарађује са инспекцијским службама јединице локалне самоуправе, у складу са законом и прописима којима се уређује обављање инспекцијских послова.</p>
			<p>Сарадња из става 1. овог члана обухвата, нарочито, међусобно обавештавање, размену информација, пружање непосредне помоћи и предузимање заједничких мера и активности од значаја за обављање послова комуналне милиције и инспекцијских служби јединице локалне самоуправе.</p>
			<p>Облике и начин остваривања сарадње комуналне милиције и инспекцијских служби ближе прописује јединица локалне самоуправе.</p>
			<p>Сарадња са министарством надлежним за унутрашње послове</p>
			<p>Члан 8.</p>
			<p>У обављању послова и примени овлашћења комунални милиционари сарађују са министарством надлежним за унутрашње послове.</p>
			<p>Када је то потребно ради извршавања послова из надлежности комуналне милиције, на образложени захтев, министарство надлежно за унутрашње послове доставља личне податке о грађанима, возилима и друге податке из евиденција које води у складу са законом.</p>
			<p>Евиденцију о траженим подацима из става 2. овог члана води комунална милиција и обезбеђује обраду тих података у складу са прописима којима се уређује заштита података о личности.</p>
			<p>Ради развијања међусобне сарадње комуналне милиције и министарства надлежног за унутрашње послове, председник општине, односно градоначелник може споразумно са министром надлежним за унутрашње послове да доноси одговарајуће акте о сарадњи и оснива координациона тела од значаја за остваривање заједничких циљева.</p>
			<p>Заједничка комунална милиција</p>
			<p>Члан 9.</p>
			<p>Јединице локалне самоуправе могу закључити споразум о сарадњи на основу којег образују заједничку организациону јединицу комуналне милиције, у складу са чланом 2. овог закона.</p>
			<p>На сва питања која се односе на споразум о сарадњи, надлежност органа општине, односно града и рад комуналне милиције сходно се примењују одредбе закона који уређује локалну самоуправу у делу који се односи на сарадњу и удруживање јединица локалне самоуправе. </p>
			<p>II. ПОСЛОВИ КОМУНАЛНЕ МИЛИЦИЈЕ</p>
			<p>Појам и обављање послова</p>
			<p>Члан 10.</p>
			<p>Послови комуналне милиције, у смислу овог закона, јесу:</p>
			<p>1) одржавање комуналног и другог законом уређеног реда од значаја за комуналну делатност;</p>
			<p>2) вршење контроле над применом закона и других прописа и општих аката из области комуналне и других делатности из надлежности јединице локалне самоуправе;</p>
			<p>3) остваривање надзора у јавном градском, приградском и другом локалном саобраћају, у складу са законом и прописима јединице локалне самоуправе;</p>
			<p>4) заштита животне средине, културних добара, локалних путева, улица и других јавних објеката од значаја за јединицу локалне самоуправе;</p>
			<p>5) подршка спровођењу прописа којима се обезбеђује несметано одвијање живота у јединици локалне самоуправе, очување добара и извршавање других задатака из надлежности јединице локалне самоуправе;</p>
			<p>6) вршење контроле над применом закона којим се уређују државни симболи, осим у односу на државне органе, органе територијалне аутономије, јединица локалне самоуправе и имаоце јавних овлашћења;</p>
			<p>7) други послови, у складу са законом.</p>
			<p>Одржавањем реда из става 1. тачка 1) овог члана сматра се одржавање реда, нарочито, у областима, односно питањима: снабдевања водом; одвођења отпадних и атмосферских вода; јавне чистоће; превоза и депоновања земље и осталог растреситог материјала; превоза и депоновања комуналног и другог отпада; улица, општинских и некатегорисаних путева; саобраћајних ознака и сигнализације; паркирања; превоза путника у градском и приградском, односно локалном саобраћају; такси превоза; постављања привремених пословних објеката; заштите од буке у животној средини; контроле радног времена субјеката надзора; одржавања комуналних објеката, пијаца, гробаља, паркова, зелених и других јавних површина, јавне расвете, стамбених и других објеката, у складу са законом.</p>
			<p>Послови из става 1. тачка 2) и става 2. овог члана не односе се на надлежности инспекције утврђене законом којим се уређују комуналне делатности и законом којим се уређују путеви.</p>
			<p>Комунална милиција у обављању послова сарађује са комуналном милицијом других јединица локалне самоуправе, размењује податке и обавештења и остварује друге облике заједничког рада у оквиру узајамног пружања стручне помоћи.</p>
			<p>Начин обављања послова</p>
			<p>Члан 11.</p>
			<p>Послови комуналне милиције обављају се организованим присуством комуналних милиционара на местима одржавања реда, предузимањем других превентивних мера и применом законом предвиђених овлашћења комуналне милиције.</p>
			<p>У свом раду комунални милиционари руководе се и принципом рада са најмањим штетним последицама, а средства принуде примењују само кад је то апсолутно нужно и у мери која је неопходна за извршење задатака без непотребних штетних последица у складу са законом.</p>
			<p>У складу са законом и другим прописима, начелник комуналне милиције даје обавезна упутства комуналним милиционарима за обављање послова комуналне милиције.</p>
			<p>Планирање послова</p>
			<p>Члан 12.</p>
			<p>Општинско, односно градско веће, на предлог начелника комуналне милиције, доноси стратешки план комуналне милиције којим, на основу процене постојећег стања, утврђује приоритете у обављању послова комуналне милиције и даје јој развојне, организационе, кадровске и друге смернице за даљи рад.</p>
			<p>У складу са стратешким планом, комунална милиција сачињава годишње планове рада и доставља их општинском, односно градском већу на усвајање.</p>
			<p>Уз предлог плана из ст. 1. и 2. овог члана, комунална милиција доставља и претходно прибављено мишљење начелника јединственог органа управе, односно управе образоване за поједину област у чијем је саставу.</p>
			<p>Приликом разматрања годишњег плана рада комуналне милиције општинско, односно градско веће, по потреби, одлучује и о изменама и допунама стратешког плана комуналне милиције.</p>
			<p>На стратешке планове и годишње планове рада комуналне милиције сагласност даје скупштина јединице локалне самоуправе.</p>
			<p>Стратешки план заједничке службе комуналне милиције усвајају надлежни органи јединица локалне самоуправе који су закључили споразум о сарадњи из члана 9. став 1. овог закона.</p>
			<p>Усклађивање послова</p>
			<p>Члан 13.</p>
			<p>Стратешки план и годишњи план рада комуналне милиције усклађују се, пре доношења, са програмом и планом рада министарства надлежног за унутрашње послове, планом развоја јединице локалне самоуправе и планским документима јединице локалне самоуправе који су од значаја за обављање послова комуналне милиције.</p>
			<p>Стручну помоћ у припреми стратешког плана и годишњег плана рада комуналне милиције пружа министарство надлежно за унутрашње послове.</p>
			<p>III. УНУТРАШЊЕ УРЕЂЕЊЕ КОМУНАЛНЕ МИЛИЦИЈЕ</p>
			<p>Унутрашње организационе јединице</p>
			<p>Члан 14.</p>
			<p>Послови комуналне милиције обављају се у унутрашњим организационим јединицама, у складу са чланом 2. овог закона. </p>
			<p>У комуналној милицији могу се образовати подручне организационе јединице за градску општину или више њих или за део подручја јединице локалне самоуправе одређен актом о унутрашњем уређењу комуналне милиције (у даљем тексту: подручне организационе јединице). </p>
			<p>Подручним организационим јединицама руководе шефови тих јединица, који за свој рад и рад организационе јединице одговарају начелнику комуналне милиције.</p>
			<p>Унутрашња контрола</p>
			<p>Члан 15.</p>
			<p>У саставу комуналне милиције може се образовати посебна организациона јединица за потребе унутрашње контроле рада комуналних милиционара и запослених у комуналној милицији.</p>
			<p>За рад на пословима унутрашње контроле потребно је да службеник има стечено високо образовање из научне области правне науке на основним академским студијама у обиму од најмање 240 ЕСПБ бодова, мастер академским студијама, мастер струковним студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и најмање пет година радног искуства у струци, као и да испуњава услове за заснивање радног односа утврђене законом који уређује права и дужности из радног односа запослених у јединицама локалне самоуправе и да испуњава услове за заснивање радног односа комуналног милиционара.</p>
			<p>Руководилац унутрашње контроле за свој рад и за рад организационе јединице којом руководи одговара начелнику општинске, односно градске управе или управе образоване за поједину област.</p>
			<p>На послове унутрашње контроле сходно се примењују закон и подзаконски акти којима се уређују унутрашњи послови.</p>
			<p>Услови за рад на руководећим радним местима</p>
			<p>Члан 16.</p>
			<p>За рад на пословима начелника комуналне милиције службеник мора да има стечено високо образовање из научне области правне науке на основним академским студијама у обиму од најмање 240 ЕСПБ бодова, мастер академским студијама, мастер струковним студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и најмање пет година радног искуства у струци и мора да испуњава услове за заснивање радног односа утврђене законом који уређује права и дужности из радног односа запослених у јединицама локалне самоуправе и услове за заснивање радног односа комуналног милиционара.</p>
			<p>За рад на пословима шефа организационе јединице службеник мора да има стечено високо образовање из научне области правне науке на основним академским студијама у обиму од најмање 240 ЕСПБ бодова, мастер академским студијама, мастер струковним студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету и најмање три године радног искуства у струци и мора да испуњава услове за заснивање радног односа комуналног милиционара.</p>
			<p>Распоређивање начелника и шефа организационе јединице</p>
			<p>Члан 17.</p>
			<p>Начелника комуналне милиције распоређује начелник јединственог органа општинске, односно градске управе, односно управе образоване за поједину област у чијем је саставу комуналнa милицијa.</p>
			<p>Службеник може да буде распоређен, односно премештен на радно место начелника комуналне милиције на основу решења начелника јединственог органа општинске, односно градске управе или управе образоване за поједину област у чијем је саставу комунална милиција.</p>
			<p>Шефа организационе јединице распоређује начелник јединственог органа општинске, односно градске управе или управе образоване за поједину област у чијем је саставу комунална милиција, на предлог начелника комуналне милиције.</p>
			<p>Службеник може да буде распоређен, односно премештен на радно место шефа организационе јединице на основу решења начелника јединственог органа општинске, односно градске управе или управе образоване за поједину област у чијем је саставу комунална милиција, на предлог начелника комуналне милиције.</p>
			<p>IV. ОВЛАШЋЕЊА КОМУНАЛНЕ МИЛИЦИЈЕ</p>
			<p>Врсте овлашћења</p>
			<p>Члан 18.</p>
			<p>У обављању послова комуналне милиције, комунални милиционар има следећа овлашћења:</p>
			<p>1) упозорење;</p>
			<p>2) усмено наређење;</p>
			<p>3) провера идентитета;</p>
			<p>4) довођење;</p>
			<p>5) заустављање и преглед лица, предмета и возила;</p>
			<p>6) привремено одузимање предмета;</p>
			<p>7) аудио и видео снимање;</p>
			<p>8) употреба средстава принуде;</p>
			<p>9) прикупљање обавештења;</p>
			<p>10) друга овлашћења у складу са законом.</p>
			<p>Поред овлашћења из става 1. овог члана, комунални милиционар може, када је за то овлашћен законом, другим прописом и општим актом јединице локалне самоуправе, издати прекршајни налог, поднети пријаву надлежном органу за учињено кривично дело, поднети захтев за покретање прекршајног поступка и обавестити други надлежни орган да предузме мере из своје надлежности. </p>
			<p>Када је законом овлашћен на доношење решења, комунални милиционар примењује одредбе закона о општем управном поступку или другог закона којим је овлашћен за доношење решења. </p>
			<p>Против решења комуналног милиционара може се изјавити жалба градском, односно општинском већу у року од 15 дана од дана достављања решења.</p>
			<p>Упозорење</p>
			<p>Члан 19.</p>
			<p>Комунални милиционар упозориће лице које својим понашањем, деловањем или пропуштањем одређене радње може да наруши законом и другим прописима уређени комунални или други ред из надлежности јединице локалне самоуправе.</p>
			<p>Упозорење се даје усмено, писано или путем средстава јавног информисања.</p>
			<p>Усмено наређење</p>
			<p>Члан 20.</p>
			<p>Комунални милиционар усменим наређењем издаје обавезна упутства и забране и налаже мере и радње од којих непосредно зависи успешно обављање послова из делокруга комуналне милиције.</p>
			<p>Лице којем је издато усмено наређење из става 1. овог члана, дужно је да одмах по њему поступи.</p>
			<p>Кад комунална милиција предузима хитне мере и врши спасилачку функцију у смислу члана 5. овог закона, комунални милиционари усмена наређења издају само док те послове не преузму надлежни органи јединице локалне самоуправе и овлашћене организације, и то ради отклањања непосредне опасности за људе и имовину, као и ради неодложне заштите животне средине и друге заштите из делокруга јединице локалне самоуправе. </p>
			<p>Провера идентитета</p>
			<p>Члан 21.</p>
			<p>Комунални милиционар извршиће проверу идентитета лица чије понашање или деловање представља кршење прописа из делокруга комуналне милиције, као и лице које се затекне на месту кршења прописа из делокруга комуналне милиције.</p>
			<p>Под условима из става 1. овог члана, комунални милиционар провериће на лицу места идентитет лица и на оправдан усмени захтев службеног лица надлежног органа јединице локалне самоуправе, односно овлашћене организације.</p>
			<p>Пре провере идентитета комунални милиционар дужан је да упозна лице са разлозима провере његовог идентитета.</p>
			<p>Провера идентитета врши се увидом у личну исправу или на основу изјаве лица чији је идентитет проверен.</p>
			<p>Довођење</p>
			<p>Члан 22.</p>
			<p>Ако комунални милиционар не може да утврди идентитет лица провером из члана 21. овог закона то лице ће, без одлагања, довести надлежном органу ради утврђивања идентитета.</p>
			<p>Лице затечено у вршењу прекршаја из области која је у делокругу комуналне милиције чији је идентитет утврђен провером идентитета у складу са чланом 21. овог закона или на начин из става 1. овог члана, комунални милиционар може довести надлежном прекршајном суду, уз подношење захтева за покретање прекршајног поступка.</p>
			<p>Заустављање и преглед лица, предмета и возила</p>
			<p>Члан 23.</p>
			<p>Комунални милиционар овлашћен је да изврши заустављање возила затеченог у кршењу прописа из делокруга комуналне милиције, као и преглед возила, лица и предмета који се у њему налазе.</p>
			<p>Заустављање и преглед комунални милиционар врши на начин прописан актом којим се уређује примена полицијских овлашћења.</p>
			<p>Комунални милиционар може извршити и преглед лица затеченог у кршењу прописа из делокруга комуналне милиције, као и предмета и возила који су под надзором тог лица.</p>
			<p>Пре вршења прегледа предмета комунални милиционар позваће лице да омогући увид у садржај предмета, а ако лице то одбије сам ће проверити садржај предмета.</p>
			<p>Приликом принудног отварања предмета комунални милиционар настојаће да проузрокује што мању штету, а ако до штете дође, обезбедиће да се настала оштећења после отварања предмета документују фотографијом или на други погодан начин. </p>
			<p>Преглед лица мора вршити лице истог пола. </p>
			<p>Ако комунални милиционар при прегледу нађе предмете за које се основано може претпоставити да су предмет кривичног дела или прекршаја који нису из надлежности комуналне милиције о томе ће одмах обавестити полицију и поступити по добијеним упутствима.</p>
			<p>Привремено одузимање предмета</p>
			<p>Члан 24.</p>
			<p>Комунални милиционар привремено ће одузети предмет који је прибављен, употребљен или настао кршењем прописа из делокруга комуналне милиције.</p>
			<p>Са привремено одузетим предметима комунални милиционари дужни су да поступају у складу са законом којим се уређује трговина. </p>
			<p>У случају кад се против лица од кога је предмет одузет не покрене поступак пред надлежним органом, предмети ће се одмах вратити лицу од кога су одузети.</p>
			<p>Приликом одузимања предмета комунални милиционар дужан је да изда потврду о привремено одузетим предметима. </p>
			<p>Аудио и видео снимање</p>
			<p>Члан 25.</p>
			<p>Комунална милиција врши аудио и видео снимање јавног места, ради обављања комунално-милицијских послова, коришћењем опреме за видео акустичке снимке и фотографисање. </p>
			<p>Ради примене комунално-милицијских овлашћења, откривања и расветљавања прекршаја, као и контроле и анализе поступања комуналних милиционара, комунална милиција може вршити аудио и видео снимање њиховог поступања.</p>
			<p>Ради постизања циљева из ст. 1. и 2. овог члана, комунална милиција може користити возила комуналне милиције, са уређајима за снимање. </p>
			<p>Комунална милиција може користити возила комуналне милиције, са уређајима за снимање и у случајевима прописаним чланом 4. овог закона, када је то од значаја за обављање послова комуналне милиције, овлашћених организација и вршиоца комуналне делатности.</p>
			<p>Подаци прикупљени на начин из ст. 1–4. овог члана, чувају се у прописаној евиденцији.</p>
			<p>Подаци који се не могу користити у поступку, уништавају се у року од годину дана, oд наступања застарелости за покретање односно, вођење прекршајног поступка, у складу са законом.</p>
			<p>Начин снимања на јавном месту и начин саопштавања намере о том снимању прописује министар надлежан за систем локалне самоуправе.</p>
			<p>Употреба средстава принуде</p>
			<p>Члан 26.</p>
			<p>Средства принуде у смислу овог закона су: физичка снага, средства за везивање, распршивач са надражујућим дејством и службена палица.</p>
			<p>Средства принуде комунални милиционар може да употреби само ако у обављању послова на други начин од себе или другог не може да одбије истовремени противправни напад, ради савладавања отпора, односно спречавања покушаја бекства.</p>
			<p>На начин употребе и ограничења, у вези са употребом средстава принуде као и правну и другу помоћ у вези са њиховом употребом, сходно се примењује закон којим се уређују унутрашњи послови и подзаконски акти о полицијским овлашћењима и начину обављања полицијских послова. </p>
			<p>Прикупљање обавештења </p>
			<p>Члан 27.</p>
			<p>Комунални милиционар мoжe прикупљати oбaвeштeњa, пoдaткe и инфoрмaциje oд лицa за које се основано претпоставља да располаже истим, у циљу oткривaњa прeкршaja и њихoвих учинилaцa, издавања прекршајног налога и зa oбaвљaњe других пoслoвa комуналне милиције, усменим путем на месту прекршаја или накнадно, писаним путем, у склaду сa зaкoнoм.</p>
			<p>Лице из става 1. овог члана обавезно је да на захтев комуналног милиционара достави тражена обавештења, податке и информације.</p>
			<p>Начин примене овлашћења комуналне милиције</p>
			<p>Члан 28.</p>
			<p>Овлашћења комуналне милиције утврђена одредбама чл. 18–27. овог закона примењују се под условима и на начин утврђен законом којим се уређују унутрашњи послови и подзаконским прописима о полицијским овлашћењима и начину обављања полицијских послова. </p>
			<p>Овлашћења комуналне милиције према малолетним лицима примењују комунални милиционари посебно оспособљени за рад са малолетницима.</p>
			<p>Овлашћења комуналне милиције према малолетном лицу примењују се у присуству родитеља или старатеља тог лица, односно, у случају да су недоступни, у присуству представника органа старатељства. </p>
			<p>Присуство представника органа старатељства уместо родитеља може да се обезбеди, ако је могуће, и у случајевима када би присуство родитеља било штетно за малолетника изложеног насилним или сличним радњама родитеља, или би у значајној мери угрозило извршење задатка комуналне милиције.</p>
			<p>Евиденције</p>
			<p>Члан 29. </p>
			<p>Комунална милиција води евиденције о поднетим пријавама, петицијама и предлозима грађана, поднетим притужбама на рад комуналних милиционара, употребљеним средствима принуде и другим примењеним овлашћењима, аудио и видео снимцима, привремено одузетим предметима, издатим службеним легитимацијама, опреми и средствима.</p>
			<p>Министар надлежан за систем локалне самоуправе прописује садржину и начин вођења евиденције из става 1. овог члана као и поступак и начин уништавања података из члана 25. став 6. овог закона.</p>
			<p>На податке о личности садржане у евиденцијама из става 1. овог члана примењују се прописи о заштити података о личности. </p>
			<p>V. КОНТРОЛА КОМУНАЛНЕ МИЛИЦИЈЕ</p>
			<p>Контрола употребе средстава принуде</p>
			<p>Члан 30.</p>
			<p>О употреби средстава принуде комунални милиционар подноси писани извештај начелнику комуналне милиције, односно лицу које начелник овласти да оцењује оправданост и правилност употребе средстава принуде.</p>
			<p>Извештај се подноси најкасније 24 часа од употребе средстава принуде, а садржи податке о лицу, времену и месту употребе средстава принуде, врсти употребљеног средства принуде и другим чињеницама и околностима од значаја за оцену оправданости и правилности употребе средства принуде.</p>
			<p>У случају оцене да се ради о неоправданој и неправилној употреби средстава принуде, начелник комуналне милиције предузима законом предвиђене мере ради утврђивања дисциплинске, прекршајне, односно кривичне одговорности комуналног милиционара и одмах о томе обавештава начелника јединственог органа општинске, односно градске управе, односно управе образоване за поједину област у чијем је саставу комунална милиција.</p>
			<p>Оцена из става 1. овог члана даје се и мере из става 3. овог члана предузимају се без одлагања, а најкасније у року од 15 дана од дана подношења извештаја о употреби средстава принуде.</p>
			<p>Подношење извештаја полицији</p>
			<p>Члан 31.</p>
			<p>О употреби средстава принуде начелник комуналне милиције обавештава надлежну полицијску управу најкасније у року од 48 часова од употребе средстава принуде.</p>
			<p>Ако приликом употребе средстава принуде настане телесна повреда или наступи смрт лица, начелник комуналне милиције подноси о томе писани извештај надлежној полицијској управи.</p>
			<p>Извештај из става 2. овог члана садржи: име и презиме и број легитимације комуналног милиционара који је употребио средства принуде; датум, време и место употребе; податке о лицу према коме су средства принуде употребљена; врсту употребљеног средства принуде; разлог употребе; опис догађаја и повреда нанетих лицу или комуналном милиционару; податке о времену и месту пружања медицинске помоћи; податке о штети насталој услед употребе средстава принуде; податке о сведоцима догађаја и материјалним доказима. </p>
			<p>Контрола решавањем притужби</p>
			<p>Члан 32.</p>
			<p>Комуналној милицији свако може поднети притужбу ако сматра да су му незаконитом или неправилном применом овлашћења комуналног милиционара из чл. 18–27. овог закона повређена права. </p>
			<p>Притужба се подноси у року од 30 дана од дана када је до повреде дошло, а разматра је и све околности у вези са њом утврђује начелник комуналне милиције или лице које начелник овласти да решава притужбе (у даљем тексту: овлашћено лице).</p>
			<p>Овлашћено лице, о свом ставу и евентуалним мерама које је предузео мора подносиоца притужбе да обавести достављањем писаног одговора у року од 15 дана од дана пријема притужбе, чиме је поступак по притужби закључен.</p>
			<p>У случајевима кад из притужбе или података прикупљених у поступку код овлашћеног лица произлази сумња да је комунални милиционар применом овлашћења из става 1. овог члана учинио кривично дело за које се гони по службеној дужности, овлашћено лице обавештава надлежног јавног тужиоца, а начелник комуналне милиције списе предмета уступа комисији за решавање притужби, која води даљи поступак решавања притужбе.</p>
			<p>Комисију за решавање притужби образује скупштина јединице локалне самоуправе. У комисију, која се састоји од председника и четири члана, обавезно се именују три одборника скупштине јединице локалне самоуправе, начелник комуналне милиције и представник полиције.</p>
			<p>У поступку разматрања притужбе комисија је овлашћена да од подносиоца притужбе и других лица прикупља потребна обавештења и доказе о чињеницама и околностима на које се притужба односи, као и да од општинске, односно градске управе и полиције тражи потребну помоћ и сарадњу. </p>
			<p>Комисија поступак решавања притужбе закључује достављањем одговора подносиоцу притужбе у року од 30 дана од дана истека рока за вођење поступка код овлашћеног лица.</p>
			<p>Независно од исхода решавања притужбе, подносилац притужбе има на располагању сва правна и друга средства за заштиту својих права и слобода, у складу са законом.</p>
			<p>Подзаконски пропис о контроли комуналне милиције</p>
			<p>Члан 33.</p>
			<p>Начин и поступак вршења контроле комуналне милиције, осим унутрашње контроле из члана 15. овог закона, ближе прописује министар надлежан за систем локалне самоуправе.</p>
			<p>VI. КОМУНАЛНИ МИЛИЦИОНАРИ</p>
			<p>Примена прописа</p>
			<p>Члан 34.</p>
			<p>На права и дужности из радног односа комуналних милиционара примењују се прописи који уређују права и дужности из радног односа запослених у јединицама локалне самоуправе, ако овим законом није друкчије уређено.</p>
			<p>Заснивање радног односа</p>
			<p>Члан 35.</p>
			<p>Комунални милиционар, поред услова предвиђених прописима из члана 34. овог закона, мора да испуњава и посебне услове, и то да: </p>
			<p>1) има психофизичку способност потребну за обављање послова комуналне милиције;</p>
			<p>2) не постоје безбедносне сметње за обављање послова комуналних милиционара;</p>
			<p>3) има положен испит за комуналног милиционара (у даљем тексту: испит); </p>
			<p>4) има стечено најмање средње образовање у четворогодишњем трајању и најмање једну годину радног искуства у струци.</p>
			<p>Психофизичку способност из става 1. тачка 1) овог члана утврђује Завод за здравствену заштиту радника Министарства унутрашњих послова и издаје лекарско уверење о томе на начин предвиђен за проверу психофизичке способности полицијских службеника. </p>
			<p>Изузетно, у радни однос за обављање послова комуналног милиционара може се примити полицијски службеник у статусу овлашћеног службеног лица, преузимањем из Министарства унутрашњих послова, под условом да испуњава и остале услове предвиђене овим законом.</p>
			<p>На попуњавање радних места комуналних милиционара путем преузимања на основу става 3. овог члана, сходно се примењују прописи који се односе на преузимање службеника.</p>
			<p>Безбедносна сметња</p>
			<p>Члан 36.</p>
			<p>Безбедносна сметња за заснивање радног односа на пословима комуналног милиционара постоји ако:</p>
			<p>1) се против лица води кривични поступак за кривично дело за које се гони по службеној дужности;</p>
			<p>2) је лице правноснажно осуђено за кривично дело за које се гони по службеној дужности; </p>
			<p>3) је лице правноснажно кажњено за прекршаје из области јавног реда са елементима насиља и за прекршаје у области прописа којима се уређује набављање, држање и ношење оружја и муниције; </p>
			<p>4) лице својим навикама, понашањем или склоностима указује да неће бити достојно за рад у комуналној милицији;</p>
			<p>5) лице које се проверава у поступку безбедносне провере о себи даје неистините податке, ради прикривања чињеница које би представљале безбедносну сметњу.</p>
			<p>Безбедносна сметња из става 1. овог члана утврђује се у поступку вршења безбедносне провере који спроводи организациона јединица министарства надлежног за унутрашње послове, у складу и на начин прописан законом којим се уређују унутрашњи послови и подзаконским актима донетим на основу тог закона.</p>
			<p>Стручно оспособљавање</p>
			<p>Члан 37.</p>
			<p>Стручно оспособљавање за обављање послова комуналног милиционара спроводи се пре полагања испита за комуналног милиционара.</p>
			<p>Надлежни орган јединице локалне самоуправе са незапосленим лицем (у даљем тексту: кандидат за комуналног милиционара) закључује уговор о стручном оспособљавању без накнаде, ради стручног оспособљавања за обављање послова комуналног милиционара и полагање испита за комуналног милиционара.</p>
			<p>Уговор из става 2. овог члана закључује се најдуже на годину дана.</p>
			<p>Услови и начин избора кандидата за комуналног милиционара за стручно оспособљавање из става 1. овог члана, елементи уговора о стручном оспособљавању, као и права и обавезе кандидата за комуналног милиционара и органа јединице локалне самоуправе по окончању стручног оспособљавања и друга питања од значаја за стручно оспособљавање, утврђује надлежни орган јединице локалне самоуправе. </p>
			<p>Програм стручног оспособљавања за обављање послова комуналног милиционара, који обавезно садржи стручно-теоријски део и практични део програма, начин провере стручне оспособљености кандидата за комуналног милиционара, начин вредновања и верификације програма и пројекцију трошкова програма по једном учеснику, споразумно доносе министар надлежан за систем локалне самоуправе и министар надлежан за унутрашње послове. </p>
			<p>Програм стручног оспособљавања из става 5. овог члана и проверу стручне оспособљености кандидата за комуналног милиционара спроводи министарство надлежно за унутрашње послове, у сарадњи са министарством надлежним за систем локалне самоуправе.</p>
			<p>По спроведеном програму стручног оспособљавања из става 5. овог члана и провере стручне оспособљености кандидата за комуналног милиционара, министарство надлежно за унутрашње послове доставља надлежном органу јединице локалне самоуправе уверење (сертификат) о оствареном успеху кандидата за комуналног милиционара.</p>
			<p>Трошкови стручног оспособљавања из става 1. овог члана обезбеђују се у буџету јединице локалне самоуправе. </p>
			<p>Стручно усавршавање</p>
			<p>Члан 38.</p>
			<p>Стручно усавршавање комуналних милиционара остварује се у складу са законом који уређује права и дужности из радног односа запослених у јединицама локалне самоуправе.</p>
			<p>Испит за комуналног милиционара</p>
			<p>Члан 39.</p>
			<p>Испит за комуналног милиционара полаже кандидат за комуналног милиционара који је успешно завршио програм стручног оспособљавања из члана 37. став 5. овог закона.</p>
			<p>Испит за комуналног милиционара полажу и лица из члана 35. став 3. овог закона у року од шест месеци од дана заснивања радног односа.</p>
			<p>Испит за комуналног милиционара спроводи комисија, коју образује министар надлежан за систем локалне самоуправе. </p>
			<p>Програм и начин полагања испита за комуналног милиционара, састав и начин рада комисије за спровођење испита за комуналног милиционара, трошкове спровођења испита за комуналног милиционара, изглед и садржину обрасца уверења о положеном испиту за комуналног милиционара, начин издавања уверења о положеном испиту за комуналног милиционара и облик, начин уписа и вођења евиденције о положеном испиту за комуналног милиционара, ближе уређује министар надлежан за систем локалне самоуправе. </p>
			<p>Висина таксе за полагање испита из става 1. овог члана, утврђује се законом којим се уређују републичке административне таксе.</p>
			<p>Министарство надлежно за систем локалне самоуправе води евиденцију о положеном испиту за комуналног милиционара, у коју се уписује: име и презиме кандидата; јединствени матични број грађана; назив високошколске установе, ниво и врста стеченог образовања и стручни назив, односно назив завршене средње школе и образовни профил; орган општине, односно града са којим је кандидат закључио уговор о стручном оспособљавању, односно код кога је запослен; број и датум решења којим је одобрено полагање испита за комуналног милиционара; датум полагања испита; подаци о општем успеху на испиту и број и датум издатог уверења о положеном испиту за комуналног милиционара.</p>
			<p>Министарство надлежно за систем локалне самоуправе издаје уверење о положеном испиту за комуналног милиционара.</p>
			<p>Уверење из става 7. овог члана садржи следеће податке: име и презиме кандидата који је положио испит за комуналног милиционара; датум и место рођења; јединствени матични број грађана; назив високошколске установе, ниво и врста стеченог образовања и стручни назив, односно назив завршене средње школе и образовни профил и датум полагања испита за комуналног милиционара.</p>
			<p>Провера практичне оспособљености за обављање послова комуналног милиционара</p>
			<p>Члан 40.</p>
			<p>Провера практичне оспособљености комуналних милиционара која је уређена програмом стручног оспособљавања из члана 37. став 5. овог закона спроводи се најмање једном у три године, на захтев надлежног органа јединице локалне самоуправе или министарства надлежног за систем локалне самоуправе.</p>
			<p>Проверу практичне оспособљености комуналних милиционара врши министарство надлежно за унутрашње послове, које доноси план и програм провере оспособљености комуналних милиционара, са пројекцијом трошкова програма по једном учеснику.</p>
			<p>Извештај о извршеној провери практичне оспособљености који обавезно садржи појединачни остварени успех комуналних милиционара који су похађали програм из става 2. овог члана, доставља се надлежном органу јединице локалне самоуправе и министарству надлежном за систем локалне самоуправе. </p>
			<p>Трошкови провере практичне оспособљености комуналних милиционара обезбеђују се у буџету јединице локалне самоуправе. </p>
			<p>Провера психофизичке способности</p>
			<p>Члан 41.</p>
			<p>По налогу председника општине, односно градоначелника, начелник комуналне милиције, а по налогу начелника комуналне милиције, комунални милиционар дужан је да се подвргне провери психофизичке способности потребне за обављање послова комуналне милиције и да у року од 15 дана од дана пријема налога достави градоначелнику, односно председнику општине, односно начелнику комуналне милиције лекарско уверење здравствене установе из члана 35. став 2. овог закона као доказ да има психофизичку способност потребну за обављање послова комуналне милиције.</p>
			<p>Налог из става 1. овог члана издаје се у писменом облику и мора да садржи назив и адресу здравствене установе из члана 35. став 2. овог закона, разлог, место и време лекарског прегледа ради утврђивања психофизичке способности за даље обављање послова комуналне милиције.</p>
			<p>Лекарски преглед из става 2. овог члана обавља се о трошку јединице локалне самоуправе.</p>
			<p>Провера безбедносних сметњи</p>
			<p>Члан 42.</p>
			<p>По налогу председника општине, односно градоначелника, за начелника комуналне милиције, а по налогу начелника комуналне милиције или руководиоца унутрашње контроле за комуналног милиционара, може се изузетно спровести безбедносна провера из члана 36. став 2. овог закона, ради утврђивања постојања, односно непостојања безбедносних сметњи из члана 36. став 1. овог закона, за даље обављање послова комуналног милиционара.</p>
			<p>Повреде дужности из радног односа</p>
			<p>Члан 43.</p>
			<p>Повреде дужности из радног односа, као и дисциплински поступак и врсте дисциплинских мера које могу да се изрекну запосленом прописане су законом којим се уређују права и дужности из радног односа запослених у органима јединица локалне самоуправе, ако овим законом није другачије уређено.</p>
			<p>У дисциплинском поступку за утврђивање одговорности комуналних милиционара могу се користити аудио и видео снимци прикупљени на начин прописан чланом 25. овог закона.</p>
			<p>Teжe пoврeдe дужнoсти из радног односа</p>
			<p>Члан 44.</p>
			<p>Пoрeд тeжих пoврeдa дужнoсти из радног односа утврђeних законом којим се уређују права и дужности из радног односа запослених у јединицама локалне самоуправе, тeжe пoврeдe дужности из радног односа зa кoje je одговоран припадник кoмунaлнe милиције јесу и:</p>
			<p>1) нeзaкoнитa упoтрeбa срeдстaвa принудe;</p>
			<p>2) дaвaњe пoдaтaкa нeoвлaшћeним лицимa;</p>
			<p>3) сaмoвoљнo нaпуштaњe места рада одређеног за обављање комунално милицијских послова или мeстa oдрeђeнoг зa припрaвнoст;</p>
			<p>4) свaкa рaдњa, oднoснo прoпуштaњe рaдњe кojoм сe oнeмoгућaвa или oтeжaвa извршaвaњe службeних зaдaтaкa;</p>
			<p>5) нeпрeдузимaњe мeрa или нeпружaњe пoмoћи, у oквиру свojих службeних oбaвeзa, oргaнимa града, oпштинe и jaвним службaмa кoje oснивa јединица локалне самоуправе;</p>
			<p>6) издaвaњe нaрeђeњa чиje би извршeњe прeдстaвљaлo кривичнo дeлo; </p>
			<p>7) прикривaњe извршeњa тeжe пoврeдe службeних дужнoсти oд стрaнe нeпoсрeднoг рукoвoдиoцa;</p>
			<p>8) нoшeњe унифoрмe вaн рaднoг врeмeнa бeз сaглaснoсти нaчeлникa кoмунaлнe милициje, односно неовлашћено поступање без униформе;</p>
			<p>9) непоштовање обавезних упутстава начелника комуналне милиције;</p>
			<p>10) непоступање по налогу службеника унутрашње контроле;</p>
			<p>11) одбијање лекарског прегледа из члана 41. овог закона.</p>
			<p>Рaспoрeђивaњe вaн кoмунaлнe милиције</p>
			<p>Члaн 45.</p>
			<p>Вaн кoмунaлнe милиције, нa рaднo мeстo кoje oдгoвaрa њeгoвoj стручнoj спрeми и за које испуњава све друге услове за рад, рaспoрeђуje сe кoмунaлни милиционар:</p>
			<p>1) који не оствари успех у провери оспособљености за обављање послова комуналног милиционара из члана 40. овог закона;</p>
			<p>2) који прeстaнe дa испуњaвa услoвe у пoглeду психoфизичких спoсoбнoсти пoтрeбних зa oбaвљaњe пoслoвa кoмунaлнe милиције из члaнa 35. стaв 1. тaчкa 1) oвoг зaкoнa;</p>
			<p>3) за кога се у поступку безбедносне провере утврди постојање безбедносне сметње из члана 36. став 1. овог закона.</p>
			<p>Пoд услoвимa из стaвa 1. овoг члaнa вaн кoмунaлнe милиције, нa рaднo мeстo кoje oдгoвaрa њeгoвoj стручнoj спрeми и за које испуњава све друге услове за рад, рaспoрeђуje сe и нaчeлник кoмунaлнe милиције.</p>
			<p>Престанак радног односа по сили закона</p>
			<p>Члан 46.</p>
			<p>Ако одговарајуће радно место за распоређивање из члана 45. овог закона не постоји или се комунални милиционар, односно начелник комуналне милиције не сагласи са својим распоређивањем, престаје му радни однос.</p>
			<p>Униформа и ознака на униформи</p>
			<p>Члан 47.</p>
			<p>Кад обавља послове комунални милиционар носи службену униформу са ознакама, осим у случају предвиђеном у члану 3. став 3. овог закона.</p>
			<p>Ознаке на униформи састоје се од назива комуналне милиције и јединице локалне самоуправе, презимена, идентификационог броја и ознаке положаја комуналног милиционара и од грба јединице локалне самоуправе постављеног на одговарајућој подлози.</p>
			<p>Изглед униформе и ознака на униформи комуналних милиционара и начин ношења униформе, прописује јединица локалне самоуправе, по претходно добијеној сагласности министарства надлежног за систем локалне самоуправе. </p>
			<p>Боја и изглед униформе и ознаке на униформи комуналне милиције морају се јасно разликовати од боје и изгледа униформе и ознака на униформи која је прописана за припаднике министарства унутрашњих послова. </p>
			<p>Искључиво право ношења тамно-плаве униформе, у односу на друге државне органе и јавна предузећа, као и у односу на правна и физичка лица на која се примењују одредбе о приватном обезбеђењу, имају полицијски службеници, као и припадници ватрогасно-спасилачких јединица, полазници за основну полицијску обуку, студенти Криминалистичко-полицијског универзитета и приправници за полицијске службенике у статусу овлашћених службених лица који полицијске послове обављају у униформи.</p>
			<p>Службена легитимација </p>
			<p>Члан 48.</p>
			<p>Комунални милиционар има службену легитимацију којом се представља, показујући је пре примене овлашћења на захтев лица према коме овлашћење примењује.</p>
			<p>Службену легитимацију издаје председник општине, односно градоначелник, када комунални милиционар стекне право да самостално обавља послове комуналног милиционара. </p>
			<p>У случају престанка радног односа у комуналној милицији комунални милиционар дужан је да службену легитимацију преда председнику општине, односно градоначелнику.</p>
			<p>Службена легитимација мора да садржи податке о службеном својству и овлашћењима комуналног милиционара и његове идентификационе податке. </p>
			<p>Боју, облик, саставне делове, обрасце службених легитимација, као и текст овлашћења комуналних милиционара, прописује министар надлежан за систем локалне самоуправе.</p>
			<p>Возила, пловила и опрема</p>
			<p>Члан 49.</p>
			<p>Ради обављања послова из своје надлежности комунални милиционари употребљавају службена возила и посебну опрему, а на водном подручју које је у надлежности јединице локалне самоуправе могу употребљавати и службена пловила.</p>
			<p>Ознаке на службеним возилима и пловилима састоје се од назива комуналне милиције и јединице локалне самоуправе и од грба јединице локалне самоуправе, нанетог у прописаним димензијама.</p>
			<p>Боју и начин означавања возила и пловила, као и опрему комуналне милиције, прописује јединица локалне самоуправе, по претходно прибављеној сагласности министра надлежног за локалну самоуправу.</p>
			<p>VII. ЗАШТИТА КОМУНАЛНИХ МИЛИЦИОНАРА</p>
			<p>Заштита униформе и ознака</p>
			<p>Члан 50.</p>
			<p>Државни органи, привредна друштва, предузетници, удружења и друга правна и физичка лица не смеју да репродукују или употребљавају униформе и ознаке које су по боји и ознакама исте или сличне униформи и ознакама комуналне милиције, односно које могу да изазову забуну да се ради о униформи или ознакама комуналне милиције, као ни да репродукују и употребљавају возила и пловила која су означена исто или слично као возила и пловила комуналне милиције, односно која могу да изазову забуну да се ради о возилу и пловилу комуналне милиције.</p>
			<p>Прекршаји</p>
			<p>Члан 51.</p>
			<p>За ометање или спречавање комуналног милиционара у обављању послова комуналне милиције утврђених у члану 18. овог закона, казниће се за прекршај: </p>
			<p>1) правно лице – новчаном казном у износу од 100.000 динара;</p>
			<p>2) предузетник – новчаном казном у износу од 30.000 динара;</p>
			<p>3) одговорно лице у правном лицу – новчаном казном у износу од 20.000 динара;</p>
			<p>4) физичко лице – новчаном казном у износу од 20.000 динара.</p>
			<p>За поступање противно члану 20. став 2. и члану 27. став 2. овог закона казниће се за прекршај:</p>
			<p>1) правно лице – новчаном казном у износу од 50.000 динара;</p>
			<p>2) предузетник – новчаном казном у износу од 25.000 динара;</p>
			<p>3) одговорно лице у правном лицу – новчаном казном у износу од 10.000 динара;</p>
			<p>4) физичко лице – новчаном казном у износу од 10.000 динара.</p>
			<p>За поступање противно члану 50. овог закона казниће се за прекршај:</p>
			<p>1) правно лице, односно предузетник – новчаном казном у износу од 100.000 до 500.000 динара;</p>
			<p>2) одговорно лице у правном лицу – новчаном казном у износу од 10.000 до 50.000 динара;</p>
			<p>3) физичко лице – новчаном казном у износу од 10.000 до 50.000 динара.</p>
			<p>Уз казну за поновљени прекршај из става 2. овог члана, који учини у року од годину дана од дана правноснажности претходне одлуке којом му је изречена новчана казна за исту врсту прекршаја, учиниоцу ће се изрећи и заштитна мера забране правном лицу да врши одређене делатности и забране одговорном лицу да врши одређене послове или забране вршења одређених делатности, у вези са којом је извршио прекршај.</p>
			<p>Кривичноправна заштита</p>
			<p>Члан 52.</p>
			<p>Комунални милиционар у обављању службене дужности има статус службеног лица и ужива кривичноправну заштиту прописану законом.</p>
			<p>VIII. ПРЕЛАЗНЕ И ЗАВРШНЕ ОДРЕДБЕ</p>
			<p>Престанак важења Закона о комуналној полицији</p>
			<p>Члан 53.</p>
			<p>Даном ступања на снагу овог закона престаје да важи Закон о комуналној полицији („Службени гласник РС”, број 51/09).</p>
			<p>Комунална полиција даном ступања на снагу овог закона, наставља са радом као комунална милиција, а запослени у статусу комуналног полицајца, односно начелника комуналне полиције наставља са радом као комунални милиционар, односно, начелник комуналне милиције.</p>
			<p>Рокови за доношење прописа органа државне управе</p>
			<p>Члан 54.</p>
			<p>Прописи за спровођење овог закона које доноси министар надлежан за систем локалне самоуправе биће донети у року од годину дана од дана ступања на снагу овог закона.</p>
			<p>Прописи донети за спровођење Закона о комуналној полицији („Службени гласник РС”, број 51/09) настављају да се примењују до доношења одговарајућих прописа утврђених овим законом, ако нису у супротности са одредбама овог закона.</p>
			<p>Рокови за доношење аката и прописа органа јединице локалне самоуправе</p>
			<p>Члан 55.</p>
			<p>У јединицама локалне самоуправе које образују комуналну милицију у складу са овим законом, општинско, односно градско веће донеће први стратешки план комуналне милиције у року од две године од дана ступања на снагу акта о образовању и унутрашњем уређењу комуналне милиције, а прописе из члана 7. став 3, члана 47. став 3. и члана 49. став 3. овог закона, донеће надлежни орган јединице локалне самоуправе, у року од три месеца од доношења акта о образовању и унутрашњем уређењу комуналне милиције.</p>
			<p>Рок за промену назива и ознака</p>
			<p>Члан 56.</p>
			<p>Јединице локалне самоуправе које су до ступања на снагу овог закона образовале службу комуналне полиције, дужне су да изврше одговарајућу промену назива, боје униформе и ознака најкасније до истека рока утврђеног Законом о изменама и допунама Закона о полицији („Службени гласник РСˮ, број 24/18).</p>
			<p>Окончање започетих поступака стручног оспособљавања и испита</p>
			<p>Члан 57.</p>
			<p>Стручно оспособљавање и испит за обављање послова и примену овлашћења комуналног милиционара који нису окончани до дана ступања на снагу овог закона, окончаће се према одредбама закона и подзаконских аката који су се примењивали до дана ступања на снагу овог закона.</p>
			<p>Планирање средстава за рад комуналне милиције </p>
			<p>Члан 58.</p>
			<p>За спровођење одлуке о образовању комуналне милиције, у складу са овим законом, као и за финансирање рада комуналне милиције, морају бити обезбеђена средства у буџету јединице локалне самоуправе, односно не могу се стварати додатне финансијске обавезе за буџет Републике Србије за ове намене.</p>
			<p>Ступање на снагу</p>
			<p>Члан 59.</p>
			<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	

