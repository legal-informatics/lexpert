



<p>
ЗАКОН</p>
<p>
о давању контрагаранције
Републике Србије Србији и Црној Гори по зајму Европске банке за обнову и развој
за финансирање обнове деонице аутопута Београд–Нови Сад </p>
<p>

"Службени гласник
РС", број 34 од 18. априла 2006.
</p>
<p>
</p>
<p>
</p>
<p>
Контрагаранција 
Републике Србије</p>
<p>
</p>
<p>
Члан 1.</p>
<p>
Република Србија преузима обавезу да као контрагарант измири
обавезе Србије и Црне Горе, као гаранта, по Споразуму о зајму (Аутопут Београд–Нови
Сад) између Републичке дирекције за путеве, као зајмопримца, и Европске банке за
обнову и развој, као зајмодавца, у висини од 72.000.000 евра, закљученог 20. маја
2005. године у Београду. </p>
<p>
</p>
<p>
Обавеза Републике Србије</p>
<p>
</p>
<p>
Члан 2.</p>
<p>
Контрагаранција из члана 1. овог закона даје се Србији и
Црној Гори на име обавезе из Закона о ратификацији Споразума о гаранцији (Аутопут
Београд–Нови Сад) између Србије и Црне Горе и Европске банке за обнову и развој
(„Службени лист СЦГ – Међународни уговори”, број 5/05), и Уговора о подршци пројекта
(Аутопут Београд–Нови Сад) између Републике Србије и Европске банке за обнову и
развој. </p>
<p>
</p>
<p>
Обавезе Зајмопримца</p>
<p>
</p>
<p>
Члан 3.</p>
<p>
Средства за отплату зајма из члана 1. овог закона обезбедиће
Републичка дирекција за путеве (у даљем тексту: Зајмопримац).</p>
<p>
Зајмопримац је дужан да средства за отплату зајма обезбеђује
према плану отплате за сва повучена средства, у износу који укључује доспелу главницу,
обрачунату камату на повучена средства, трошкове за неповучена средства и остале
трошкове.</p>
<p>
Зајмопримац ће обезбеђивати средства за отплату зајма из
сопствених прихода, уплатом доспелих обавеза на рачун отворен искључиво 
</p>
<p>
за намену отплате зајма, код Народне банке Србије.</p>
<p>
Ако по основу издате контрагаранције Република Србија изврши
обавезу уместо Зајмопримца, има право на повраћај главнице, камате и пратећих трошкова
који настану због неизвршења, односно неблаговременог извршења обавезе, до висине
износа измирене обавезе, као и право да од Зајмопримца наплати обрачунату законску
камату. </p>
<p>
Право на повраћај средстава из става 4. овог члана Република
Србија оствариће тако што ће Зајмопримцу умањити средства од утврђених буџетских
апропријација и субвенција или, ако Зајмопримац није корисник буџетских средстава
Републике Србије, иницирати наплату са рачуна Зајмопримца, на основу овлашћења добијеног
од Зајмопримца или других инструмената обезбеђења, у складу са прописима којима
се уређује платни промет.</p>
<p>
</p>
<p>
Ступање на снагу</p>
<p>
</p>
<p>
Члан 4.</p>
<p>
Овај
закон ступа на снагу осмог дана од дана објављивања у „Службеном гласнику Републике
Србије”. </p>

