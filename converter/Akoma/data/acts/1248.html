


	
	Zakon


	<p></p>
	<p>На основу члана 112. став 1. тачка 2. Устава Републике Србије, доносим</p>
	<p>УКАЗ</p>
	<p>о проглашењу Закона о потврђивању Споразума између Владе Републике Србије и Владе Руске Федерације 
	о сарадњи у области железничког саобраћаја</p>
	<p>Проглашава се Закон о потврђивању Споразума између Владе Републике Србије и Владе Руске Федерације о сарадњи у области железничког саобраћаја, који је донела Народна скупштина Републике Србије на Четвртој седници Другог редовног заседања у 2013. години, 26. новембра 2013. године.</p>
	<p></p>
	<p>ПР број 130</p>
	<p>У Београду, 27. новембра 2013. године</p>
	<p>Председник Републике,</p>
	<p>Томислав Николић, 
	с.р.</p>
	<p></p>
	<p></p>
	<p>ЗАКОН</p>
	<p>о потврђивању Споразума између Владе Републике Србије и Владе Руске Федерације о сарадњи у области железничког саобраћаја</p>
	<p>
	"Службени гласник РС - Међународни уговори", број 13 од 27. новембра 2013.</p>
	<p></p>
	<p>Члан 1.</p>
	<p>Потврђује се Споразум између Владе Републике Србије и Владе Руске Федерације о сарадњи у области железничког саобраћаја, сачињен у Москви 10. априла 2013. године, у два примерка на српском и руском језику.</p>
	<p>Члан 2.</p>
	<p>Текст Споразума између Владе Републике Србије и Владе Руске Федерације о сарадњи у области железничког саобраћаја, на српском језику гласи:</p>
	<p>СПОРАЗУМ</p>
	<p>ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РУСКЕ ФЕДЕРАЦИЈЕ О САРАДЊИ У ОБЛАСТИ 
	ЖЕЛЕЗНИЧКОГ САОБРАЋАЈА</p>
	<p>Влада Републике Србије и Влада Руске Федерације (у даљем тексту: стране), 
	</p>
	<p>ослањајући се на принципе равноправности и међусобног уважавања, признајући значај сарадње у области железничког саобраћаја, 
	</p>
	<p>договориле су се о следећем:</p>
	<p>Члан 1.</p>
	<p>Стране, у складу са овим споразумом, законодавством својих држава и међународним уговорима чије су учеснице Република Србија и Руска Федерација, пружају подршку развоју и даљем јачању сарадње у области железничког саобраћаја, укључујући стварање услова везаних за привлачење корисника услуга железничког саобраћаја при превозу путника и робе и за размену научно-техничких информација и напредних технологија у области железничког саобраћаја.</p>
	<p>Члан 2.</p>
	<p>Надлежни органи држава страна за реализацију овог споразума су:</p>
	<p>– са српске стране – Министарство саобраћаја Републике Србије,</p>
	<p>– са руске стране – Министарство саобраћаја Руске Федерације.</p>
	<p>У случају промене својих надлежних органа стране обавештавају једна другу дипломатским путем. 
	</p>
	<p>Члан 3.</p>
	<p>Превоз путника и робе у железничком саобраћају између држава страна обавља се у складу са споразумима и уговорима који су закључени између страна или надлежних органа држава страна.</p>
	<p>Овај споразум не утиче на права и обавезе страна који проистичу из других међународних уговора чији су учесници Република Србија и Руска Федерација, као и из њиховог чланства у међународним организацијама.</p>
	<p>Члан 4.</p>
	<p>Железнички превозници држава страна обезбеђују у оквиру законодавства својих држава неопходне услове за несметан превоз робе на територији држава страна, укључујући транзит, осим робе чији је превоз забрањен или ограничен на основу законодавства једне од држава страна.</p>
	<p>Члан 5.</p>
	<p>Стране спроводе усаглашену тарифну политику у области превоза у железничком саобраћају, засновану на тржишним принципима.</p>
	<p>Обрачун за обављен превоз путника и робе врши се на начин утврђен уговорима које закључују железнички превозници држава страна. 
	</p>
	<p>Члан 6.</p>
	<p>Надлежни органи држава страна без одлагања обавештавају један другог о настанку препрека у обављању међународног железничког саобраћаја и транзита на територијама њихових држава и о отклањању ових препрека.</p>
	<p>Члан 7.</p>
	<p>Стране сарађују у области обуке и усавршавања особља запосленог у области железничког саобраћаја.</p>
	<p>Члан 8.</p>
	<p>Ради разматрања питања везаних за примену овог споразума и унапређење сарадње у области железничког саобраћаја, надлежни органи држава страна образују Заједничку комисију.</p>
	<p>Састав комисије и начин њеног рада уређују се Пословником о раду Заједничке комисије, који утврђују надлежни органи држава страна.</p>
	<p>Након заседања Заједничке комисије сачињавају се протоколи.</p>
	<p>Члан 9.</p>
	<p>Сва спорна питања између страна у погледу тумачења и примене овог споразума решавају се кроз преговоре, консултације и на заседањима Заједничке комисије.</p>
	<p>Члан 10.</p>
	<p>На основу обостране сагласности, стране могу да мењају овај споразум посебним протоколима.</p>
	<p>Члан 11.</p>
	<p>Овај споразум се закључује на неодређено време и важи све до истека рока од шест месеци од датума када једна страна прими писано обавештење послато дипломатским путем о намери друге стране да откаже овај споразум.</p>
	<p>Члан 12.</p>
	<p>Овај споразум ступа на снагу након истека тридесет дана од датума пријема последњег писаног обавештења послатог дипломатским путем о томе да су стране извршиле неопходне унутар државне процедуре.</p>
	<p>Сачињено у Москви, 10.4.2013. године, у два примерка, сваки на српском и руском језику, при чему су оба текста једнако веродостојна.</p>
	<p></p>
	<table class="tabela-bez-bordera">
		
			<tr>
				<td align="center">
				<p>У име</p>
				<p>ВЛАДЕ РЕПУБЛИКЕ СРБИЈЕ </p></td>
				<td align="center">
				<p>У име</p>
				<p>ВЛАДЕ РУСКЕ ФЕДЕРАЦИЈЕ</p></td>
			</tr>
			<tr>
				<td align="center">
				<p>Милан Бачевић, с.р. </p>
				<p>министар природних ресурса, рударства и просторног 
				планирања Републике Србије</p></td>
				<td align="center">
				<p>Николај Асаул, с.р. </p>
				<p>помоћник министра транспорта Руске Федерације</p>
				</td>
			</tr>
		
	</table>
	<p>Члан 3.</p>
	<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>

