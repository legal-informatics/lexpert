





<p></p>
<p>
ЗАКОН</p>

<p>
о 
оснивању учитељских факултета и о укидању и промени делатности педагошких 
академија и виших школа</p>

<p>
„Службени
гласник РС”, број 49 од 1. 
јула 1993.</p>

<p>
</p>

<p>
</p>

<p>
I.
УЧИТЕЉСКИ ФАКУЛТЕТИ</p>

<p>
</p>

<p>
Члан
1.</p>

<p>
За образовање
учитеља са високом стручном спремом оснивају се учитељски факултети под
називом:</p>

<p>
1) „Учитељски
факултет у Београду, са потпуном одговорношћу”, са седиштем у Београду;</p>

<p>
2) „Учитељски
факултет у Ужицу, са потпуном одговорношћу”, са седиштем у Ужицу;</p>

<p>
3) „Учитељски
факултет у Јагодини, са потпуном одговорношћу”, са седиштем у Јагодини;</p>

<p>
4) „Учитељски
факултет у Врању, са потпуном одговорношћу”, са седиштем у Врању;</p>

<p>
5) „Учитељски
факултет у Сомбору, са потпуном одговорношћу”, са седиштем у Сомбору;</p>

<p>
6) „Учитељски
факултет у Призрену, са потпуном одговорношћу”, са седиштем у Призрену.</p>

<p>
</p>

<p>
Члан
2.</p>

<p>
Учитељски факултет у
Београду у саставу је Универзитета у Београду.</p>

<p>
Учитељски факултет у
Ужицу у саставу је Универзитета у Крагујевцу.</p>

<p>
Учитељски факултет у
Јагодини у саставу је Универзитета у Крагујевцу.</p>

<p>
Учитељски факултет у
Врању у саставу је Универзитета у Нишу.</p>

<p>
Учитељски факултет у
Сомбору у саставу је Универзитета у Новом Саду.</p>

<p>
Учитељски факултет у
Призрену у саставу је Универзитета у Приштини.</p>

<p>
</p>

<p>
Члан
3.</p>

<p>
Учитељски факултети
обављају делатност основних студија и научни рад у циљу подизања квалитета
наставе.</p>

<p>
Учитељски факултети
могу обављати облике студија за иновације знања и стручно образовање и
усавршавање, као и друге делатности, односно послове, који су у функцији
делатности из става 1. овог члана, у складу са законом и статутом факултета.</p>

<p>
</p>

<p>
Члан
4.</p>

<p>
На оснивање,
организацију и рад учитељских факултета сходно се примењују прописи који се
односе на јавне службе и факултете, ако овим законом није друкчије одређено.</p>

<p>
</p>

<p>
Члан
5.</p>

<p>
Учитељски факултети
остварују наставни план и програм прве године основних студија од школске
1993/94. године.</p>

<p>
</p>

<p>
Члан
6.</p>

<p>
Учитељски факултети
преузимају имовину (средства, права и обавезе) коју користе педагошке
академије, и то:</p>

<p>
1) Учитељски
факултет у Београду – имовину Педагошке академије за образовање учитеља у
Београду;</p>

<p>
2) Учитељски
факултет у Ужицу – имовину Педагошке академије „Желимир Жељо Ђурић” у Ужицу;</p>

<p>
3) Учитељски
факултет у Јагодини – имовину Педагошке академије у Јагодини;</p>

<p>
4) Учитељски
факултет у Врању – имовину Педагошке академије „Иво Андрић” у Врању;</p>

<p>
5) Учитељски
факултет у Сомбору – имовину Педагошке академије „Жарко Зрењанин” у Сомбору;</p>

<p>
6) Учитељски
факултет у Призрену – имовину Педагошке академије „Ђевдет Дода” у Призрену.</p>

<p>
Завршне рачуне
педагошких академија из става 1. овог члана донеће те академије, са стањем на
дан 31. јула 1993. године.</p>

<p>
</p>

<p>
Члан
7.</p>

<p>
До конституисања
савета учитељског факултета образује се привремени савет.</p>

<p>
Привремени савет има
десет чланова које именује и разрешава Влада Републике Србије (у даљем тексту:
Влада).</p>

<p>
</p>

<p>
Члан
8.</p>

<p>
Привремени савет:</p>

<p>
1) донеће статут
учитељског факултета до 31. јула 1993. године;</p>

<p>
2) донеће наставни
план и програм основних студија, уз сагласност универзитета у чијем је саставу
учитељски факултет;</p>

<p>
3) одлучује о
пословању и коришћењу средстава учитељског факултета;</p>

<p>
4) именује чланове
комисије за припрему извештаја за избор наставника и сарадника;</p>

<p>
5) врши избор
наставника и сарадника;</p>

<p>
6) утврђује средње
школе одговарајуће за упис на прву годину основних студија, садржај, начин и
време полагања класификационог испита, као и мерила за утврђивање редоследа
кандидата за упис у прву годину основних студија;</p>

<p>
7) објавиће конкурс
за упис студената у прву годину основних студија за школску 1993/94. годину до
31. јула 1993. године;</p>

<p>
8) обавља друге
послове из надлежности савета утврђене законом.</p>

<p>
Привремени савет
престаје са радом даном конституисања савета учитељског факултета.</p>

<p>
</p>

<p>
Члан
9.</p>

<p>
До избора декана
учитељског факултета, Влада именује лице са правима и обавезама декана
утврђеним законом.</p>

<p>
</p>

<p>
II.
ПЕДАГОШКЕ АКАДЕМИЈЕ И ВИШЕ ПЕДАГОШКЕ ШКОЛЕ</p>

<p>
</p>

<p>
Члан
10.</p>

<p>
Укидају се дана 31.
јула 1993. године следеће педагошке академије и више педагошке школе:</p>

<p>
1) Педагошка
академија за образовање учитеља, са седиштем у Београду;</p>

<p>
2) Педагошка
академија, са седиштем у Јагодини;</p>

<p>
3) Педагошка
академија „Жарко Зрењанин”, са седиштем у Сомбору;</p>

<p>
4) Педагошка
академија „Желимир Жељо-Ђурић”, са седиштем у Ужицу;</p>

<p>
5) Педагошка
академија „Иво Андрић”, са седиштем у Врању;</p>

<p>
6) Виша педагошка
школа, са седиштем у Приштини;</p>

<p>
7) Виша педагошка
школа „Ђевдет Дода”, са седиштем у Призрену;</p>

<p>
8) Виша педагошка
школа, са седиштем у Ђаковици;</p>

<p>
</p>

<p>
Члан
11.</p>

<p>
Престају са
остваривањем наставних планова и програма за образовање учитеља дана 31. јула
1993. године:</p>

<p>
1) Педагошка
академија, са седиштем у Крушевцу;</p>

<p>
2) Педагошка
академија, са седиштем у Пироту;</p>

<p>
3) Педагошка
академија „Моша Пијаде”, са седиштем у Новом Саду;</p>

<p>
4) Педагошка
академија „Зора Крџалић – Зага”, са седиштем у Кикинди;</p>

<p>
5) Виша педагошка
школа, са седиштем у Гњилану;</p>

<p>
6) Педагошка
академија „Душан Јерковић”, са седиштем у Шапцу;</p>

<p>
7) Педагошка
академија, са седиштем у Неготину;</p>

<p>
8) Педагошка
академија „Душан Тривунац”, са седиштем у Алексинцу;</p>

<p>
9) Педагошка
академија „Душан Вукасовић Диоген”, са седиштем у Сремској Митровици;</p>

<p>
10) Педагошка
академија, са седиштем у Суботици;</p>

<p>
11) Педагошка
академија „Жива Јовановић”, са седиштем у Вршцу.</p>

<p>
</p>

<p>
Члан
12.</p>

<p>
Педагошке академије
и Виша педагошка школа из члана 11. овог закона, као и Педагошка академија за
образовање васпитача у Београду, обављаће делатност под називом, и то:</p>

<p>
1) Педагошка академија,
са седиштем у Крушевцу – под називом „Виша школа за образовање васпитача, са
потпуном одговорношћу”;</p>

<p>
2) Педагошка
академија, са седиштем у Пироту – под називом „Виша школа за образовање
васпитача, са потпуном одговорношћу”;</p>

<p>
3) Педагошка
академија „Моша Пијаде”, са седиштем у Новом Саду – под називом „Виша школа за
образовање васпитача, са потпуном одговорношћу”;</p>

<p>
4) Педагошка
академија „Зора Крџалић – Зага”, са седиштем у Кикинди – под називом „Виша
школа за образовање васпитача, са потпуном одговорношћу”;</p>

<p>
5) „Виша педагошка
школа”, са седиштем у Гњилану – под називом „Виша школа за образовање
васпитача, са потпуном одговорношћу”;</p>

<p>
6) „Педагошка
академија за образовање васпитача”, са седиштем у Београду – под називом „Виша
школа за образовање васпитача, са потпуном одговорношћу”;</p>

<p>
7) Педагошка
академија „Душан Јерковић”, са седиштем у Шапцу – под називом „Виша школа за
образовање васпитача, са потпуном одговорношћу”;</p>

<p>
8) Педагошка
академија, са седиштем у Неготину – под називом „Виша школа за образовање
васпитача, са потпуном одговорношћу”;</p>

<p>
9) Педагошка
академија „Душан Тривунац”, са седиштем у Алексинцу – под називом „Виша школа
за образовање васпитача, са потпуном одговорношћу”;</p>

<p>
10) Педагошка
академија „Душан Вукасовић Диоген”, са седиштем у Сремској Митровици – под
називом „Виша школа за образовање васпитача, са потпуном одговорношћу”;</p>

<p>
11) Педагошка
академија, са седиштем у Суботици – под називом „Виша школа за образовање
васпитача, са потпуном одговорношћу”; и</p>

<p>
12) Педагошка
академија „Жива Јовановић”, са седиштем у Вршцу – под називом „Виша школа за
образовање васпитача, са потпуном одговорношћу”.</p>

<p>
Више школе из става
1. тач. 7. до 12. овог члана оствариваће наставни план и програм за образовање
васпитача почев од школске 1993/94. године.</p>

<p>
</p>

<p>
III.
ПРЕЛАЗНЕ И ЗАВРШНЕ ОДРЕДБЕ</p>

<p>
</p>

<p>
Члан
13.</p>

<p>
Имовину виших
педагошких школа из члана 10. тач. 6. и 8. овог закона преузимају на коришћење
установе које обављају делатност образовања, ученичког и студентског стандарда
чији је оснивач Република.</p>

<p>
Више педагошке школе
из става 1. овог члана сачиниће завршне рачуне са стањем на дан 31. јула 1993.
године.</p>

<p>
Комисија коју
образује Влада извршиће попис имовине виших педагошких школа из члана 10. тач.
6. и 8. овог закона и расподелу те имовине на кориснике из става 1. овог члана.</p>

<p>
</p>

<p>
Члан
14.</p>

<p>
Изузетно, више школе
из члана 12. тач. 1. до 5. и 7. до 12. овог закона могу вршити упис студената у
школској 1993/94. години за стицање образовања учитеља у оквиру броја који
утврди Влада.</p>

<p>
Право уписа у прву
годину студија на вишу школу из става 1. овог члана имају лица са стеченим
средњим образовањем просветне струке.</p>

<p>
</p>

<p>
Члан
15.</p>

<p>
Студенти уписани у
педагошке академије из члана 10. тач. 1. до 5. овог закона, закључно са
школском 1992/93. годином, имају право да до 30. септембра 1998. године заврше
више образовање по наставним плановима и програмима по којима су започели
образовање, као и правилима студија, на једној од виших школа из члана 12. овог
закона.</p>

<p>
Студенти уписани у
Вишу педагошку школу у Приштини, Вишу педагошку школу „Ђевдет Дода” у Призрену
и Вишу педагошку школу у Ђаковици, закључно са школском 1992/93. годином, имају
право да до 30. септембра 1998. године заврше више образовање по наставним
плановима и програмима по којима су започели образовање, као и правилима
студија, у Вишој школи за образовање васпитача у Гњилану.</p>

<p>
Студенти уписани на
смеру за образовање учитеља у вишој школи из члана 12. тач. 1. до 5. и 7. до
12. овог закона, закључно са школском 1992/93. годином, имају право да до 30.
септембра 1998. године заврше више образовање по наставним плановима и
програмима по којима су започели образовање, као и правилима студија, у тој
вишој школи.</p>

<p>
Студенти уписани на
смеру за образовање учитеља на вишој школи из члана 12. тач. 1. до 5. и 7. до
12. овог закона у школској 1993/94. години имају право да до 30. септембра
1999. године заврше више образовање по наставном плану и програму по коме су
започели образовање, као и правилима студија у тој вишој школи.</p>

<p>
</p>

<p>
Члан
16.</p>

<p>
Ученици уписани у
вишу школу из члана 12. овог закона, закључно са школском 1989/90. годином,
имају право да до 30. септембра 1995. године заврше средње образовање по
наставним плановима и програмима по којима су започели образовање у тој вишој
школи.</p>

<p>
Диплому о стеченом
средњем образовању издаје виша школа из става 1. овог члана.</p>

<p>
</p>

<p>
Члан
17.</p>

<p>
Радницима виших
школа из члана 12. овог закона, за чијим је радом престала потреба услед
промене делатности, обезбеђује се једно од права утврђених законом којим се
уређују радни односи.</p>

<p>
</p>

<p>
Члан
18.</p>

<p>
Виша школа из члана
12. овог закона усагласиће своју организацију, статут и друге акте, у року од
30 дана од дана ступања на снагу овог закона.</p>

<p>
</p>

<p>
Члан
19.</p>

<p>
Овај закон ступа на
снагу осмог дана од дана објављивања у „Службеном гласнику Републике Србије”.</p>

<p>
</p>



