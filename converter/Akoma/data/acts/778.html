


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразумa између Владе Републике Србије и Владе Савезне Републике Бразил о сарадњи у области одбране</p>
				<p>Проглашава се Закон о потврђивању Споразумa између Владе Републике Србије и Владе Савезне Републике Бразил о сарадњи у области одбране, који је донела Народна скупштина Републике Србије на Деветој седници Другог редовног заседања у 2012. години, 24. децембра 2012. године.</p>
				<p>ПР број 113</p>
				<p>У Београду, 24. децембра 2012. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Споразумa између Владе Републике Србије и Владе Савезне Републике Бразил о сарадњи у области одбране</p>
				<p>"Службени гласник РС - Међународни 
				уговори", број 6
				од 24. 
				децембра 2012.</p>
				<p></p>
				<p>Члан 1.</p>
				<p>Потврђује се Споразум између Владе Републике Србије и Владе Савезне Републике Бразил о сарадњи у области одбране, који је потписан у Београду, 29. новембра 2010. године, у оригиналу на српском, португалском и енглеском језику.</p>
				<p>Члан 2.</p>
				<p>Текст Споразума у оригиналу на српском језику гласи:</p>
				<p>СПОРАЗУМ </p>
				<p>ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ САВЕЗНЕ РЕПУБЛИКЕ БРАЗИЛ О САРАДЊИ У ОБЛАСТИ ОДБРАНЕ</p>
				<p>Влада Републике Србије</p>
				<p>и</p>
				<p>Влада Савезне Републике Бразил (у даљем тексту „Стране”), </p>
				<p>делећи заједнички интерес да доприносе међународном миру и безбедности, као и решавању међународних сукоба мирним средствима, </p>
				<p>поступајући у духу партнерства и сарадње у циљу развоја добрих односа у области одбране, као и у циљу унапређења међусобног поштовања, поверења и разумевања,</p>
				<p>споразумеле су се о следећем:</p>
				<p>Члан 1.Обим</p>
				<p>Овај споразум има за циљ да успостави опште смернице и процедуре за сарадњу између Страна у области одбране, руководећи се принципима једнакости, реципроцитета и заједничког интереса, као и у складу са националним законодавством и преузетим међународним обавезама сваке од Страна. </p>
				<p>Члан 2.Сарадња</p>
				<p>1. Сарадња између Страна може укључивати, али није ограничена на:</p>
				<p>а) сарадњу између Страна по питањима која се односе на одбрану, посебно у областима истраживања и развоја, логистичке подршке, технолошке безбедности и набавке одбрамбених производа и услуга;</p>
				<p>б) размену информација и искустава која се тичу безбедносних питања у складу са овим споразумом, укључујући и она стечена на терену, у вези употребе стране и домаће војне опреме, као и она у вези са мировним операцијама; </p>
				<p>в) размену искустава и консултације у вези са одбрамбеном технологијом; </p>
				<p>г) укључивање у заједничку војну обуку и школовање и у здружене војне вежбе, као и размену информација у вези са овим питањима;</p>
				<p>д) сарадњу у вези са питањима које се односе на војне системе и опрему;</p>
				<p>ђ) званичне посете;</p>
				<p>е) радне састанке;</p>
				<p>ж) размену инструктора и извођача обуке, као и студената из војних институција;</p>
				<p>з) учешће на теоретским и практичним курсевима, курсевима упознавања са одређеном тематиком (оријентационим курсевима), семинарима, конференцијама, дискусијама за округлим столом и симпозијумима који се организују у војним и цивилним установама од интереса за систем одбране, на основу међусобног договора Страна;</p>
				<p>и) културне и спортске догађаје;</p>
				<p>ј) спровођење и израда програма и пројеката о примени одбрамбене технологије, уз разматрање учешћа цивилних и војних институција Страна, и</p>
				<p>к) сарадњу у другим областима која се односе на одбрамбена питања која би могла бити од интереса за Стране.</p>
				<p>2. Уколико није другачије међусобно договорено, целокупна комуникација током спровођења сарадње сагласно овом споразуму биће вођена на енглеском језику.</p>
				<p>Члан 3.Гаранције </p>
				<p>Током спровођења активности сагласно овом споразуму, Стране се обавезују да ће поштовати релевантне принципе и циљеве Повеље Уједињених нација, који укључују једнакост држава, територијални интегритет и неповредивост, као и немешање у унутрашња питања других држава. </p>
				<p>Члан 4.Финансијски аранжмани </p>
				<p>1. Осим ако другачије није међусобно договорено, свака од Страна је надлежна за плаћање свих трошкова које начини њено особље у вези са вршењем званичних дужности сагласно овом споразуму. </p>
				<p>2. Све активности које буду извођене, сагласно овом споразуму, зависиће од расположивости новчаних средстава Страна.</p>
				<p>Члан 5.Заштита тајних података</p>
				<p>Заштита тајних података који буду размењени у оквиру овог споразума биће утврђена посебним споразумом између Страна.</p>
				<p>Члан 6.Грађанска одговорност</p>
				<p>1. Када неки припадник оружаних снага Стране пошиљаоца, током вршења дужности у оквиру спровођења овог споразума, проузрокује губитак или штету Страни примаоцу, као и њеном особљу или трећој страни, Страна пошиљалац је одговорна за тај губитак, односно штету, у складу са националним законодавством Стране примаоца.</p>
				<p>2. Ако су оружане снаге обе Стране заједно одговорне за било који губитак и штету нанету трећој страни током њиховог обављања дужности у оквиру спровођења овог споразума, Стране ће заједнички надокнадити тај губитак, односно штету трећој страни, у складу са националним законодавством Стране примаоца.</p>
				<p>3. Ако припадник оружаних снага Стране пошиљаоца или ако припадници оружаних снага обе Стране проузрокују губитак или штету, а да то нису губитак или штета нанети током вршења дужности у оквиру спровођења овог споразума, одговорност за такав губитак или штету утврђиваће се у складу са националним законодавством Стране примаоца. </p>
				<p>Члан 7.Решавање спорова</p>
				<p>Све спорове у вези са тумачењем или применом овог споразума, Стране ће решавати директним консултацијама, преговорима и дипломатским путем.</p>
				<p>Члан 8.Спровођење Споразума, допунски протоколи и измене и допуне</p>
				<p>1. Надлежни органи за спровођење овог споразума су министарства одбране сваке од Страна.</p>
				<p>2. Допунски протоколи уз овај споразум ће се закључивати писаном сагласношћу Страна, дипломатским путем и чиниће саставни део овог споразума.</p>
				<p>3. Посебне уговоре у складу са овим споразумом, као и програме и конкретне активности које се предузимају као подршка циљевима овог споразума или њему припадајућих допунских протокола, закључиваће и примењивати, уз узајамну сагласност Страна, надлежни органи Страна и морају бити ограничени на предмет овог споразума и у сагласности са националним законодавством Страна.</p>
				<p>4. Овај споразум се може изменити и допунити писаном сагласношћу Страна, дипломатским путем. Измене и допуне ступају на снагу у складу са чланом 10. овог споразума.</p>
				<p>Члан 9.Важност и отказивање Споразума</p>
				<p>1. Овај споразум може отказати било која од Страна достављањем писаног обавештења другој Страни дипломатским путем деведесет (90) дана унапред. </p>
				<p>2. Отказивање, односно престанак важности Споразума неће утицати на програме и активности по овом споразуму који су по овом споразуму у току, осим уколико Стране о томе не одлуче другачије. </p>
				<p>Члан 10.Ступање на снагу</p>
				<p>Овај споразум ступа на снагу тридесет (30) дана од датума пријема другог писаног обавештења које Стране размене дипломатским путем и у коме се наводи да су обе Стране испуниле унутрашњу процедуру неопходну за ступање на снагу Споразума. </p>
				<p>Сачињено у Београду, дана 29. новембра 2010. године, у два оригинална примерка, на српском, португалском и енглеском језику, при чему су сви текстови подједнако аутентични. У случају разлика у тумачењу, меродаван је текст на енглеском језику.</p>
				<table class="tabela-bez-bordera">
					
						<tr>
							<td>
								<p>ЗА ВЛАДУ </p>
							</td>
							<td class="potpis">
								<p>ЗА ВЛАДУ </p>
							</td>
						</tr>
						<tr>
							<td>
								<p>РЕПУБЛИКЕ СРБИЈЕ </p>
							</td>
							<td class="potpis">
								<p>САВЕЗНЕ РЕПУБЛИКЕ БРАЗИЛ</p>
							</td>
						</tr>
						<tr>
							<td>
								<p>министар одбране </p>
							</td>
							<td class="potpis">
								<p>министар одбране</p>
							</td>
						</tr>
						<tr>
							<td>
								<p>Драган Шутановац, с.р. </p>
							</td>
							<td class="potpis">
								<p>Нелсон Азеведо Жобим, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

