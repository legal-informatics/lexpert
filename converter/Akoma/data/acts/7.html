




	<p>
	</p>
		Редакцијски пречишћен текст
<p></p>
	<p></p>
	<p></p>
	<p></p>

	<p>ЗАКОН</p>

	<p>о обележавању дана жалости на територији 
	Републике Србије</p>

	<p>„Службени гласник РС“, бр. 101 од 21. новембра 2005, 30 од 7. маја 2010.</p>

	<p></p>

	<p></p>

	<p>Уводна одредба</p>

	<p></p>

	<p>Члан 1.</p>

	<p>Овим законом уређују се услови и начин обележавања дана жалости на територији Републике Србије, обавезе државних органа и организација, органа територијалне аутономије и локалне самоуправе, јавних установа и јавних предузећа које они оснивају, организација којима је законом поверено вршење послова државне управе као управних овлашћења (у даљем тексту: органи и организације), обавезе других правних и физичких лица, као и санкције за непоштовање утврђених обавеза у погледу обележавања дана жалости.</p>

	<p></p>

	<p>Проглашење дана жалости</p>

	<p></p>

	<p>Члан 2.</p>

	<p>Дан жалости се проглашава после нарочито тешке несреће која за последицу има смрт, рањавање, или тешко оштећење здравља већег броја људи, или у случају смрти високог државног функционера.</p>

	<p>Дан жалости може се прогласити и у случају смрти личности која је имала високе заслуге за земљу, као и поводом неког трагичног догађаја, кад Влада тако процени.</p>

	<p>Одлуку о проглашењу и трајању дана жалости доноси Влада Републике Србије (у даљем тексту: Влада).</p>

	<p>Одлуком о проглашењу и трајању дана жалости може се образовати одбор за организовано обележавање дана жалости.</p>

	<p></p>

	<p>Трајање дана жалости</p>

	<p></p>

	<p>Члан 3.</p>

	<p>Дан жалости траје онолико дуго колико се одреди одлуком о проглашењу и трајању дана жалости, али не може трајати дуже од три дана.</p>

	<p>Ако одлуком није другачије одређено, дан жалости отпочиње у 0.00 сати дана који је одређен за дан жалости, а завршава се у 24.00 сата дана који је одређен за последњи дан дана жалости.</p>

	<p></p>

	<p>Начин обележавања дана жалости</p>

	<p></p>

	<p>1) Спуштање заставе на пола копља</p>

	<p></p>

	<p>Члан 4.</p>

	<p>Органи и организације, као и друга правна лица која истичу заставу, дужна су да у време дана жалости заставу Републике Србије спусте на половину јарбола, односно копља, уз одговарајуће осветљење ноћу.</p>

	<p></p>

	<p>2) Одавање поште минутом ћутања</p>

	<p></p>

	<p>Члан 5.</p>

	<p>Сваки послодавац дужан је да на дан жалости омогући запосленима да у исто време, минутом ћутања, одају пошту настрадалим људима у несрећи због које је дан жалости проглашен.</p>

	<p></p>

	<p>3) Медијско информисање и сећање</p>

	<p></p>

	<p>Члан 6.</p>

	<p>Радиодифузне организације за информисање јавности на територији Републике Србије, дужне су да у својим програмима, укључујући и емисије намењене иностранству, на дан проглашења дана жалости:</p>

	<p>1) емитују одлуку о проглашењу дана жалости и о програму његовог обележавања коју доноси надлежни орган Републике Србије или тело које он одреди;</p>

	<p>2) обавесте јавност о скуповима сећања које поводом дана жалости организују надлежни органи Републике Србије или тела која она одреде;</p>

	<p>3) уместо хумористичких, забавних, фолклорних и других емисија са забавном и народном музиком, емитују музику и емисије прикладне дану жалости;</p>

	<p>4) ускладе детаљну програмску шему у време дана жалости.</p>

	<p>Новинско-издавачке организације које издају дневне новине дужне су да на дан жалости своје листове одштампају у црној боји, наводећи на првој страни одлуку о проглашењу дана жалости и проглашењу његовог обележавања.</p>

	<p></p>

	<p>4) Обележавање дана жалости у образовним установама</p>

	<p></p>

	<p>Члан 7.</p>

	<p>У образовним установама дан жалости обележава се минутом ћутања на првом часу наставе, а програм наставе музичког образовања прилагођава се дану жалости.</p>

	<p></p>

	<p>5) Обележавање дана жалости у установама културе</p>

	<p></p>

	<p>Члан 8.</p>

	<p>Музеји, позоришта, биоскопи, организације које имају музичко-сценске програме, архиве и друге установе у области културе обавезни су да своје програме прилагоде дану жалости.</p>

	<p></p>

	<p>6) Обележавање дана жалости на спортским манифестацијама</p>

	<p></p>

	<p>Члан 9.</p>

	<p>Дан жалости у спортским халама, на стадионима и игралиштима обележава се спуштањем на пола јарбола или на пола копља заставе Републике Србије и застава спортских клубова, а ако је реч о спортским сусретима међународног значаја онда и спуштањем застава међународних спортских организација на пола јарбола или на пола копља.</p>

	<p>У случају из става 1. овог члана, пре почетка спортске манифестације, судија звиждуком пиштаљке означава почетак и завршетак одавања поште минутом ћутања, и прикладних порука којима се одаје пошта настрадалим у несрећи због које је проглашен дан жалости.</p>

	<p>Играчи, резервни играчи, тренери, судије и сви остали учесници спортске манифестације, као и присутни гледаоци (осим непокретних инвалида), дужни су да при одавању поште минутом ћутања устану и да достојанствено обележе одавање поште настрадалима у несрећи због које је проглашен дан жалости.</p>

	<p></p>

	<p>7) Забрана извођења или емитовања народне и забавне музике, односно програма забавног карактера</p>

	<p></p>

	<p>Члан 10.</p>

	<p>За време дана жалости је забрањено емитовање народне и забавне музике, односно одржавање програма забавног карактера на јавним местима. </p>

	<p></p>

	<p>Надзор над применом закона</p>

	<p></p>

	<p>Члан 11.</p>

	<p>Надзор над спровођењем овог закона обавља:</p>

	<p>1) министарство надлежно за унутрашње послове, кад је реч о државним органима и организацијама Републике Србије, јавним установама и јавним предузећима чији је оснивач Република, органима територијалне аутономије и локалне самоуправе, као и другим правним и физичким лицима, изузев чл. 6, 7, 8. и 9. овог закона;</p>

	<p>2) министарство надлежно за област културе, кад је реч о правним лицима из члана 8.* овог закона;</p>

	<p>2а) Републичка радиодифузна агенција, као поверени посао, за субјекте из члана 6. став 1. овог закона;*</p>

	<p>2б) министарство надлежно за област јавног информисања за субјекте из члана 6. став 2. овог закона;*</p>

	<p>3) министарство надлежно за област просвете, кад је реч о правним лицима из чл. 7. и 9. овог закона.</p>

	<p>Надзор над обављањем повереног посла из става 1. тачка 2а) овог закона врши министарство надлежно за послове јавног информисања, у складу са законом којим се уређује државна управа.*</p>

	<p></p>

	<p>*Службени гласник РС, број 30/2010</p>

	<p></p>

	<p>Члан 12.</p>

	<p>Када орган надлежан за надзор над спровођењем овог закона утврди да се органи и организације из члана 1. овог закона не придржавају утврђених обавеза у обележавању дана жалости, наложиће отклањање уочених недостатака и покренуће прекршајни поступак. </p>

	<p></p>

	<p>Казнене одредбе</p>

	<p></p>

	<p>Прекршаји</p>

	<p></p>

	<p>Члан 13.</p>

	<p>Новчаном казном од 50.000 до 200.000 динара казниће се за прекршај:</p>

	<p>1) правно лице које на дан жалости не истакне заставу Републике Србије на пола јарбола, односно на пола копља, уз одговарајуће осветљење ноћу (члан 4. овог закона);</p>

	<p>2) правно лице које не омогући запосленима да минутом ћутања одају пошту настрадалима (члан 5. овог закона);</p>

	<p>3) радиодифузна организација за информисање јавности која се не придржава одредаба члана 6. став 1. овог закона;</p>

	<p>4) новинско-издавачка организација ако се не придржава одредаба члана 6. став 2. овог закона;</p>

	<p>5) образовна установа ако не обележи дан жалости (члан 7. овог закона);</p>

	<p>6) установе у области културе ако не прилагоде свој програм дану жалости (члан 8. овог закона);</p>

	<p>7) спортска организација која организује спортску манифестацију, ако се не придржава одредаба члана 9. овог закона;</p>

	<p>8) правна лица који се баве угоститељском, туристичком и сличном делатношћу ако се не придржавају одредбе члана 10. овог закона.</p>

	<p>Новчаном казном од 5.000 до 20.000 динара казниће се одговорно лице у правном лицу за прекршај из става 1. овог члана.</p>

	<p>Новчаном казном од 5.000 до 20.000 динара казниће се одговорно лице у државном органу и организацији, органу територијалне аутономије и локалне самоуправе, за прекршај из става 1. тач. 1) и 2) овог члана.</p>

	<p>Новчаном казном од 5.000 до 50.000 динара казниће се предузетник за прекршај из става 1. тач. 2) и 8) овог члана.</p>

	<p></p>

	<p>Члан 14.</p>

	<p>Новчаном казном од 2.000 до 10.000 динара, казниће се за прекршај физичко лице које на јавном месту, намерно повреди обавезу обележавања дана жалости (члан 10. овог закона).</p>
	<p></p>

	<p>
	Примена закона у случају проглашења дана жалости од стране надлежног органа државне заједнице</p>

	<p></p>

	<p>Члан 15.</p>

	<p>Одредбе овог закона, које се односе на начин обележавања дана жалости, права и обавезе органа и организација и других правних и физичких лица, примењиваће се и када надлежни орган државне заједнице Србија и Црна Гора прогласи дан жалости.</p>

	<p></p>

	<p>Проглашење дана жалости од стране аутономне покрајине, општине, града и града Београда </p>

	<p></p>

	<p>Члан 16.</p>

	<p>Аутономна покрајина, општина, град и град Београд могу прогласити дан жалости на својој територији поводом неког трагичног догађаја од локалног значаја.</p>

	<p>Одлуком о проглашењу дана жалости могу се према овом закону прописати обавезе за органе, организације и службе чији су оснивачи аутономна покрајина, општина, град, односно град Београд.</p>

	<p>Одредбе овог закона које се односе на начин обележавања дана жалости сходно се примењују и када аутономна покрајина, општина, град, односно град Београд прогласе дан жалости.</p>

	<p></p>

	<p>Ступање на снагу</p>

	<p></p>

	<p>Члан 17.</p>

	<p>Овај закон ступа на снагу осмог дана од дана објављивања у „Службеном гласнику Републике Србије”.</p>

	<p></p>