



	<p>
	 
	</p><p>
	
	ЗАКОН</p>
о заштити становништва од изложености дуванском диму
„Службени гласник РС“, број 30 од 7. маја 2010.

	

	<p></p>


	<p>I. ОСНОВНЕ ОДРЕДБЕ</p>


	<p></p>


	<p>Члан 1.</p>


	<p>Овим законом уређују се мере ограничења употребе дуванских производа ради заштите становништва од излагања дуванском диму, контрола забране пушења и надзор над спровођењем овог закона.</p>


	<p></p>


	<p>Члан 2.</p>


	<p>Изрази употребљени у овом закону имају следеће значење:</p>


	<p>1) пушење је поседовање или руковање упаљеним дуванским производом без обзира да ли се дим активно удише и издише;</p>


	<p>2) дувански производи намењени пушењу су: цигаре, цигарете, цигарилоси, резани дуван за увијање, резани дуван за луле, сецкани дуван за водене луле, „бидис”, „кретекс”, „стикс” и остали дувански производи намењени пушењу у складу са законом којим се уређује производња и промет дувана и дуванских производа;</p>


	<p>3) дувански дим је дим који се ослобађа из запаљеног дуванског производа намењеног пушењу и дим који се ослобађа из плућа приликом пушења;</p>


	<p>4) простор без дуванског дима је простор у коме нема дуванског дима, односно у коме се дувански дим не може видети, омирисати, нити осетити на било који други начин или потврдити мерењем;</p>


	<p>5) затворен простор је простор направљен од било каквог материјала који има кров или таваницу која је непокретна или покретна, врата, прозоре и пролазе који су у потпуности затворени било стално или привремено или простор код кога се мање од половине површине спољних зидова тог простора састоји од отвора у које се не рачунају отвори за прозоре и врата;</p>


	<p>6) радни простор је сваки затворени простор који служи за обављање послова, као и сваки повезани и други припадајући затворени простор, као што су ходници, лифтови, степеништа, предворја, заједничке просторије, тоалети, чекаонице, кантине, помоћни објекти, магацини, гараже, службена возила за превоз људи или робе и др.;</p>


	<p>7) јавни простор је сваки затворени простор доступан грађанима, односно намењен заједничкој употреби, без обзира на власништво над тим простором као што је: простор у коме се обавља делатност државне управе или локалне самоуправе, здравствена заштита, васпитање и образовање, друштвена брига о деци, социјална заштита, култура, спорт и рекреација, угоститељство и туризам (ресторани, кафићи, клубови, дискотеке и др.), медији, простор у коме се обавља снимање и јавно емитовање, као и сваки простор за састанке и јавна окупљања грађана, објекти у којима се обавља трговинско-услужна делатност, кладионице, коцкарнице, играчнице и друге просторије у којима се обавља делатност игара на срећу, као и сваки повезани и други припадајући затворени простор, као што су ходници, лифтови, степеништа, предворја, заједничке просторије, тоалети, чекаонице, кантине, помоћни објекти, магацини, гараже, службена возила за превоз људи или робе и др.;</p>


	<p>8) јавни превоз (у даљем тексту: превозно средство) јесте свако превозно средство којим се обавља друмски, железнички, ваздухопловни и речни превоз путника, укључујући и такси превоз, као и подземни, односно метро превоз, без обзира на то да ли се возило јавног превоза користи с накнадом или без накнаде;
	</p>


	<p>9) одговорно лице за контролу забране пушења је лице које руководи радом, односно обављањем делатности или на други начин руководи затвореним, радним, односно јавним простором, односно јавним превозом, као и власник простора, односно лице коме је право коришћења пренео власник простора у коме је у складу са овим законом забрањено пушење, односно предузетник који обавља делатност у складу са законом;</p>


	<p>10) угоститељски објекат је функционално повезан и посебно уређен и опремљен простор који испуњава прописане минималне техничке услове и санитарно-хигијенске услове за пружање угоститељских услуга, односно за обављање угоститељске делатности (ресторан, бар, кафе, кафић и други објекат у коме се служи и конзумира храна или пиће);</p>


	<p>11) употребна површина угоститељског објекта је површина на којој се непосредно пружају угоститељске услуге, односно на којој се служе и конзумирају храна или пиће, односно смештају гости;</p>


	<p>12) угоститељ је привредно друштво, предузетник или огранак домаћег или страног правног лица који обавља угоститељску делатност.</p>


	<p></p>


	<p>II. ЗАБРАНА ПУШЕЊА У ЗАТВОРЕНОМ РАДНОМ И ЈАВНОМ ПРОСТОРУ</p>


	<p></p>


	<p>Члан 3.</p>


	<p>Пушење је забрањено у сваком затвореном радном и јавном простору, под условима прописаним овим законом.</p>


	<p>Пушење је забрањено и у простору који се, у смислу овог закона, не сматра затвореним јавним простором, а који је функционални део простора у коме се обавља делатност здравствене заштите, васпитања и образовања, друштвене бриге о деци, социјалне заштите, укључујући и дворишни простор, као и отворени простор за одржавање позоришних, биоскопских и других врста представа.</p>


	<p>Одговорно лице за контролу забране пушења (у даљем тексту: одговорно лице) дужно је да спроведе забрану пушења у простору из ст. 1. и 2. овог члана.
	</p>


	<p>Одговорно лице је дужно да обезбеди простор из ст. 1. и 2. овог члана без дуванског дима, као и да обезбеди да се у том простору не налазе опушци дуванских производа и пепељаре.</p>


	<p>Изузетно од става 1. овог члана, послодавац може у затвореном радном простору да одреди посебну просторију искључиво за пушење у којој се не може обављати делатност послодавца и на којој је обавезан да истакне знак да је пушење у тој просторији дозвољено, осим у затвореном радном простору у коме се обављају следеће делатности:</p>


	<p>– државна управа и локална самоуправа;</p>


	<p>– здравствена заштита;</p>


	<p>– васпитање и образовање;</p>


	<p>– друштвена брига о деци; </p>


	<p>– социјална заштита; </p>


	<p>– култура;</p>


	<p>– спорт и рекреација;</p>


	<p>– производња, контрола и промет лекова;</p>


	<p>– производња, смештај и промет животних намирница;</p>


	<p>– друштвена исхрана;</p>


	<p>– медији и простор у коме се обавља снимање и јавно емитовање;</p>


	<p>– састанци и јавна окупљања грађана.</p>


	<p>Посебна просторија намењена искључиво за пушење из става 5. овог члана мора да испуњава услове прописане чланом 6. ст. 3 – 7. овог закона.</p>


	<p>Посебну просторију намењену искључиво за пушење из става 5. овог члана могу користити лица запослена код тог послодавца, као и корисници тог простора.</p>


	<p>Одговорно лице у играчници може да донесе одлуку да је пушење дозвољено у употребном делу играчнице у ком случају мора истакнути на улазу у тај део играчнице знак да је пушење у том делу играчнице дозвољено.</p>


	<p>Играчница у смислу става 8. овог члана представља објекат у коме игре на срећу приређује правно лице које је носилац дозволе за приређивање посебних игара на срећу у играчницама у складу са законом којим се уређују игре на срећу.</p>


	<p>Употребни део играчнице је део играчнице који испуњава следеће услове:
	</p>


	<p>1) да је одвојен од остатка играчнице путем регистрационих пунктова на којима се играчи морају регистровати приликом уласка, односно изласка из тог дела играчнице;</p>


	<p>2) да се у том простору непосредно приређују игре на срећу (на столовима за игру, аутоматима и сл.);</p>


	<p>3) да за тај простор у сваком тренутку постоји евиденција регистрованих лица која се налазе у том делу играчнице, тако што се сваки улазак или излазак лица региструје путем електронског читача посебних чланских картица које издаје приређивач игара на срећу.</p>


	<p></p>


	<p>III. ЗАБРАНА ПУШЕЊА У ЈАВНОМ ПРЕВОЗУ</p>


	<p></p>


	<p>Члан 4.</p>


	<p>Пушење је забрањено у јавном превозу, и то у:</p>


	<p>1) аутобусу, трамвају, тролејбусу, минибусу, такси возилу, кабини жичаре, авиону, возу, броду, хидроглисеру, трајекту, сплаву, као и у свим другим превозним средствима која се користе за јавни превоз путника;</p>


	<p>2) у свим возилима када се користе као службена возила за превоз путника или робе.</p>


	<p>Пушење је забрањено и у сваком затвореном јавном простору који служи као чекаоница, односно станица за долазак и одлазак путника у јавном превозу из става 1. тачка 1) овог члана.
	</p>


	<p>Одговорно лице дужно је да спроведе забрану пушења у простору из ст. 1. и 2. овог члана.</p>


	<p>Одговорно лице дужно је да обезбеди простор из ст. 1. и 2. овог члана без дуванског дима, као и да обезбеди да се у том простору не налазе опушци дуванских производа и пепељаре.</p>


	<p></p>


	<p>IV. ИЗУЗЕЦИ ОД ЗАБРАНЕ ПУШЕЊА У ЗАТВОРЕНОМ РАДНОМ И ЈАВНОМ ПРОСТОРУ</p>


	<p></p>


	<p>1. Угоститељски објекти за исхрану и пиће</p>


	<p></p>


	<p>Члан 5.</p>


	<p>Одговорно лице може у угоститељском објекту да спроведе забрану пушења у свим просторијама.</p>


	<p>Ако одговорно лице у угоститељском објекту чија је укупна употребна површина 
	већа од 80 m2 и који није у саставу другог простора у коме је пушење забрањено у складу са овим законом (нпр. објекат у саставу тржног центра, простора из члана 4. став 2. овог закона, угоститељски објекат у саставу послодавца и др.) није забранило пушење у свим просторијама, дужно је да одреди као простор у коме је пушење забрањено најмање 50 % простора, односно столова, пултова, шанкова и других површина на којима се служи храна или пиће и који су груписани у визуелну целину.</p>


	<p>Ако се простор угоститељског објекта не може равномерно расподелити на простор у коме је пушење забрањено и простор у коме је пушење дозвољено, одговорно лице у угоститељском објекту дужно је да већи део простора, односно столова, пултова, шанкова и других површина на којима се служи храна или пиће и који су груписани у визуелну целину, одреди као простор у коме је пушење забрањено, с тим што тај простор мора бити поред улаза у угоститељски објекат.</p>


	<p>Одговорно лице за угоститељски објекат из ст. 2. и 3. овог члана дужно је да у сваком простору, односно на столу, шанку и другој површини на којој се служи храна или пиће истакне знак забране пушења, односно знак да је пушење дозвољено.</p>


	<p></p>


	<p>Члан 6.</p>


	<p>Одговорно лице у угоститељском објекту чија је укупна употребна површина 
	већа од 80 m2 и који није у саставу другог простора у коме је пушење забрањено у складу са овим законом (нпр. објекат у саставу тржног центра, простора из члана 4. став 2. овог закона, угоститељски објекат у саставу послодавца) може да одреди посебну просторију намењену искључиво за пушење под условима прописаним овим чланом.</p>


	<p>У посебно одређеној просторији намењеној искључиво за пушење из става 1. овог члана не може да се служи и конзумира храна или пиће, односно не сме да се обавља било каква делатност.</p>


	<p>Изнад врата или уз врата просторије за пушење мора да постоји ознака: „Просторија за пушење”, као и број лица која у исто време могу бити у просторији за пушење, у зависности од капацитета вентилационог система за пречишћавање ваздуха.</p>


	<p>Испред улаза у просторију за пушење као и у самој просторији за пушење мора се обезбедити да се у случају квара вентилационог система аутоматски појави ознака: „Забрањено пушење због квара на вентилационом систему”.</p>


	<p>Просторија за пушење мора бити затворена просторија у целини и са клизним вратима која се морају самостално затварати, с тим да се затворени прозори и врата сматрају као део зида те просторије.</p>


	<p>Просторија за пушење мора бити опремљена вентилационим системом који је саставни део просторије за пушење која је физички одвојена од другог вентилационог система, с тим да ваздух с дуванским димом из просторије за пушење не сме да прелази у друге затворене просторије које се налазе у том затвореном простору.</p>


	<p>Ваздух из просторије за пушење не сме да се рециклира, него мора путем вентилационог система бити изведен у отворени простор.</p>


	<p></p>


	<p>Члан 7.</p>


	<p>Одредбе чл. 5. и 6. овог закона не примењују се на угоститељски објекат чија 
	је укупна употребна површина до 80 m2, а који није у саставу другог простора у коме је пушење забрањено у складу са овим законом (нпр. објекат у саставу тржног центра, простора из члана 4. став 2. овог закона, угоститељски објекат у саставу послодавца и др.).</p>


	<p>Одговорно лице за угоститељски објекат из става 1. овог члана чија је укупна употребна површина до 80 м2 може да се определи да тај простор у целости одреди као простор у коме је пушење забрањено или као простор у коме је пушење дозвољено и да на улазним вратима истакне одговарајући знак у складу са овим законом.</p>


	<p></p>


	<p>2. Угоститељски објекти за смештај</p>


	<p></p>


	<p>Члан 8.</p>


	<p>Само у посебно одређеним смештајним јединицама (у даљем тексту: соба) у хотелу, мотелу, хостелу или другом објекту који обавља делатност у складу с прописима којима се уређује туризам и угоститељство, пушење је дозвољено:</p>


	<p>1) ако су писменим документом одговорног лица тачно одређене собе (спрат и број собе) у којима је пушење дозвољено;</p>


	<p>2) ако се госту приликом издавања собе понуди да изабере собу у којој је пушење дозвољено или собу у којој пушење није дозвољено;</p>


	<p>3) ако је на улазним вратима собе истакнут знак да је у соби пушење дозвољено, односно да пушење није дозвољено;</p>


	<p>4) ако соба има плафон и ако је, осим што има врата и прозоре, потпуно затворена са свих страна тврдим зидовима од пода до плафона;</p>


	<p>5) ако из вентилационог система ваздух из собе у којој је пушење дозвољено не допире у друге просторије у којима пушење није дозвољено;</p>


	<p>6) ако се врата собе у којој је пушење дозвољено не отварају у просторију у којој пушење није дозвољено, изузев ако та соба има врата која се механички затварају.</p>


	<p>Одговорно лице дужно је да обезбеди услове из става 1. овог члана.</p>


	<p>На део угоститељског објекта за смештај у коме се служи и конзумира храна или пиће примењују се одредбе чл. 5 – 7. овог закона.</p>


	<p>У другом простору, осим у просторијама из ст. 1. и 3. овог члана пушење је забрањено.</p>


	<p>На забрану пушења у другим просторијама, осим у просторијама из ст. 1. и 3. овог члана, примењује се члан 3. ст. 3. и 4. овог закона.
	</p>


	<p>Одговорно лице у угоститељском објекту има право да донесе одлуку да је у свим собама пушење забрањено.</p>


	<p>У угоститељском објекту из става 1. овог члана пушење је забрањено у радним просторијама запослених у угоститељском објекту.
	</p>


	<p></p>


	<p>3. Смештај у посебним установама</p>


	<p></p>


	<p>Члан 9.</p>


	<p>Пушење је дозвољено у просторијама у којима бораве:</p>


	<p>1) корисници установа социјалне заштите за смештај непокретних и тешко покретних лица, особа са инвалидитетом, душевно оболелих лица, као и лица која су ометена у развоју;</p>


	<p>2) пацијенти специјалних болница за лечење психијатријских болести, односно пацијенти психијатријских одељења;</p>


	<p>3) корисници установа и одељења за палијативну негу.</p>


	<p>У другом простору у установама из става 1. овог члана пушење је забрањено.</p>


	<p>На забрану пушења у другим просторијама, осим у просторијама из става 1. овог члана, примењује се члан 3. ст. 3. и 4. овог закона.
	</p>


	<p>У установи за извршење заводских санкција у просторијама у којима бораве лица у истражном поступку, односно лица којима су изречене заводске санкције прописане законом, пушење је дозвољено.</p>


	<p>Изузетно од става 2. овог члана, ако за то постоје услови, установа за извршење заводских санкција може да одреди посебан простор у коме је пушење дозвољено за лица из става 4. овог члана, односно простор у коме пушење за та лица није дозвољено.</p>


	<p>У установама из ст. 1. и 4. овог члана пушење је забрањено у радним просторијама у којима бораве запослени у тим установама.
	</p>


	<p>У простору из ст. 1 – 5. овог члана одговорно лице дужно је да истакне знак да је пушење дозвољено, односно да у простору у коме пушење није дозвољено истакне знак забране пушења.</p>


	<p></p>


	<p>Члан 10.</p>


	<p>Посебно одређене просторије из члана 9. став 1. овог закона морају да испуњавају следеће услове:</p>


	<p>1) да је на основу писменог документа одговорног лица одређена као просторија у којој је пушење дозвољено;</p>


	<p>2) да је на спољним вратима истакнуто обележје да је то соба у којој је пушење дозвољено;</p>


	<p>3) да има плафон и да је, осим што има врата и прозоре, потпуно затворена са свих страна тврдим зидовима од пода до плафона;</p>


	<p>4) да из вентилационог система ваздух из просторије у којој је пушење дозвољено не допире у друге просторије у којима пушење није дозвољено;</p>


	<p>5) да се врата не отварају у просторију у којој пушење није дозвољено, изузев ако та просторија има врата која се механички затварају одмах по употреби.</p>


	<p>Услови из става 1. тач. 3) – 5) овог члана не односе се на установе за извршење заводских санкција.</p>


	<p>Одговорно лице дужно је да обезбеди услове из става 1. овог члана.</p>


	<p></p>


	<p>V. ЗНАК ЗАБРАНЕ ПУШЕЊА, ОДНОСНО ЗНАК ДА ЈЕ ПУШЕЊЕ ДОЗВОЉЕНО</p>


	<p></p>


	<p>Члан 11.</p>


	<p>На свим улазним вратима сваког затвореног радног и јавног простора и превозног средства у коме је пушење забрањено, као и на другим видним местима одговорно лице дужно је да истакне знак забране пушења.</p>


	<p>У простору у коме је дозвољено пушење под условима прописаним овим законом, одговорно лице дужно је да истакне знак да је пушење дозвољено.</p>


	<p>Министар надлежан за послове здравља (у даљем тексту: министар) прописује облик и садржај знака забране пушења (податке, као и упозорења која се уносе у знак забране пушења), односно знака да је пушење дозвољено у одређеном простору, као и начин истицања тих знакова.</p>


	<p></p>


	<p>VI. КОНТРОЛА ЗАБРАНЕ ПУШЕЊА</p>


	<p></p>


	<p>1. Лице задужено за контролу забране пушења</p>


	<p></p>


	<p>Члан 12.</p>


	<p>Одговорно лице дужно је да контролише забрану пушења у простору у коме је забрањено пушење у складу са овим законом и одговорно је за спровођење мера забране пушења прописаних овим законом.</p>


	<p>Одговорно лице може писмено да задужи једно или више запослених лица да у његово име и за његов рачун контролишу забрану пушења.
	</p>


	<p>У случају из става 2. овог члана, ако се у простору у коме је пушење забрањено делатност обавља организовањем сменског рада, одговорно лице дужно је да писмено задужи једно или више запослених лица да контролишу забрану пушења у свакој смени.
	</p>


	<p>У случају из става 2. овог члана, одговорно лице дужно је да писмено задужи једно или више запослених лица у сваком од возила јавног превоза, као и у простору из члана 4. став 2. овог закона да у његово име и за његов рачун контролишу забрану пушења.</p>


	<p>Изузетно од ст. 2 – 4. овог члана у такси превозу који обавља предузетник у складу са законом, лице задужено за контролу забране пушења је возач таксија.</p>


	<p></p>


	<p>2. Истицање имена лица задуженог за контролу забране пушења</p>


	<p></p>


	<p>Члан 13.</p>


	<p>Одговорно лице дужно је да на једном или више видних места у простору у коме је забрањено пушење истакне своје име, односно име лица које је задужио да у његово име контролише забрану пушења из члана 12. ст. 2 – 4. овог закона, с подацима о месту где се то лице налази и телефонским бројем на који се може пријавити пушење у том простору.</p>


	<p></p>


	<p>3. Обавеза лица задуженог за контролу забране пушења</p>


	<p></p>


	<p>Члан 14.</p>


	<p>Лице које је задужено за контролу забране пушења дужно је:</p>


	<p>1) да надгледа и контролише забрану пушења, у складу са овим законом;
	</p>


	<p>2) да усмено наложи прекршиоцу забране пушења да престане с пушењем у простору за који је то лице задужено, као и да предузме мере да се из тог простора удаљи лице које и после усменог налога не престане са пушењем;</p>


	<p>3) да против лица запосленог код тог послодавца које је прекршило забрану пушења покрене, односно предложи покретање поступка за утврђивање повреде радне дисциплине у складу са законом или актом послодавца.</p>


	<p>Изузетно од става 1. тачка 2) овог члана, лице задужено за контролу забране пушења није дужно да предузме мере да се из простора у коме је пушење забрањено удаљи лице које и после усменог налога не престане с пушењем ако би се удаљавањем из тог простора ускратило остваривање законом утврђених права тог лица, као ни лице запослено код тог послодавца.</p>


	<p>Лице задужено за контролу забране пушења дужно је да у случају из става 1. тач. 2) и 3) овог члана одмах сачини извештај о повреди забране пушења у складу са овим законом и да га без одлагања достави одговорном лицу.</p>


	<p>Извештај из става 3. овог члана чува се најмање 12 месеци од дана када је сачињен и на захтев послодавца, односно надлежног инспектора, односно надлежног државног органа мора се дати на увид.</p>


	<p>Образац извештаја из става 3. овог члана прописује министар.</p>


	<p>Одговорно лице одговорно је ако се у простору у коме је пушење забрањено затекне лице које пуши.
	</p>


	<p></p>


	<p>VII. ДРУШТВЕНА БРИГА ЗА ЗДРАВЉЕ СТАНОВНИШТВА У РЕПУБЛИЦИ СРБИЈИ</p>


	<p></p>


	<p>1. Програм превенције и сузбијања употребе дуванских производа</p>


	<p></p>


	<p>Члан 15.</p>


	<p>Ради обезбеђивања друштвене бриге за здравље становништва у Републици Србији и очувања и унапређења здравља, откривања и сузбијања фактора ризика за настанак обољења, стицање знања о навикама о здравом начину живота, Влада доноси програм за превенцију и сузбијање употребе дувана.</p>


	<p>Средства за спровођење програма из става 1. овог члана обезбеђују се из Буџетског фонда који је основан у складу са законом којим се уређује дуван.</p>


	<p></p>


	<p>2. Канцеларија за превенцију пушења</p>


	<p></p>


	<p>Члан 16.</p>


	<p>Ради обезбеђивања услова за спровођење друштвене бриге за здравље становништва у Републици Србији, институт за јавно здравље основан за територију Републике Србије спроводи мере и активности за очување и унапређење здравља, откривање и сузбијање фактора ризика за настанак обољења, стицање знања и навика о здравом начину живота, односно за превенцију и сузбијање пушења.</p>


	<p>Послови из става 1. овог члана обављају се у организационој јединици института за јавно здравље основаног за територију Републике Србије (у даљем тексту: Канцеларија за превенцију пушења).</p>


	<p>Средства за обављање послова из става 1. овог члана обезбеђују се из Буџетског фонда који је основан у складу са законом којим се уређује дуван.</p>


	<p></p>


	<p>Члан 17.</p>


	<p>Здравствена установа из члана 16. став 2. овог закона обавља следеће послове:</p>


	<p>1) доноси и спроводи годишњи оперативни план за спровођење програма из члана 15. став 1. овог закона;</p>


	<p>2) припрема план истраживања, спроводи истраживање, прати и проучава пушење, односно учесталост пушења и припрема годишњи извештај о учесталости пушења међу становништвом;</p>


	<p>3) прикупља податке, прати и проучава организацију и рад здравствених установа и предлаже мере за унапређење програма одвикавања од пушења;</p>


	<p>4) припрема и предлаже стручно-методолошко упутство за здравствене установе за превенцију пушења, као и едукативни и промотивни материјал у превенцији и спречавању пушења;</p>


	<p>5) припрема програме одвикавања од пушења и промовише здрав начин живота без дуванског дима, односно промовише спречавање штетних последица пушења по здравље становништва;</p>


	<p>6) сарађује с државним органима и организацијама, као и јавним установама и другим организацијама и телима у земљи и иностранству, односно међународним телима надлежним за проблем пушења и штетних последица пушења по здравље становништва;</p>


	<p>7) подноси министру тромесечни, шестомесечни и годишњи извештај о раду Канцеларије за превенцију пушења, као и друге извештаје по захтеву министарства надлежног за послове здравља (у даљем тексту: Министарство);</p>


	<p>8) обавља и друге послове у складу са законом.</p>


	<p></p>


	<p>3. Комисија за превенцију употребе дувана</p>


	<p></p>


	<p>Члан 18.</p>


	<p>Ради обезбеђивања друштвене бриге за здравље у Републици Србији у заштити становништва од изложености дуванском диму, министар образује Комисију за превенцију употребе дувана, као стручно тело.</p>


	<p>Чланови Комисије за превенцију употребе дувана су истакнути здравствени радници и други сарадници који имају значајан допринос у превенцији пушења и сузбијању употребе дувана, као и у спречавању последица излагања дуванском диму.</p>


	<p>Мандат чланова Комисије за превенцију употребе дувана је пет година.</p>


	<p>Комисија за превенцију употребе дувана доноси пословник о свом раду.</p>


	<p>Средства за рад Комисије за превенцију употребе дувана обезбеђују се из Буџетског фонда који је основан у складу са законом којим се уређује дуван.</p>


	<p></p>


	<p>Члан 19.</p>


	<p>Комисија за превенцију дувана обавља следеће послове:</p>


	<p>1) припрема предлог програма из члана 15. став 1. овог закона;</p>


	<p>2) даје мишљење на годишњи оперативни план из члана 17. тачка 1) овог закона;</p>


	<p>3) даје мишљење на акте из члана 17. тач. 4), 5) и 7) овог закона;</p>


	<p>4) прати и процењује годишње активности и постигнуте резултате у спровођењу програма из члана 15. став 1. овог закона, као и друге стратешке акте и обавезе преузете из међународних уговора, о чему подноси извештај министру;</p>


	<p>5) сарађује с републичким стручним комисијама основаним у складу са законом као и с другим стручним телима и другим државним органима и организацијама, односно међународним телима надлежним за проблем пушења и штетних последица пушења по здравље становништва;</p>


	<p>6) учествује у изради клиничких смерница и протокола за превенцију и одвикавање од пушења;</p>


	<p>7) обавља и друге послове у складу са законом.</p>


	<p></p>


	<p>VIII. ПРАВО НА ПРЕВЕНТИВНУ ЗДРАВСТВЕНУ ЗАШТИТУ ОСИГУРАНИХ ЛИЦА</p>


	<p></p>


	<p>Члан 20.</p>


	<p>Осигураним лицима, у складу с прописима којима се уређује обавезно здравствено осигурање, обезбеђује се право на превентивну здравствену заштиту у одвикавању од пушења.</p>


	<p></p>


	<p>IX. НАДЗОР</p>


	<p></p>


	<p>Члан 21.</p>


	<p>Спровођење овог закона надзиру:</p>


	<p>1) Министарство, преко здравствене инспекције, санитарне инспекције и инспекције надлежне за лекове и медицинска средства;</p>


	<p>2) министарство надлежно за послове просвете, преко просветних инспектора, у складу са законом којим се уређују основе система образовања и васпитања;</p>


	<p>3) министарство надлежно за послове рада, преко инспектора рада;</p>


	<p>4) министарство надлежно за послове трговине и услуга, преко тржишних инспектора;
	</p>


	<p>5) министарство надлежно за послове туризма, преко туристичких инспектора;</p>


	<p>6) министарство надлежно за унутрашње послове, преко инспектора за превентивну заштиту.
	</p>


	<p>Санитарна инспекција врши надзор свих места у којима је забрањено пушење, а остале инспекције из става 1. овог члана врше надзор над спровођењем забране пушења приликом вршења својих законских овлашћења.</p>


	<p>Инспекције из става 1. овог члана међусобно сарађују, односно међусобно се обавештавају о предузетим мерама, размењују информације, пружају непосредну помоћ и предузимају заједничке мере и активности значајне за спровођење надзора забране пушења.
	</p>


	<p></p>


	<p>Члан 22.</p>


	<p>Министарства из члана 21. став 1. овог закона образују заједничко тело у складу с прописима којима се уређује државна управа.
	</p>


	<p>Поред послова који се утврђују споразумом о оснивању, заједничко тело из става 1. овог члана доноси и годишњи план инспекцијског надзора забране пушења.</p>


	<p></p>


	<p>Члан 23.</p>


	<p>У вршењу инспекцијског надзора из члана 21. овог закона инспектор је овлашћен:</p>


	<p>1) да прегледа простор у коме је забрањено пушење и прикупља потребне доказе мерењем и другим методама у складу с прописима донетим за спровођење овог закона;</p>


	<p>2) да саслуша и узме изјаве од лица које је пушењем нарушило забрану пушења, као и од одговорног лица, односно лица задуженог за контролу забране пушења из члана 12. овог закона;</p>


	<p>3) да изрекне новчану казну која се наплаћује на лицу места у складу са законом;</p>


	<p>4) да против лица које је нарушило забрану пушења и против одговорног лица, као и против правног лица и предузетника, без одлагања, поднесе захтев за покретање прекршајног поступка код надлежног органа;</p>


	<p>5) да обавља и друге послове инспекцијског надзора у складу са законом.</p>


	<p>Министар ближе уређује врсту потребних доказа о пушењу и начин на који се они прикупљају и на који се утврђује присуство дуванског дима у простору у коме је пушење забрањено, као и образац којим се наплаћује новчана казна на лицу места.</p>


	<p></p>


	<p>Члан 24.</p>


	<p>У вршењу инспекцијског надзора инспектор из члана 23. овог закона о сваком извршеном прегледу и предузетим радњама у поступку надзора дужан је да сачини записник који садржи налаз стања.</p>


	<p>Записник из става 1. овог члана обавезно се доставља субјекту над којим је извршен надзор.</p>


	<p></p>


	<p>Члан 25.</p>


	<p>Правно лице, предузетник, као и свако друго физичко лице дужно је да инспектору у вршењу инспекцијског надзора омогући несметано обављање послова надзора, у складу са законом.</p>


	<p></p>


	<p>Члан 26.</p>


	<p>Приликом вршења својих законом утврђених надлежности комунална полиција на територији града и града Београда, као и надлежни орган општине – на територији општине, врши надзор забране пушења, као поверени посао.
	</p>


	<p>На обављање послова из става 1. овог члана сходно се примењују одредбе овог закона о инспекцијском надзору.
	</p>


	<p>Надзор над обављањем поверених послова из става 1. овог члана врши Министарство, у складу са законом којим се уређује државна управа.</p>


	<p></p>


	<p>X. КАЗНЕНЕ ОДРЕДБЕ</p>


	<p></p>


	<p>1. Прекршаји</p>


	<p></p>


	<p>Члан 27.</p>


	<p>Новчаном казном од 5.000 динара казниће се на лицу места за прекршај физичко лице:</p>


	<p>1) ако пуши у било којем затвореном простору, као и у јавном простору у коме је пушење забрањено, под условима прописаним овим законом (члан 3. ст. 1. и 2, члан 8. ст. 4. и 7. и члан 9. ст. 2. и 6);</p>


	<p>2) ако пуши у јавном превозу, као и у било којем затвореном јавном простору који служи као чекаоница, односно станица за долазак и одлазак путника у јавном превозу (члан 4. ст. 1. и 2).</p>


	<p></p>


	<p>Члан 28.</p>


	<p>Новчаном казном од 500.000 до 1.000.000 динара казниће се за прекршај правно лице:</p>


	<p>1) ако не спроведе забрану пушења у затвореном јавном простору у коме је пушење забрањено, под условима прописаним овим законом (члан 3. ст. 1. и 2, члан 8. ст. 4. и 7, члан 9. ст. 2. и 6. и члан 10);</p>


	<p>2) ако не забрани пушење у јавном превозу као и у сваком затвореном јавном простору који служи као чекаоница, односно станица за долазак и одлазак путника у јавном превозу (члан 4);</p>


	<p>3) ако не поступи у складу са чл. 5 – 7. овог закона;</p>


	<p>4) ако се у угоститељском објекту за смештај за који није донета одлука да је пушење забрањено у свим собама, писменим документом не одреде посебне собе у хотелу, мотелу, хостелу или у другом угоститељском објекту у коме се обавља делатност у складу с прописима којима се уређује туризам и угоститељство, у којима је пушење дозвољено под условима прописаним овим законом, односно у којима пушење није дозвољено, односно ако те просторије не испуњавају услове прописане овим законом (члан 8);</p>


	<p>5) ако у сваком простору у коме је забрањено пушење, као и у свим возилима јавног превоза и простору из члана 4. став 2. овог закона на видном месту, односно на више видних места зависно од организације рада и обављања делатности не истакне знак забране пушења, односно знак да је пушење у одређеним просторијама дозвољено (члан 11);</p>


	<p>6) ако на једном или више видних места у простору у коме је забрањено пушење, за сваку смену обављања делатности не истакне име лица овлашћеног за контролу забране пушења у том простору, односно делу тог простора, као и у возилу јавног превоза и простору из члана 4. став 2. овог закона, с подацима о месту где се то лице налази и бројем телефона тог лица на који се може пријавити пушење у том простору (члан 13);</p>


	<p>7) ако не сачини извештај о повреди забране пушења у складу са овим законом, односно ако не чува извештај најмање 12 месеци од дана када је сачињен, односно ако се у простору у коме је пушење забрањено затекне лице које пуши (члан 14).</p>


	<p>За прекршај из става 1. овог члана казниће се одговорно лице у правном лицу новчаном казном од 30.000 до 50.000 динара.
	</p>


	<p>За прекршај из става 1. овог члана казниће се предузетник новчаном казном од 300.000 до 500.000 динара.</p>


	<p></p>


	<p>XI. ПРЕЛАЗНЕ И ЗАВРШНЕ ОДРЕДБЕ</p>


	<p></p>


	<p>Члан 29.</p>


	<p>Прописи за спровођење овог закона донеће се у року од 90 дана од дана ступања на снагу овог закона.</p>


	<p></p>


	<p>Члан 30.</p>


	<p>Правна лица и предузетници у чијим објектима је забрањено пушење, односно у којима постоје изузеци од забране пушења у складу са овим законом, дужни су да ускладе свој рад са одредбама овог закона у року од 180 дана од дана ступања на снагу овог закона.</p>


	<p></p>


	<p>Члан 31.</p>


	<p>Одговорно лице за угоститељски објекат који је у саставу другог простора у коме је пушење забрањено у складу са овим законом (нпр. објекти у тржном центру, простори из члана 4. став 2, угоститељски објекти у саставу послодавца и др.) дужно је да спроведе забрану пушења у том простору и да усклади рад са одредбама овог закона у року од 180 дана од дана ступања на снагу овог закона.
	</p>


	<p></p>


	<p>Члан 32.</p>


	<p>Даном ступања на снагу овог закона престаје да важи Закон о забрани пушења у затвореним просторијама („Службени гласник РС”, бр. 16/95 и 101/05).
	</p>


	<p></p>


	<p>Члан 33.</p>


	<p>Овај закон ступа на снагу осмог дана од дана објављивања у „Службеном гласнику Републике Србије”.</p>

