



<p>
</p>
<p>

ЗАКОН</p>
<p>

о класификацији
делатности</p>
<p>
„Службени гласник РС“ 

број 104
од 16. децембра 2009.</p>
<p>
</p>
<p>
</p>
<p>
Предмет закона</p>
<p>
</p>
<p>
Члан 1.</p>
<p>
Овим законом се уређује Класификација делатности (у
даљем тексту: Класификација), као општи стандард према којем се врши
разврставање јединица разврставања у делатности.</p>
<p>
</p>
<p>
Примена Класификације</p>
<p>
</p>
<p>
Члан 2.</p>
<p>
Класификација се примењује:</p>
<p>
1) приликом уписивања делатности у привредни или други
посебан регистар;</p>
<p>
2) у статистици и вођењу евиденција;</p>
<p>
3) приликом прикупљања, обрађивања и приказивања података
о стању и кретањима у економији, социјалној области и области радне и животне
средине према делатностима, као и приликом извршавања међународних обавеза;</p>
<p>
4) приликом доношења и праћења мера економске и
социјалне политике;</p>
<p>
5) у научноистраживачком и аналитичком раду. 
</p>
<p>
</p>
<p>
Прописивање Класификације</p>
<p>
</p>
<p>
Члан 3.</p>
<p>
Класификацију, укључујући називе, шифре и описе
делатности, прописује Влада. </p>
<p>
</p>
<p>
Јединице разврставања</p>
<p>
</p>
<p>
Члан 4.</p>
<p>
Према Класификацији, по делатностима се разврставају:
привредна друштва, задруге, банке, друштва за осигурање, брокерско-дилерска
друштва, даваоци финансијског лизинга, друге правне форме привредних субјеката,
предузетници, пољопривредна газдинства, установе, јавна предузећа, државни
органи, органи аутономних покрајина, органи јединица локалне самоуправе,
политичке странке, синдикалне и друштвене организације, удружења, огранци и
представништва страних правних лица и друге организације које обављају
делатност (у даљем тексту: јединице разврставања).</p>
<p>
Разврставање по делатностима врши се по методологији
коју прописује Влада.</p>
<p>
</p>
<p>
Претежна делатност</p>
<p>
</p>
<p>
Члан 5.</p>
<p>
Јединица разврставања распоређује се у одговарајућу
категорију Класификације (сектор, област, грана и група) према делатности коју
обавља.</p>
<p>
Ако јединица разврставања обавља више делатности,
распоређује се у одговарајућу категорију Класификације из става 1. овог члана
према претежној делатности.</p>
<p>
</p>
<p>
Пријављивање делатности</p>
<p>
</p>
<p>
Члан 6.</p>
<p>
Приликом регистрације података у Регистру привредних
субјеката, јединица разврставања у регистрационој пријави која се подноси
Агенцији за привредне регистре наводи претежну делатност из Класификације и
шифру те делатности.</p>
<p>
Пријављивање делатности других јединица разврставања
које се региструју у другим посебним регистрима врши се приликом израде акта о
оснивању, који се, заједно са пријавом за регистрацију и пријавом за
разврставање, подноси органу који води посебан регистар.</p>
<p>
</p>
<p>
Обавештење о регистрацији
делатности</p>
<p>
</p>
<p>
Члан 7.</p>
<p>
Агенција за привредне регистре обавештава јединицу
разврставања регистровану у Регистру привредних субјеката о претежној
делатности у коју је сврстана и о променама у разврставању у складу са законом
којим се регулише поступак регистрације привредних субјеката.</p>
<p>
Други органи који воде посебне регистре достављају
органу надлежном за послове статистике пријаве за разврставање у року од седам
дана од дана регистрације.</p>
<p>
Јединица разврставања за коју не постоји обавеза
регистрације непосредно доставља податке потребне за разврставање органу
надлежном за послове статистике.</p>
<p>
Орган надлежан за послове статистике обавештава
јединицу разврставања која се региструје у посебним регистрима и јединицу
разврставања за коју не постоји обавеза регистрације о претежној делатности у
коју је сврстана и о променама у разврставању.</p>
<p>
Орган надлежан за послове статистике обавештава и
органе надлежне за вођење других посебних регистара о претежној делатности у
коју је јединица сврстана и о променама у разврставању.</p>
<p>
</p>
<p>
Достављање податка о
разврставању</p>
<p>
</p>
<p>
Члан 8.</p>
<p>
Податке о регистровању и разврставању по делатностима
примљене у току месеца Агенција за привредне регистре доставља најкасније до
15. у следећем месецу органу надлежном за послове статистике.</p>
<p>
</p>
<p>
Поверавање послова</p>
<p>
</p>
<p>
Члан 9.</p>
<p>
Послове разврставања по претежној делатности и послове
који се односе на промене разврставања Агенција за привредне регистре обавља
као поверене послове.</p>
<p>
</p>
<p>
Престанак важења
постојећих прописа</p>
<p>
</p>
<p>
Члан 10.</p>
<p>
Закон о Класификацији делатности и о Регистру јединица
разврставања („Службени лист СРЈ”, бр. 31/96, 34/96, 12/98, 59/98 и 74/99)
престаје да важи даном ступања на снагу овог закона.</p>
<p>
Класификација утврђена законом из става 1. овог члана
примењиваће се до краје године у којој овај закон ступа на снагу:</p>
<p>
– приликом доношења и праћења мера економске и
социјалне политике;</p>
<p>
– у статистици и вођењу евиденција;</p>
<p>
– приликом прикупљања, обрађивања и објављивања
података према делатностима и извршавања међународних обавеза, као и</p>
<p>
– у научноистраживачком и аналитичком раду. 
</p>
<p>
</p>
<p>
Прелазне одредбе</p>
<p>
</p>
<p>
Члан 11.</p>
<p>
Влада ће у року од шездесет дана од дана ступања на
снагу одредаба члана 3. и члана 4. став 2. овог закона прописати Класификацију
и методологију за разврставање по делатностима. </p>
<p>
</p>
<p>
Члан 12.</p>
<p>
Све јединице регистроване у Регистру привредних
субјеката до дана ступања на снагу овог закона разврстаће Агенција за привредне
регистре, у року од три месеца од дана прописивања Класификације, и то према
претежној делатности у складу са овим законом, и објавиће тај податак на
интернет страници Агенције за привредне регистре, без доношења посебног акта.</p>
<p>
Све јединице регистроване у другим посебним регистрима
до дана ступања на снагу овог закона, као и јединице за које не постоји обавеза
регистрације, орган надлежан за послове статистике разврстаће према претежној
делатности у складу са овим законом, и то у року од три месеца од дана
прописивања Класификације, и објавиће тај податак на интернет страници органа
надлежног за послове статистике.</p>
<p>
</p>
<p>
Ступање на снагу овог
закона</p>
<p>
</p>
<p>
Члан 13.</p>
<p>
Овај закон ступа на снагу по истеку три месеца од дана
његовог објављивања у „Службеном гласнику Републике Србије”, осим одредаба
члана 3. и члана 4. став 2. овог закона, које ступају на снагу осмог дана од
дана објављивања у „Службеном гласнику Републике Србије”.</p>
<p>
</p>
<p>
</p>

