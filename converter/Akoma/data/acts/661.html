


	
	Zakon

	

	<p> </p>
	<p>ЗАКОН</p>
	<p>о старој и реткој библиотечкој грађи</p>
	<p>"Службени гласник РС“, број 52 од 15. јула 2011.</p>
	<p>I. ОСНОВНЕ ОДРЕДБЕ</p>
	<p>Предмет закона</p>
	<p>Члан 1.</p>
	<p>Овим законом уређује се заштита старе и ретке библиотечке грађе као културног наслеђа, њено чување, сређивање и обрада, као и услови и начин коришћења.</p>
	<p>Општи интерес</p>
	<p>Члан 2.</p>
	<p>Стара и ретка библиотечка грађа је културно наслеђе од посебног интереса за Републику Србију и као таква ужива посебну заштиту, утврђену законом којим се уређује култура, овим законом и другим прописима без обзира на то у чијој је својини, односно код кога се налази и да ли је регистрована и евидентирана.</p>
	<p>Заштита старе и ретке библиотечке грађе је делатност од општег интереса. 
	</p>
	<p>Термини</p>
	<p>Члан 3.</p>
	<p>Термини којима су у овом закону означени положаји, професије, односно занимања, изражени у граматичком мушком роду, подразумевају природни мушки и женски род лица на којa се односе.</p>
	<p>Обавезе надлежних органа</p>
	<p>Члан 4.</p>
	<p>Република Србија, аутономна покрајина, односно јединица локалне самоуправе, обавезна је да штити и чува стару и ретку библиотечку грађу као културно наслеђе од општег интереса, да обезбеди за њу адекватне објекте, стручно руковођење и пружање услуга грађанима.</p>
	<p>Послови од општег интереса у заштити старе и ретке библиотечке грађе</p>
	<p>Члан 5.</p>
	<p>Општи интерес у заштити стaре и ретке библиотечке грађе, у смислу овог закона, обухвата:</p>
	<p>1) проналажење, прикупљање, чување, заштиту и коришћење грађе;</p>
	<p>2) проучавање и вредновање грађе;</p>
	<p>3) категоризацију и вођење регистара; </p>
	<p>4) обраду грађе и израду каталога уз примену одговарајућих међународних стандарда за библиографско – каталошки опис;</p>
	<p>5) пружање стручне помоћи сопственицима; </p>
	<p>6) обављање стручног надзора;</p>
	<p>7) израду стручних упутстава;</p>
	<p>8) развој и унапређивање стручног рада на њеној заштити;</p>
	<p>9) спровођење мера заштите (превентивна заштита, микрофилмовање, дигитализација, конзервација, рестаурација);</p>
	<p>10) старање о условима, начину коришћења и представљања грађе;</p>
	<p>11) истраживање и издавање научних и стручних публикација о грађи, као и објављивање грађе; 
	</p>
	<p>12) обезбеђивање доступности грађе и њено представљање домаћој и страној јавности; 
	</p>
	<p>13) стручно оспособљавање и усавршавање запослених;</p>
	<p>14) израду плана заштите у ванредним околностима;</p>
	<p>15) друге послове заштите грађе утврђене овим законом, прописима донетим на основу њега и другим прописима.</p>
	<p>Послове од општег интереса у заштити старе и ретке библиотечке грађе из става 1. овог члана обављају Народна библиотека Србије, Библиотека Матице српске и библиотеке које решењем одреди министар надлежан за културу (у даљем тексту: одређене библиотеке), на предлог Народне библиотеке Србије и Библиотеке Матице српске. 
	</p>
	<p>Стара и ретка библиотечка грађа и својина</p>
	<p>Члан 6.</p>
	<p>Стара и ретка библиотечка грађа може бити у свим облицима својине.</p>
	<p>На старој и реткој библиотечкој грађи својина се може ограничити само ако је то у општем интересу, у складу са законом.</p>
	<p>На старој и реткој библиотечкој грађи у јавној својини не може се одржајем стећи право својине.</p>
	<p>Стара и ретка библиотечка грађа која је напуштена или је остала без правног следбеника у јавној је својини.</p>
	<p>Стара и ретка библиотечка грађа чији сопственици нису јавне библиотеке, већ друга правна и физичка лица (музеји, архиви, институти, Српска академија наука и уметности, Српска православна црква, верске заједнице и друге организације) ужива заштиту у складу са одредбама овог закона.</p>
	<p>II. КРИТЕРИЈУМИ ЗА ПРОЦЕНУ И КАТЕГОРИЗАЦИЈА СТАРЕ И РЕТКЕ БИБЛИОТЕЧКЕ ГРАЂЕ 
	</p>
	<p>Критеријуми за процену старе и ретке библиотечке грађе</p>
	<p>Члан 7.</p>
	<p>Стара и ретка библиотечка грађа је културно добро.</p>
	<p>Стару и ретку библиотечку грађу чине:</p>
	<p>1) старе српске књиге: </p>
	<p>(1) рукописне књиге на српскословенском и српском језику српскословенског језичког периода закључно са 18. веком, као и рукописне књиге настале до 1867. године на српскословенском, рускословенском (у српској употреби), славеносрпском и српском народном језику, 
	</p>
	<p>(2) штампане књиге, периодичне и друге публикације објављене на српскословенском, рускословенском (у српској употреби), славеносрпском и српском језику, закључно са 1867. годином, 
	</p>
	<p>(3) рукописне и штампане књиге на страним језицима чији је аутор припадник српског народа, закључно са 1867. годином,</p>
	<p>(4) издања дубровачке књижевности, којa припадају и српској и хрватској култури, закључно са 1867. годином;</p>
	<p>2) старе стране књиге: рукописне и штампане књиге објављене до године која се узима као критеријум по прописима државе из које потичу; 
	</p>
	<p>3) ретке књиге: публикације које имају неко од следећих обележја:</p>
	<p>(1) рукописне књиге настале после 1867. године,</p>
	<p>(2) примерци публикације који због посебне опреме или садржине излазе из профила укупног тиража,</p>
	<p>(3) библиофилска издања значајних аутора и библиофилска издања која имају посебну научну, историјску, културну или уметничку вредност,</p>
	<p>(4) ретка издања из ратних периода 1912–1913, 1914–1918, 1941–1945. године,</p>
	<p>(5) издања с тиражом мањим од 100 примерака која имају посебну научну, историјску, културну или уметничку вредност,</p>
	<p>(6) цензурисана, проскрибована издања која су сачувана у малом броју примерака, а сама по себи имају велики културни значај,</p>
	<p>(7) емигрантска издања објављена ван територије Републике Србије, сачувана у малом броју примерака;</p>
	<p>4) посебне збирке:</p>
	<p>(1) збирке књижевних и других рукописа и архивалија, мапа и карата, фотографија, гравира, музикалија, плаката, електронских публикација (укључујући и интернет баштину), библиотечки каталози и посебне библиотеке значајних личности, односно библиотеке целине од историјског, уметничког, научног или техничког значаја, које су у складу са овим законом утврђене као културно добро,</p>
	<p>(2) музејски примерак сваке штампане или електронске публикације који Народна библиотека Србије и Библиотека Матице српске добијају путем обавезног примерка и трајно чувају по закону којим се уређује обавезни примерак.</p>
	<p>Критеријуми за категоризацију</p>
	<p>Члан 8.</p>
	<p>Стара и ретка библиотечка грађа као културно добро, уколико има својства од посебног историјског, уметничког, научног или техничког значаја, категорише се као:</p>
	<p>1) културно добро од изузетног значаја; </p>
	<p>2) културно добро од великог значаја; </p>
	<p>3) културно добро.</p>
	<p>За културно добро од изузетног значаја проглашава се стара и ретка библиотечка грађа, и то:</p>
	<p>1) сви примерци рукописне књиге и друге рукописне грађе, њихови делови и фрагменти, писани на старословенском језику или на некој од његових језичких редакција, као и на српском народном језику до краја 1800. године;</p>
	<p>2) сви примерци публикација, њихови делови и фрагменти штампани на српскословенском, рускословенском (у српској употреби), славеносрпском и српском народном језику до краја 1800. године и књиге на страним језицима штампане до краја 1700. године;</p>
	<p>3) сви примерци књига, периодичних публикација и остале старе и ретке библиотечке грађе ако имају једну од следећих карактеристика: 
	</p>
	<p>– сведоче о изузетно значајним културним или историјским догађајима ма и личностима,</p>
	<p>– имају изузетну уметничку или естетску вредност,</p>
	<p>– представљају јединствене или изузетно ретке или посебно репрезентативне примерке свог времена,</p>
	<p>– представљају први примерак своје врсте,</p>
	<p>– јединствени су по својој очуваности или целовитости.</p>
	<p>За културно добро од великог значаја проглашава се стара и ретка библиотечка грађа, и то:</p>
	<p>1) сви примерци рукописне књиге и друге рукописне грађе, њихови делови и фрагменти, писани на српскословенском, рускословенском (у српској употреби), славеносрпском и на српском народном језику од 1801. до краја 1867. године;</p>
	<p>2) сви примерци српских штампаних публикација, њихови делови и фрагменти, објављени од 1801. до 1867. године;</p>
	<p>3) сви примерци рукописне књиге и друге рукописне грађе, њихови делови и фрагменти, писани на страним језицима до краја 1867. године, који имају посебан значај за српску или светску културу, уметност или историју;</p>
	<p>4) сви примерци штампане књиге на страним језицима који су настали до године која се узима као критеријум за изузетна културна добра по прописима земаља из којих потичу; 
	</p>
	<p>5) друга ретка библиотечка грађа која сведочи о значајним културним и историјским догађајима и личностима и има велики значај или представља посебно карактеристичан пример за одређено подручје или раздобље, односно има велики значај за научни и технички развој;</p>
	<p>6) музејски примерак, односно обавезни примерак који се трајно чува у изворном облику у Народној библиотеци Србије и у Библиотеци Матице српске.</p>
	<p>Културно добро је стара и ретка библиотечка грађа која није категорисана као културно добро од изузетног и великог значаја.</p>
	<p>Проглашавање старе и ретке библиотечке грађе за културно добро од изузетног и великог значаја</p>
	<p>Члан 9.</p>
	<p>Стару и ретку библиотечку грађу за културно добро од изузетног значаја проглашава Народна скупштина.</p>
	<p>Стару и ретку библиотечку грађу за културно добро од великог значаја проглашава одлуком коју доноси у вршењу поверених послова, Народна библиотека Србије.</p>
	<p>Проглашење старе и ретке библиотечке грађе на територији АП Војводине за културно добро од великог значаја, врши као поверени посао, Библиотека Матице српске.</p>
	<p>Акт о проглашењу старе и ретке библиотечке грађе за културно добро од изузетног значаја и од великог значаја објављује се у „Службеном гласнику Републике Србије”.</p>
	<p>III. РЕГИСТРИ СТАРЕ И РЕТКЕ БИБЛИОТЕЧКЕ ГРАЂЕ</p>
	<p>Сврха и јавност регистара</p>
	<p>Члан 10.</p>
	<p>Стара и ретка библиотечка грађа уписује се у регистре културних добара, у складу са законом.</p>
	<p>Регистре старе и ретке библиотечке грађе воде Народна библиотека Србије, Библиотека Матице српске и одређене библиотеке, у складу с одредбама овог закона. 
	</p>
	<p>Регистри из става 2. овог члана јавно су доступни.</p>
	<p>Врсте регистара</p>
	<p>Члан 11.</p>
	<p>Централни регистар категорисане старе и ретке библиотечке грађе у Републици Србији води Народна библиотека Србије.</p>
	<p>Регистар категорисане старе и ретке библиотечке грађе у АП Војводини води Библиотека Матице српске. 
	</p>
	<p>Регистре категорисане старе и ретке библиотечке грађе у јединици локалне самоуправе воде одређене библиотеке. 
	</p>
	<p>Вођење регистра из ст. 1 – 3. овог члана врши се као поверени посао. </p>
	<p>Садржину и начин вођења регистара из ст. 1 – 3. овог члана прописује министар надлежан за културу.</p>
	<p>IV. ПРАВА И ОБАВЕЗЕ СОПСТВЕНИКА СТАРЕ И РЕТКЕ БИБЛИОТЕЧКЕ ГРАЂЕ У ЈАВНОЈ СВОЈИНИ</p>
	<p>Права сопственика</p>
	<p>Члан 12.</p>
	<p>Сопственик старе и ретке библиотечке грађе у јавној својини има право да од одређене библиотеке тражи да се категорисана грађа у његовој својини упише у регистар.</p>
	<p>Сопственик старе и ретке библиотечке грађе у јавној својини има право да од одређене библиотеке захтева бесплатно стручно мишљење о старој и реткој библиотечкој грађи, које не подразумева посебна истраживања, конзерваторска или лабораторијска испитивања, као и да захтева бесплатну стручно-саветодавну помоћ приликом конзервације или рестаурације грађе. 
	</p>
	<p>Обавезе сопственика</p>
	<p>Члан 13.</p>
	<p>Сопственици старе и ретке библиотечке грађе у јавној својини обавезни су да овлашћеним лицима министарства надлежног за културу, односно покрајинског органа управе надлежног за културу и овлашћеним лицима Народне библиотеке Србије, Библиотеке Матице српске и друге одређене библиотеке омогуће вршење одговарајућег надзора. 
	</p>
	<p>Остале обавезе сопственика</p>
	<p>Члан 14.</p>
	<p>Сопственик старе и ретке библиотечке грађе у јавној својини обавезан је:</p>
	<p>1) да савесно чува и одржава грађу;</p>
	<p>2) да благовремено спроводи мере техничке заштите;</p>
	<p>3) да обезбеди одговарајући простор и опрему за смештај и заштиту грађе; 
	</p>
	<p>4) да именује лице одговорно за заштиту грађе и ангажује стручну особу за рад са грађом;</p>
	<p>5) да грађу чува као целину, односно збирку или фонд;</p>
	<p>6) да грађу обради, класификује, упише у регистре код одређене библиотеке;</p>
	<p>7) да обавештава одређену библиотеку о свим променама стања грађе, а најкасније у року од 30 дана од дана сазнања о наступању промене;</p>
	<p>8) да дозволи научна и стручна истраживања, репродукцију и друга снимања, као и извођење мера техничке заштите на грађи, и да у ту сврху по потреби уступи грађу одређеној библиотеци или другим правним лицима најдуже до 120 дана;</p>
	<p>9) да обезбеди доступност грађе јавности у сврху представљања грађе као културног наслеђа и да, по потреби уступи грађу одређеној библиотеци или другим установама заштите најдуже до 120 дана.</p>
	<p>Мере према несавесном сопственику грађе у јавној својини</p>
	<p>Члан 15.</p>
	<p>Ако сопственик старе и ретке библиотечке грађе у јавној својини нестручно, немарно и несавесно чува стару и ретку библиотечку грађу, услед чега постоји опасност да она буде уништена или оштећена, одређена библиотека ће му послати писмено обавештење за предузимање мера за заштиту, чување и стручно одржавање грађе.</p>
	<p>Ако сопственик старе и ретке библиотечке грађе у јавној својини у року од 30 дана од пријема писменог обавештења одређене библиотеке не предузме одговарајуће мере заштите, одређена библиотека ће о томе без одлагања обавестити Народну библиотеку Србије, односно Библиотеку Матице српске. 
	</p>
	<p>По пријему обавештења од одређене библиотеке, Народна библиотека Србије, односно Библиотека Матице српске у року од осам дана, о томе писмено обавештава министарство надлежно за културу.</p>
	<p>По пријему обавештења од Народне библиотеке Србије, односно Библиотеке Матице српске, министарство надлежно за културу у року од 15 дана доноси решење о привременом одузимању грађе од несавесног сопственика и о њеном уступању Народној библиотеци Србије, односно Библиотеци Матице српске, с циљем одговарајуће заштите, с тим што трошкове заштите сноси несавесни сопственик. 
	</p>
	<p>Решење из става 4. овог члана коначно је и против њега се може покренути управни спор.</p>
	<p>Мере у случају ванредних околности</p>
	<p>Члан 16.</p>
	<p>Сопственик старе и ретке библиотечке грађе у јавној својини обавезан је да спроводи све мере заштите у ванредним околностима на основу плана и упутства одређене библиотеке. 
	</p>
	<p>Уколико наступе ванредне околности, сопственик грађе у јавној својини обавезан је да записнички констатује дан, час и околности које су настале и писаним путем обавесте о томе одређену библиотеку.</p>
	<p>Привремено уступање грађе </p>
	<p>Члан 17.</p>
	<p>Сопственици старе и ретке библиотечке грађе у јавној својини обавезни су да међусобно сарађују и привремено уступају грађу из свог фонда у сврхе предвиђене овим законом.</p>
	<p>Ако јавна библиотека одбије да уступи грађу из свог фонда у сврхе предвиђене овим законом, о уступању ће одлучити министарство надлежно за културу.</p>
	<p>Ограничења и забране коришћења</p>
	<p>Члан 18.</p>
	<p>Сопственик старе и ретке библиотечке грађе у јавној својини не сме:</p>
	<p>1) да користи стару и ретку библиотечку грађу на начин који може довести до њеног оштећења или уништења; 
	</p>
	<p>2) да распарчава збирке старе и ретке библиотечке грађе без сагласности одређене библиотеке.</p>
	<p>V. ПРАВА И ОБАВЕЗЕ СОПСТВЕНИКА СТАРЕ И РЕТКЕ БИБЛИОТЕЧКЕ ГРАЂЕ У ПРИВАТНОЈ СВОЈИНИ</p>
	<p>Права сопственика </p>
	<p>Члан 19.</p>
	<p>Сопственик старе и ретке библиотечке грађе у приватној својини има право да од одређене библиотеке тражи да се категорисана грађа у његовој својини упише у регистар.</p>
	<p>Сопственик старе и ретке библиотечке грађе у приватној својини има право да од одређене библиотеке захтева бесплатно стручно мишљење о старој и реткој библиотечкој грађи, које не подразумева посебна истраживања, конзерваторска или лабораторијска испитивања, као и да захтева бесплатну стручно-саветодавну помоћ приликом конзервације или рестаурације грађе. 
	</p>
	<p>Ограничење и забране коришћења</p>
	<p>Члан 20.</p>
	<p>На сопственике старе и ретке библиотечке грађе у приватној својини примењују се одредбе овог закона које се односе на ограничења и забране коришћења из члана 18. овог закона.</p>
	<p>Омогућавања приступа и увида у збирке</p>
	<p>Члан 21.</p>
	<p>Сопственици старе и ретке библиотечке грађе у приватној својини обавезни су да овлашћеним лицима министарства надлежног за културу, односно покрајинског органа управе надлежног за културу, и овлашћеним лицима Народне библиотеке Србије, Библиотеке Матице српске и друге одређене библиотеке омогуће приступ и увид у збирке старе и ретке библиотечке грађе.</p>
	<p>Обавезе сопственика </p>
	<p>Члан 22.</p>
	<p>Сопственик старе и ретке библиотечке грађе у приватној својини обавезан је:</p>
	<p>1) да обавести одређену библиотеку о поседовању грађе;</p>
	<p>2) да предузме потребне мере за безбедно чување и заштиту грађе;</p>
	<p>3) да среди грађу и изради њен попис;</p>
	<p>4) да допусти овлашћеном лицу одређене библиотеке преглед грађе и спровођење заштитног снимања;</p>
	<p>5) да поштује стручне савете одређене библиотеке у вези са вредновањем, чувањем и заштитом грађе.</p>
	<p>Кад сопственик старе и ретке библиотечке грађе у приватној својини није у могућности да среди ту грађу и изради њен попис, одређена библиотека је у обавези да му пружи стручну помоћ.</p>
	<p>Доступност грађе у приватној својини предате одређеној библиотеци</p>
	<p>Члан 23.</p>
	<p>Стара и ретка библиотечка грађа у приватној својини поклоњена јавној библиотеци, доступна је за коришћење под условима и на начин прописан за грађу у јавној својини, уколико није другачије одређено уговором између сопственика и одређене библиотеке.</p>
	<p>VI. ДЕЛАТНОСТ ЗАШТИТЕ </p>
	<p>Опсег заштите</p>
	<p>Члан 24.</p>
	<p>Делатност заштите старе и ретке библиотечке грађе обављају библиотеке које у својим фондовима имају стару и ретку библиотечку грађу и испуњавају друге услове за обављање делатности заштите. 
	</p>
	<p>Мере техничке заштите</p>
	<p>Члан 25.</p>
	<p>У мере техничке заштите старе и ретке библиотечке грађе спадају: превентивна заштита, микрофилмовање, дигитализација, конзервација и рестаурација.</p>
	<p>Мере техничке заштите старе и ретке библиотечке грађе ближе уређује министар надлежан за културу. 
	</p>
	<p>Спровођење мера превентивне техничке заштите код сопственика</p>
	<p>Члан 26.</p>
	<p>Превентивна техничка заштита спроводи се у свим библиотекама, као и код других сопственика старе и ретке библиотечке грађе.</p>
	<p>Микрофилмовање и дигитализација грађе</p>
	<p>Члан 27.</p>
	<p>Библиотеке су обавезне да стару и ретку библиотечку грађу, која је утврђена за културно добро од изузетног, односно великог значаја, микрофилмују с циљем заштите.</p>
	<p>О микрофилмовању се води документација која се, као прилог, прикључује регистрима старе и ретке библиотечке грађе по категоријама.</p>
	<p>Библиотеке су обавезне да категорисану стару и ретку библиотечку грађу дигитализују ради коришћења и представљања.</p>
	<p>Конзервација и рестаурација</p>
	<p>Члан 28.</p>
	<p>Конзервација и рестаурација спроводе се само у овлашћеним конзерваторским лабораторијама и радионицама. 
	</p>
	<p>Централне лабораторије и радионице за конзервацију и рестаурацију старе и ретке библиотечке грађе налазе се у Народној библиотеци Србије и Библиотеци Матице српске. 
	</p>
	<p>Предузимање техничких мера заштите</p>
	<p>Члан 29.</p>
	<p>Мере техничке заштите могу се предузимати само:</p>
	<p>1) ако се изврше конзерваторска испитивања;</p>
	<p>2) ако се изврше лабораторијска испитивања, уколико се конзерваторским испитивањем утврди потреба за њима;</p>
	<p>3) ако се утврде методе или технике извођења мера техничке заштите на основу резултата конзерваторских и лабораторијских испитивања;</p>
	<p>4) ако се изради елаборат мера техничке заштите.</p>
	<p>О извођењу мера техничке заштите и њиховим резултатима води се документација која је саставни део регистара старе и ретке библиотечке грађе.</p>
	<p>Реституција старе и ретке библиотечке грађе</p>
	<p>Члан 30.</p>
	<p>Народна библиотека Србије и Библиотека Матице српске покрећу иницијативу за реституцију старе и ретке библиотечке грађе отуђене од сопственика по разним основама, у сарадњи са надлежним државним органима, и старају се о спровођењу мера реституције.</p>
	<p>Израда плана заштите у ванредним околностима</p>
	<p>Члан 31.</p>
	<p>Свака јавна библиотека која обавља делатност заштите старе и ретке библиотечке грађе мора да има план заштите у ванредним околностима, са посебним мерама заштите старе и ретке библиотечке грађе од изузетног, односно великог значаја. 
	</p>
	<p>План заштите у ванредним околностима мора да буде у складу са плановима заштите и спасавања који се доносе у складу са законом којим се уређује поступање у ванредним ситуацијама.</p>
	<p>Ревизија и отпис</p>
	<p>Члан 32.</p>
	<p>Библиотеке су обавезне да врше ревизију стања старе и ретке библиотечке грађе из својих фондова. 
	</p>
	<p>Стара и ретка библиотечка грађа не може се отписати изузев у случају предвиђеном законом и у складу са прописима о ревизији и отпису грађе.</p>
	<p>Финансирање делатности заштите</p>
	<p>Члан 33.</p>
	<p>Средства за остваривање општег интереса у заштити старе и ретке библиотечке грађе утврђене овим законом обезбеђују се у буџету Републике Србије.</p>
	<p>Средства за обављање делатности заштите, чувања, коришћења и представљања старе и ретке библиотечке грађе од изузетног, односно великог значаја, као и средства за обављање послова на вођењу регистара, обезбеђују се у буџету Републике Србије, аутономне покрајине, односно јединице локалне самоуправе. 
	</p>
	<p>Средства за заштиту остале старе и ретке библиотечке грађе обезбеђују њихови сопственици у складу са законом.</p>
	<p>Надзор над стручним радом </p>
	<p>Члан 34.</p>
	<p>Библиотеке које имају збирке старе и ретке библиотечке грађе обављају делатност прикупљања, заштите, истраживања, чувања, коришћења и представљања старе и ретке библиотечке грађе у складу са овим законом. 
	</p>
	<p>Надзор над стручним радом библиотека, установа и других сопственика који поседују стару и ретку библиотечку грађу врше одређене библиотеке.</p>
	<p>Надзор над стручним радом одређених библиотека које обављају делатност заштите старе и ретке библиотечке грађе врше Народна библиотека Србије и Библиотека Матице српске. 
	</p>
	<p>Надзор над стручним радом из ст. 2. и 3. овог члана врши се као поверени посао у складу са законом.</p>
	<p>Обавезе библиотека</p>
	<p>Члан 35.</p>
	<p>У делатности заштите старе и ретке библиотечке грађе библиотеке обављају следеће послове:</p>
	<p>1) прикупљају, чувају и штите грађу; </p>
	<p>2) обрађују грађу и израђују одговарајући каталог;</p>
	<p>3) спроводе мере заштите у сарадњи са одређеном библиотеком; </p>
	<p>4) старају се о условима, начину коришћења и представљања грађе;</p>
	<p>5) старају се о стручном оспособљавању и усавршавању запослених;</p>
	<p>6) израђују план заштите у ванредним околностима;</p>
	<p>7) сарађују са другим сопственицима старе и ретке библиотечке грађе;</p>
	<p>8) обављају и друге послове утврђене овим законом, прописима донетим на основу њега и другим прописима.</p>
	<p>Обавезе одређених библиотека</p>
	<p>Члан 36.</p>
	<p>Одређена библиотека, поред послова из члана 35. овог закона обавља и следеће послове: 
	</p>
	<p>1) проналажење и евидентирање грађе код других сопственика; </p>
	<p>2) проучавање и валоризација грађе;</p>
	<p>3) категоризација и вођење регистара;</p>
	<p>4) пружање стручне помоћи сопственицима; </p>
	<p>5) обављање надзора над стручним радом библиотека, установа и других сопственика који поседују стару и ретку библиотечку грађу;</p>
	<p>6) спровођење мера заштите старе и ретке библиотечке грађе; </p>
	<p>7) обезбеђивање доступности старе и ретке библиотечке грађе и њено представљање домаћој и страној јавности; 
	</p>
	<p>8) друге послове заштите старе и ретке библиотечке грађе утврђене овим законом, прописима донетим на основу њега и другим прописима.</p>
	<p>Народна библиотека Србије</p>
	<p>Члан 37.</p>
	<p>Народна библиотека Србије, поред послова из члана 35. овог закона, обавља и следеће послове:</p>
	<p>1) води Централни регистар категорисане старе и ретке библиотечке грађе у Републици Србији;</p>
	<p>2) врши надзор над стручним радом библиотека које обављају делатност заштите старе и ретке библиотечке грађе;</p>
	<p>3) координира рад централне лабораторије и конзерваторске радионице;</p>
	<p>4) стара се о јединственој примени у Републици Србији међународних конвенција и других међународних аката који се односе на стару и ретку библиотечку грађу;</p>
	<p>5) обавља послове стручног оспособљавања и усавршавања запослених у делатности заштите старе и ретке библиотечке грађе;</p>
	<p>6) обавља и друге послове у складу с одредбама овог закона.</p>
	<p>Библиотека Матице српске</p>
	<p>Члан 38.</p>
	<p>Библиотека Матице српске, поред послова из члана 35. овог закона, обавља и следеће послове:</p>
	<p>1) води регистар категорисане старе и ретке библиотечке грађе у АП Војводини; 
	</p>
	<p>2) врши надзор над стручним радом библиотека које обављају делатност заштите старе и ретке библиотечке грађе на територији АП Војводине;</p>
	<p>3) координира рад централне лабораторије и конзерваторске радионице на територији АП Војводине;</p>
	<p>4) обавља послове стручног оспособљавања и усавршавања запослених у делатности заштите на територији АП Војводине;</p>
	<p>5) обавља и друге послове у складу с одредбама овог закона.</p>
	<p>VII. СТРУЧНИ ИСПИТИ И СТРУЧНА ЗВАЊА</p>
	<p>Услови за рад на пословима заштите, чувања и коришћења старе и ретке библиотечке грађе</p>
	<p>Члан 39.</p>
	<p>Лица која обављају стручне послове заштите, чувања и коришћења старе и ретке библиотечке грађе у јавним библиотекама заснивају радни однос, полажу стручни испит и стичу стручна звања у складу са законом којим се уређује библиотечко-информациона делатност. 
	</p>
	<p>Обавезно стручно усавршавање запослених</p>
	<p>Члан 40.</p>
	<p>Запослени у библиотекама који врше стручне послове заштите, чувања и коришћења старе и ретке библиотечке грађе обавезни су да се стално стручно усавршавају.</p>
	<p>Стручно усавршавање спроводи се под условима, по програмима и на начин утврђен законом којим се уређује библиотечко-информациона делатност.</p>
	<p>Средства за стручно усавршавање обезбеђује оснивач библиотеке у којој запослени ради.</p>
	<p>VIII. ЧУВАЊЕ, КОРИШЋЕЊЕ И ИЗЛАГАЊЕ СТАРЕ И РЕТКЕ БИБЛИОТЕЧКЕ ГРАЂЕ 
	</p>
	<p>Услови и начин коришћења </p>
	<p>Члан 41.</p>
	<p>Сви корисници имају право да под једнаким условима користе стару и ретку библиотечку грађу која се чува у библиотекама.</p>
	<p>Ближе услове и начин коришћења старе и ретке библиотечке грађе утврђује министар надлежан за културу. 
	</p>
	<p>Коришћење у научне сврхе</p>
	<p>Члан 42.</p>
	<p>Стара и ретка библиотечка грађа из фонда библиотеке може се користити у научне и истраживачке сврхе, ради популаризације науке, уметности и културе.</p>
	<p>Стара и ретка библиотечка грађа не сме се оштетити нити уништити.</p>
	<p>Коришћење старе и ретке библиотечке грађе у комерцијалне сврхе 
	</p>
	<p>Члан 43.</p>
	<p>За коришћење старе и ретке библиотечке грађе у рекламне сврхе, за стицање добити, за умножавање или објављивање докумената, потребна је посебна дозвола одређене библиотеке, уз одређену накнаду трошкова.</p>
	<p>Давање дозволе из става 1. овог члана јесте поверени посао.</p>
	<p>Микрофилмовање, фотографисање, дигитализација, видео снимање и фотокопирање</p>
	<p>Члан 44.</p>
	<p>Корисник има право да тражи микрофилмовање или дигитализацију делова грађе уз одређену накнаду трошкова. 
	</p>
	<p>Корисницима је, без сагласности одређене библиотеке, забрањено микрофилмовање, фотографисање, дигитализација или видео снимање старе и ретке библиотечке грађе која се чува у јавној библиотеци, као и коришћење расветних тела ради таквог снимања. 
	</p>
	<p>Ако одређена библиотека да сагласност за предузимање радње из става 2. овог члана, библиотеци у чијем је фонду стара и ретка библиотечка грађа припада одговарајућа накнада трошкова.</p>
	<p>Копирање старе и ретке библиотечке грађе на фото-копир апаратима забрањено је.</p>
	<p>Посао из става 2. овог члана одређена библиотека врши као поверени посао.</p>
	<p>Фототипско и дигитално издање</p>
	<p>Члан 45.</p>
	<p>Сопственици који израде фототипско (факсимилно) издање примерка старе и ретке библиотечке грађе од изузетног и великог значаја обавезни су да Народној библиотеци Србије, односно Библиотеци Матице српске, доставе та издања у два примерка.</p>
	<p>Сопственици који израде дигитално издање примерка старе и ретке библиотечке грађе од изузетног и великог значаја обавезни су да Народној библиотеци Србије, односно Библиотеци Матице српске, доставе то издање.</p>
	<p>Чување, излагање и издавање </p>
	<p>Члан 46.</p>
	<p>Стара и ретка библиотечка грађа може се чувати, излагати и издавати на коришћење ако су у просторијама где се она чува, излаже и издаје или на месту привременог чувања и излагања, спроведене техничке мере у складу с овим законом и прописима донетим на основу њега, као и ако је обезбеђен стални надзор.</p>
	<p>Библиотеке не могу излагати стару и ретку библиотечку грађу која није стручно обрађена, конзервирана и уписана у регистар културних добара. 
	</p>
	<p>Стара и ретка библиотечка грађа може се излагати и позајмљивати ради излагања уз обавезно претходно микрофилмовање и дигитализацију.</p>
	<p>Обавезно осигурање</p>
	<p>Члан 47.</p>
	<p>Свака библиотека која се финансира из јавних средстава мора осигурати код осигуравајућег друштва стару и ретку библиотечку грађу.</p>
	<p>Стара и ретка библиотечка грађа обавезно се осигурава од свих врста ризика за време излагања изван просторија библиотеке у чијем фонду се налази.</p>
	<p>Средства за обавезно осигурање у случају из става 2. овог члана обезбеђује организатор изложбе.</p>
	<p>Културно-образовна активност у земљи и иностранству</p>
	<p>Члан 48.</p>
	<p>Јавна библиотека приређује изложбе, предавања, стручне и научне скупове и спроводи друге облике културне и образовне делатности ради подстицања интересовања и изграђивања свести најшире јавности о значају старе и ретке библиотечке грађе као културног добра.</p>
	<p>Јавна библиотека сарађује у земљи и иностранству са другим установама културе, научним и сродним институцијама, информационим и документационим центрима, ради унапређења рада на заштити, очувању и представљању старе и ретке библиотечке грађе као културног добра. 
	</p>
	<p>IX. УВОЗ, ИЗВОЗ И ПРОМЕТ</p>
	<p>Увоз и извоз грађе</p>
	<p>Члан 49.</p>
	<p>Стару и ретку библиотечку грађу страног порекла дозвољено је увозити у складу с међународним конвенцијама и законодавством земље извозника.</p>
	<p>Стара и ретка библиотечка грађа може се извести, односно изнети у иностранство на основу решења о дозволи за извоз, односно за изношење, министарства надлежног за културу, уз претходно прибављено мишљење Народне библиотеке Србије, односно Библиотеке Матице српске.</p>
	<p>Послове из става 2. овог члана на територији аутономне покрајине, обавља надлежни орган аутономне покрајине, као поверени посао.</p>
	<p>Продаја </p>
	<p>Члан 50.</p>
	<p>Након спроведене ревизије стања, библиотеке могу продавати вишкове старе и ретке библиотечке грађе из својих фондова. 
	</p>
	<p>Пре продаје, библиотека је обавезна да вишкове старе и ретке библиотечке грађе понуди Народној библиотеци Србије, односно Библиотеци Матице српске.</p>
	<p>Средства остварена продајом вишкова старе и ретке библиотечке грађе могу се користити само за набавку или спровођење мера техничке заштите старе и ретке библиотечке грађе.</p>
	<p>Право прече куповине грађе</p>
	<p>Члан 51.</p>
	<p>Јавне библиотеке имају право прече куповине старе и ретке библиотечке грађе.</p>
	<p>Сопственик старе и ретке библиотечке грађе обавезан је да ту грађу прво понуди библиотеци, која, у року од 30 дана од дана пријема понуде, обавештава одређену библиотеку о понуди и о својој одлуци да ли ће понуђену грађу откупити или не.</p>
	<p>Одређена библиотека обавезна је да се о предлогу библиотеке којој је грађа понуђена изјасни у року од 30 дана од дана пријема предлога.</p>
	<p>Ако се понуда сопственика старе и ретке библиотечке грађе не прихвати у року од 60 дана од дана упућивања прве понуде, сопственик те грађе може да је прода другом правном или физичком лицу, по цени која не може бити нижа од првопонуђене.</p>
	<p>Ако сопственик старе и ретке библиотечке грађе поступи противно одредбама овог члана, одређена библиотека има право да поднесе тужбу надлежном суду и тражи поништење уговора о купопродаји.</p>
	<p>Размена, привремено уступање и поверавање на чување </p>
	<p>Члан 52.</p>
	<p>Јавне библиотеке могу међусобно размењивати стару и ретку библиотечку грађу из својих фондова ради образовања целине фондова или збирки.</p>
	<p>Размена старе и ретке библиотечке грађе од великог и од изузетног значаја може се извршити само уз сагласност Народне библиотеке Србије, односно Библиотеке Матице српске.</p>
	<p>Јавне библиотеке могу, уз претходно прибављено мишљење Народне библиотеке Србије, односно Библиотеке Матице српске, размењивати стару и ретку библиотечку грађу и с другим правним, односно физичким лицима, ако грађа која се размењује има подједнак научни, уметнички или културни значај и приближно исту тржишну вредност.</p>
	<p>Контрола промета</p>
	<p>Члан 53.</p>
	<p>Промет старе и ретке библиотечке грађе могу обављати правна и физичка лица. 
	</p>
	<p>Правна лица (антикварница, књижара, аукцијска кућа, комисиона радња и сл.) могу обављати промет старе и ретке библиотечке грађе ако су за ту делатност регистрована у складу са законом.</p>
	<p>Правна и физичка лица која се баве прометом обавезна су да воде документацију о пореклу старе и ретке библиотечке грађе.</p>
	<p>Документација из става 3. овог члана обавезно садржи личне податке и адресу продавца, кратак опис и продајну цену старе и ретке библиотечке грађе, личне податке и адресу купца.</p>
	<p>Обавезе обавештавања и пријављивања нелегално прибављене грађе</p>
	<p>Члан 54.</p>
	<p>Правна и физичка лица која се баве прометом старе и ретке библиотечке грађе обавезна су да у року од три дана писмено обавесте одређену библиотеку ако посумњају да им је понуђена нелегално прибављена стара и ретка библиотечка грађа, да јој доставе податке о тој грађи (наслов и продајну цену) и да је пре стављања у продају понуде одређеној библиотеци, у складу с правом прече куповине.</p>
	<p>Правна и физичка лица која се баве продајом старе и ретке библиотечке грађе обавезна су да без одлагања обавесте надлежну организациону јединицу министарства надлежног за унутрашње послове у случају постојања сумње да је стара и ретка библиотечка грађа понуђена на продају нелегално прибављена.</p>
	<p>X. НАДЗОР </p>
	<p>Надзор над применом Закона</p>
	<p>Члан 55.</p>
	<p>Надзор над применом овог закона обавља министарство надлежно за културу.</p>
	<p>Надзор над вршењем овим законом поверених послова државне управе врши министарство надлежно за културу, у складу са законом којим се уређује државна управа. 
	</p>
	<p>Надзор над радом библиотека које обављају послове заштите старе и ретке библиотечке грађе врши министарство надлежно за културу, а на територији АП Војводине надлежни покрајински орган као – поверени посао.</p>
	<p>XI. КАЗНЕНЕ ОДРЕДБЕ </p>
	<p>Члан 56.</p>
	<p>Новчаном казном од 100.000 до 500.000 динара казниће се за прекршај правно лице које је сопственик старе и ретке библиотечке грађе у јавној својини: 
	</p>
	<p>1) ако не омогући вршење стручног надзора (члан 13);</p>
	<p>2) ако не чува и не одржава грађу (члан 14. тачка 1);</p>
	<p>3) ако не спроводи благовремене мере техничке заштите (члан 14. тачка 2);</p>
	<p>4) ако не обезбеди одговарајући простор и опрему за смештај и заштиту грађе (члан 14. тачка 3); 
	</p>
	<p>5) ако не именује лице одговорно за заштиту грађе и не ангажује стручну особу за рад са грађом (члан 14. тачка 4);</p>
	<p>6) ако не чува грађу као целину, односно збирку или фонд (члан 14. тачка 5);</p>
	<p>7) ако грађу не обради, не класификује и не упише у регистре код одређене библиотеке (члан 14. тачка 6);</p>
	<p>8) ако не обавести одређену библиотеку о свим променама стања грађе, најкасније у року од 30 дана од дана сазнања о наступању промене (члан 14. тачка 7);</p>
	<p>9) ако не дозволи научна и стручна истраживања, репродукцију и друга снимања, као и извођење мера техничке заштите на грађи, и ако у ту сврху по потреби не уступи грађу одређеној библиотеци или другим правним лицима (члан 14. тачка 8); 
	</p>
	<p>10) ако не обезбеди доступност грађе јавности у сврху представљања грађе као културног наслеђа и не уступи по потреби грађу одређеној библиотеци или другим правним лицима (члан 14. тачка 9);</p>
	<p>11) ако не спроводи мере заштите у случају ванредних околности (члан 16); 
	</p>
	<p>12) ако покуша да извезе или изнесе из земље стару и ретку библиотечку грађу без решења о дозволи за извоз, односно за изношење министарства надлежног за културу, односно надлежног покрајинског органа (члан 49. ст. 2. и 3). 
	</p>
	<p>Новчаном казном од 20.000 до 50.000 динара казниће се за прекршај из става 1. овог члана и одговорно лице у правном лицу и руководилац државног органа који није правно лице. 
	</p>
	<p>Члан 57.</p>
	<p>Новчаном казном од 50.000 до 150.000 динара казниће се за прекршај сопственик старе и ретке библиотечке грађе у приватној својини: 
	</p>
	<p>1) ако не обавести одређену библиотеку о поседовању грађе (члан 22. став 1. тачка 1);</p>
	<p>2) ако не предузме потребне мере за безбедно чување и заштиту грађе (члан 22. став 1. тачка 2);</p>
	<p>3) ако не среди грађу и не изради њен попис, или се не обрати одређеној библиотеци за помоћ уколико сам није у стању да то изврши (члан 22. став 1. тачка 3);</p>
	<p>4) ако не допусти овлашћеном лицу одређене библиотеке преглед грађе и спровођење заштитног снимања (члан 22. став 1. тачка 4);</p>
	<p>5) ако не поштује стручне савете одређене библиотеке у вези са вредновањем, чувањем и заштитом грађе (члан 22. став 1. тачка 5);</p>
	<p>6) ако покуша да извезе или изнесе из земље стару и ретку библиотечку грађу без решења о дозволи за извоз, односно за изношење министарства надлежног за културу, односно надлежног покрајинског органа (члан 49. ст. 2. и 3).</p>
	<p>XII. ПРЕЛАЗНЕ И ЗАВРШНЕ ОДРЕДБЕ</p>
	<p>Члан 58.</p>
	<p>Стара и ретка библиотечка грађа стављена под заштиту по прописима који су важили до дана ступања на снагу овог закона остаје под заштитом и по одредбама овог закона.</p>
	<p>Члан 59.</p>
	<p>Библиотеке су обавезне да у року од једне године од дана ступања на снагу овог закона одговарајућу стару и ретку библиотечку грађу из својих фондова предложе за проглашавање за културно добро од изузетног, односно великог значаја, у складу са овим законом.</p>
	<p>Члан 60.</p>
	<p>Библиотеке су обавезне да ускладе своју организацију, рад и опште акте с одредбама овог закона у року од једне године од дана његовог ступања на снагу.</p>
	<p>Члан 61.</p>
	<p>Подзаконски прописи за спровођење овог закона донеће се у року од шест месеци од дана ступања на снагу овог закона. 
	</p>
	<p>Члан 62.</p>
	<p>Даном почетка примене овог закона престају да важе одредбе Закона о културним добрима („Службени гласник РС”, број 71/94) које се односе на стару и ретку књигу. 
	</p>
	<p>Члан 63.</p>
	<p>Овај закон ступа на снагу осмог дана од дана објављивања у „Службеном гласнику Републике Србије”, а примењиваће се истеком шест месеци од дана његовог ступања на снагу.</p>

