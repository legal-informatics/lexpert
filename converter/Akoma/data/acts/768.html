


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразумa између Владе Републике Србије и Владе Републике Азербејџан о сарадњи у области одбране</p>
				<p>Проглашава се Закон о потврђивању Споразумa између Владе Републике Србије и Владе Републике Азербејџан о сарадњи у области одбране, који је донела Народна скупштина Републике Србије на седници Петог ванредног заседања у 2014. години, 3. јула 2014. године.</p>
				<p>ПР број 42</p>
				<p>У Београду, 3. јула 2014. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Споразумa између Владе Републике Србије и Владе Републике Азербејџан о сарадњи у области одбране</p>
				<p>"Службени гласник РС 
				- Међународни уговори", број 7 од 3. јула 2014.</p>
				<p></p>
				<p>Члан 1.</p>
				<p>Потврђује се Споразум између Владе Републике Србије и Владе Републике Азербејџан о сарадњи у области одбране, који је потписан у Београду, 17. фебруара 2014. године, у оригиналу на српском, азербејџанском и енглеском језику.</p>
				<p>Члан 2.</p>
				<p>Текст Споразума у оригиналу на српском језику гласи:</p>
				<p>СПОРАЗУМ</p>
				<p>ИЗМЕЂУ</p>
				<p>ВЛАДЕ РЕПУБЛИКЕ СРБИЈЕ</p>
				<p>И</p>
				<p>ВЛАДЕ РЕПУБЛИКЕ АЗЕРБЕЈЏАН</p>
				<p>О САРАДЊИ У ОБЛАСТИ ОДБРАНЕ</p>
				<p>Влада Републике Србије и Влада Републике Азербејџан (у даљем тексту: „Стране”), </p>
				<p>у жељи да допринесу миру и безбедности у свету,</p>
				<p>придржавајући се норми и принципа међународног права, а посебно принципа суверене равноправности, независности, неповредивости државних граница и територијалног интегритета и потврђујући своје намере да наставе да развијају билатералну сарадњу на основу циљева и принципа Повеље Уједињених нација и других опште признатих норми међународног права,</p>
				<p>понашајући се у духу партнерства и сарадње и са жељом да се развију добри односи у области одбране, ради побољшања узајамног поштовања, поверења и разумевања,</p>
				<p>споразумеле су се о следећем:</p>
				<p>Члан 1.</p>
				<p>Дефиниције</p>
				<p>Термини који се користе у овом споразуму имају следеће значење:</p>
				<p>1. „Страна пошиљалац” oзначава државу која шаље особље, средства и опрему на територију Стране примаоца;</p>
				<p>2. „Страна прималац” означава државу на чијој територији се налазе особље, средства и опрема Стране пошиљаоца;</p>
				<p>3. „Особље” означава војна и цивилна лица на служби у институцијама и органима Страна.</p>
				<p>Члан 2.</p>
				<p>Циљ</p>
				<p>1. Циљ овог споразума је успостављање општих принципа и процедура за сарадњу Страна у области одбране.</p>
				<p>2. Сарадња између Страна заснива се на принципима равноправности, реципроцитета и заједничких интереса.</p>
				<p>Члан 3.</p>
				<p>Однос Споразума са другим уговорима</p>
				<p>Овај споразум неће утицати на права и обавезе Страна које проистичу из међународних уговора које су појединачно или заједно закључиле са другим државама или међународним организацијама.</p>
				<p>Члан 4.</p>
				<p>Надлежни органи</p>
				<p>1. Надлежни органи за спровођење овог споразума су Министарство одбране Републике Србије и Министарство одбране Републике Азербејџан.</p>
				<p>2. Ради реализације овог споразума, надлежни органи Страна могу да закључе посебне уговоре.</p>
				<p>Члан 5.</p>
				<p>Области сарадње</p>
				<p>Стране ће остваривати сарадњу у областима:</p>
				<p>а. одбрамбене и безбедносне политике;</p>
				<p>б. војноекономске сарадње;</p>
				<p>в. научнотехничке сарадње;</p>
				<p>г. војног образовања и обуке;</p>
				<p>д. војне медицине и ветерине, и</p>
				<p>ђ. другим областима од заједничког интереса, о којима се Стране или њихови надлежни органи договоре.</p>
				<p>Члан 6.</p>
				<p>Начин спровођења Споразума </p>
				<p>Сарадња између Страна оствариваће се:</p>
				<p>а. званичним посетама;</p>
				<p>б. радним састанцима;</p>
				<p>в. разменом искустава и консултацијама;</p>
				<p>г. програмима обуке и образовања; </p>
				<p>д. учешћем на вежбовним активностима;</p>
				<p>ђ. учешћем на конференцијама, симпозијумима и семинарима, и</p>
				<p>е. на друге начине о којима се Стране или њихови надлежни органи договоре.</p>
				<p>Члан 7.</p>
				<p>Годишњи план сарадње</p>
				<p>На основу овог споразума, а према специфичним потребама, надлежни органи Страна ће израдити годишњи план билатералне сарадње за наредну годину, у коме ће утврдити активности, време и место одржавања активности, одговорне органе, број учесника и остала питања у вези са организацијом и спровођењем плана.</p>
				<p>Члан 8.</p>
				<p>Размена података</p>
				<p>1. Током реализације овог споразума, Стране ће размењивати искључиво податке за јавну употребу.</p>
				<p>2. Размена и заштита тајних податакa, биће уређена посебним споразумом.</p>
				<p>Члан 9.</p>
				<p>Трошкови</p>
				<p>1. Стране и/или њихови надлежни органи по принципу реципроцитета, сносиће трошкове у вези са реализацијом активности по овом споразуму, као и посебних уговора и планова.</p>
				<p>2. Стране и/или њихови надлежни органи могу се договорити о другачијој подели трошковa за конкретне активности.</p>
				<p>Члан 10.</p>
				<p>Опште одредбе</p>
				<p>1. Током активности које се, у складу са овим споразумом, реализују на територији Стране примаоца, особље Стране пошиљаоца обавезно је да поштује законе, прописе и процедуре Стране примаоца.</p>
				<p>2. Особље Стране пошиљаоца дисциплински је одговорно свом команданту, односно вишем државном службенику или војном представнику на територији Стране примаоца.</p>
				<p>3. За свако почињено кривично дело на територији Стране примаоца, особље Стране пошиљаоца, биће под кривичном јурисдикцијом Стране примаоца.</p>
				<p>4. Свака од Страна одриче се захтева за накнаду штете у случају смрти, повреде или штете, које могу задесити особље или имовину једне од Страна, а које проистичу из чињења или нечињења проузрокованих од стране особља друге Стране у току реализације овог споразума. </p>
				<p>5. Изузетно од одредбе става 4. овог члана, захтеви за накнаду штете могу се потраживати у случају ако се чињење или нечињење изврши намерно или услед грубе непажње. У том случају, захтеви за накнаду штете решаваће се директним преговорима између Страна, без предавања трећој страни у надлежност на решавање.</p>
				<p>6. У случају смрти, повреде или штете које трећој страни нанесе особље Страна у току вршења активности у складу са овим споразумом, Стране ће се договорити у вези са плаћањем накнаде. Уколико се договор не постигне, о томе ће одлучити надлежни судови државе у којој се догодио инцидент који је проузроковао штету.</p>
				<p>Члан 11.</p>
				<p>Медицинска заштита</p>
				<p>Страна прималац пружиће без накнаде, у случају потребе, хитну медицинску и стоматолошку заштиту особљу Стране пошиљаоца док борави на њеној територији у циљу реализације овог споразума.</p>
				<p>Члан 12.</p>
				<p>Решавање спорова</p>
				<p>Сваки спор који евентуално настане приликом тумачења или примене овог споразума, решаваће се искључиво преговорима и консултацијама између Страна, без посредовања треће државе или међународне организације. </p>
				<p>Члан 13.</p>
				<p>Измене и допуне</p>
				<p>Стране могу изменити или допунити овај споразум на основу међусобне сагласности у виду посебних протокола који чине саставни део овог споразума и ступају на снагу у складу са чланом 14. овог споразума.</p>
				<p>Члан 14.</p>
				<p>Ступање на снагу </p>
				<p>1. Овај споразум ступа на снагу даном пријема последњег писаног обавештења којим се Стране међусобно обавештавају да су, у складу са националним законодавством, спровеле поступак који је неопходан за ступање на снагу Споразума.</p>
				<p>2. Овај споразум закључује се на неодређено време.</p>
				<p>3. Свака од Страна може да откаже овај споразум писаним обавештењем другој Страни. Споразум ће престати да важи шест месеци након пријема таквог писаног обавештења.</p>
				<p>4. У случају престанка важења овог споразума, све активности започете у периоду његовог важења биће реализоване под истим условима под којима су и започете.</p>
				<p>Сачињено у Београду, 17. фебруара 2014. године, у два истоветна примерка на српском, азербејџанском и енглеском језику. У случају различитог тумачења овог споразума, меродаван је текст на енглеском језику.</p>
				<p> </p>
				<table class="tabela-bez-bordera">
					
						<tr>
							<td>
								<p>ЗА ВЛАДУ</p>
								<p>РЕПУБЛИКЕ СРБИЈЕ</p>
								<p>Небојша Родић, с.р.</p>
								<p>министар одбране</p>
							</td>
							<td>
								<p>ЗА ВЛАДУ</p>
								<p>РЕПУБЛИКЕ АЗЕРБЕЈЏАН</p>
								<p>генерал пуковник</p>
								<p>Закир Хасанов, с.р.</p>
								<p>министар одбране</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

