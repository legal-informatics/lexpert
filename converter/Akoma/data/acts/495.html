



<p>
</p>
<p>
</p>
<p>
ЗАКОН</p>
<p>
о Националној корпорацији
за осигурање стамбених кредита</p>
<p>
„Службени 
гласник РС“, брoj 

55
од 
21. маја 
2004.</p>
<p>
</p>
<p>
</p>
<p>
I. ОСНОВНЕ ОДРЕДБЕ</p>
<p>
</p>
<p>
Члан 1.</p>
<p>
Овим законом оснива се Национална корпорација за осигурање
стамбених кредита (у даљем тексту: Корпорација), као правно лице специјализовано
за осигурање потраживања по основу стамбених кредита које одобравају банке и друге
финансијске организације, која су обезбеђена хипотеком, као и за обављање других
послова у вези са тим осигурањем.</p>
<p>
</p>
<p>
Члан 2.</p>
<p>
Корпорација има својство правног лица, и стиче га даном
уписа у судски регистар.</p>
<p>
</p>
<p>
Члан 3.</p>
<p>
Седиште Корпорације је у Београду.</p>
<p>
Корпорација може имати организационе делове ван седишта
који немају својство правног лица.</p>
<p>
Корпорација послује под називом: „Национална корпорација
за осигурање стамбених кредита”.</p>
<p>
</p>
<p>
II. ОСНИВАЧКИ УЛОГ И
СРЕДСТВА ЗА РАД КОРПОРАЦИЈЕ</p>
<p>
</p>
<p>
Члан 4.</p>
<p>
Средства за оснивање и почетак рада Корпорације обезбеђују
се у буџету Републике Србије. </p>
<p>
Оснивачки капитал износи најмање 10.000.000 евра, у динарској
противвредности, по средњем курсу на дан уплате. </p>
<p>
</p>
<p>
Члан 5.</p>
<p>
Средства за рад Корпорације обезбеђују се из:</p>
<p>
1) прихода Корпорације;</p>
<p>
2) донација;</p>
<p>
3) буџета Републике Србије;</p>
<p>
4) других извора, у складу са законом.</p>
<p>
</p>
<p>
Члан 6.</p>
<p>
Средства Корпорације користе се у складу са законом, Статутом
Корпорације и програмом рада Корпорације.</p>
<p>
Корпорација може слободна средства пласирати у првокласне
хартије од вредности (хартије од вредности Републике Србије, обвезнице по основу
старе штедње и сл.), водећи рачуна о рочној усклађености преузетих осигураних потраживања
и рокова доспећа првокласних хартија од вредности.</p>
<p>
</p>
<p>
Члан 7.</p>
<p>
Корпорација за своје обавезе одговара својом имовином.</p>
<p>
</p>
<p>
Члан 8.</p>
<p>
Корпорација се може, у складу са законом, организовати као
акционарско друштво, при чему Корпорација издаје Републици Србији акције у висини
вредности уложеног капитала Републике.</p>
<p>
У случају из става 1. овог члана, вредност државног капитала
у укупном капиталу Корпорације не може бити мања од 51%. </p>
<p>
</p>
<p>
III. ДЕЛАТНОСТ</p>
<p>
</p>
<p>
Члан 9.</p>
<p>
Делатност Корпорације је: </p>
<p>
1) осигурање потраживања по основу стамбених кредита које
одобравају банке и друге финансијске организације, која су обезбеђена хипотеком;
</p>
<p>
2) посредовање у преносу потраживања обезбеђених хипотеком;
</p>
<p>
3) издавање хартија од вредности на основу успостављене
хипотеке, у складу са законом; </p>
<p>
4) пружање стручне помоћи државним органима, банкама и другим
финансијским организацијама и другим заинтересованим лицима у области побољшања
услова за финансирање стамбене изградње; </p>
<p>
5) обављање других послова под условима предвиђеним Статутом
и другим општим актима, актима пословне политике и Правилима пословања Корпорације.</p>
<p>
Укупан номинални износ обавеза Корпорације које произлазе
из обављања делатности Корпорације из става 1. овог члана може бити највише до шеснаест
пута већи од износа капитала Корпорације. </p>
<p>
Укупан номинални износ обавеза Корпорације које произлазе
из обављања делатности Корпорације из става 1. овог члана према појединачној пословној
банци и појединачном правном лицу утврдиће се Правилима пословања Корпорације.</p>
<p>
Влада Републике Србије (у даљем тексту: Влада), на образложен
захтев Корпорације, даје сагласност за повећање обима преко износа из става 2. овог
члана осигурања потраживања и других делатности Корпорације утврђених у ставу
1. овог члана, за одређени временски период.</p>
<p>
У обављању својих послова Корпорација може издавати хартије
од вредности у земљи и иностранству, израчене у динарима или страној валути, у складу
са законом.</p>
<p>
</p>
<p>
IV. НАЧИН РАСПОДЕЛЕ ДОБИТИ</p>
<p>
</p>
<p>
Члан 10.</p>
<p>
Одлуку о расподели добити доноси Управни одбор Корпорације,
уз сагласност Владе.</p>
<p>
</p>
<p>
V. ОРГАНИ И ОПШТИ АКТИ</p>
<p>
</p>
<p>
Члан 11.</p>
<p>
Органи Корпорације су Управни одбор, директор и Надзорни
одбор.</p>
<p>
Мандат чланова Управног одбора, директора и Надзорног одбора
траје четири године.</p>
<p>
</p>
<p>
Члан 12.</p>
<p>
Управни одбор Корпорације има председника и четири члана.</p>
<p>
Председника и чланове Управног одбора Корпорације именује
Влада, на предлог министарства надлежног за послове финансија (у даљем тексту: Министарство).</p>
<p>
</p>
<p>
Члан 13.</p>
<p>
Управни одбор Корпорације:</p>
<p>
1) доноси Статут, Правила пословања, акт о организацији
и систематизацији радних места и друге опште акте Корпорације;</p>
<p>
2) доноси програм рада Корпорације;</p>
<p>
3) утврђује пословну политику и доноси акте пословне политике
Корпорације;</p>
<p>
4) усваја финансијски план Корпорације;</p>
<p>
5) усваја периодични и годишњи извештај о пословању Корпорације;</p>
<p>
6) бира ревизора;</p>
<p>
7) усваја заврши рачун и извештаје о ревизији Корпорације;</p>
<p>
8) одлучује о промени облика организовања Корпорације, у
складу са законом;</p>
<p>
9) одређује банке код којих ће се водити средства Корпорације
на основу јавног тендера;</p>
<p>
10) доноси Пословник о раду;</p>
<p>
11) обавља и друге послове утврђене Статутом и Правилима
пословања Корпорације.</p>
<p>
На Статут Корпорације, Правила пословања Корпорације, програм
рада, финансијски план, акт о организацији и систематизацији радних места Корпорације
и одлуке о промени облика организовања Корпорације, сагласност даје Влада. 
</p>
<p>
</p>
<p>
Члан 14.</p>
<p>
Директора Корпорације именује и разрешава Влада, на предлог
Министарства.</p>
<p>
</p>
<p>
Члан 15.</p>
<p>
Директор Корпорације:</p>
<p>
1) представља и заступа Корпорацију;</p>
<p>
2) организује и руководи радом Корпорације;</p>
<p>
3) предлаже акте које доноси Управни одбор Корпорације;</p>
<p>
4) извршава одлуке Управног одбора Корпорације и предузима
мере за њихово спровођење;</p>
<p>
5) стара се и одговара за законитост рада и коришћење и
располагање имовином Корпорације;</p>
<p>
6) обавља и друге послове утврђене законом и Статутом Корпорације.</p>
<p>
</p>
<p>
Члан 16.</p>
<p>
Надзорни одбор Корпорације има председника и четири члана.</p>
<p>
Председника и чланове Надзорног одбора Корпорације именује
и разрешава Влада, на предлог Министарства.</p>
<p>
</p>
<p>
Члан 17.</p>
<p>
Надзорни одбор Корпорације:</p>
<p>
1) врши надзор над законитошћу рада директора Корпорације
и Управног одбора Корпорације;</p>
<p>
2) прегледа заврши рачун и утврђује да ли је сачињен у складу
са важећим прописима;</p>
<p>
3) утврђује да ли се пословне књиге и друга документа Корпорације
воде уредно и у складу са прописима, а може их дати и на вештачење;</p>
<p>
4) извештава о годишњим рачуноводственим исказима и извештајима
о пословању Корпорације који се подносе Управном одбору;</p>
<p>
5) разматра извештаје ревизора;</p>
<p>
6) доноси Пословник о раду;</p>
<p>
7) обавља и друге послове утврђене законом и Статутом Корпорације.</p>
<p>
Надзорни одбор Корпорације, најмање два пута годишње, подноси
Влади извештај о резултатима извршеног надзора.</p>
<p>
</p>
<p>
Члан 18.</p>
<p>
Општи акти Корпорације су Статут, акт о организацији и систематизацији
радних места, Правила пословања и други општи акти.</p>
<p>
Статут садржи одредбе о називу и седишту Корпорације, органима
и њиховој делатности, начину одлучивања органа, заступању, поступку измене Статута
и другим питањима од значаја за рад Корпорације.</p>
<p>
Правилима пословања Корпорације уређују се услови и 
начин
обављања делатности Корпорације, као и друга питања од значаја за пословање Корпорације.</p>
<p>
</p>
<p>
Члан 19.</p>
<p>
Управни одбор подноси извештај о пословању Корпорације сваких
шест месеци.</p>
<p>
Влада подноси годишњи извештај о пословању Корпорације Народној
скупштини Републике Србије.</p>
<p>
</p>
<p>
Члан 20.</p>
<p>
Пословање Корпорације подлеже ревизији, у складу са законом.
</p>
<p>
Извештај о обављеној ревизији из става 1. овог члана Корпорација
доставља Министарству.</p>
<p>
</p>
<p>
Члан 21.</p>
<p>
Надзор над законитошћу рада Корпорације обавља Министарство.</p>
<p>
Министарство подноси Влади најмање једанпут годишње извештај
о резултатима надзора, заједно са извештајем о обављеној ревизији.</p>
<p>
</p>
<p>
VI. ПРЕЛАЗНЕ И ЗАВРШЕ
ОДРЕДБЕ</p>
<p>
</p>
<p>
Члан 22.</p>
<p>
Корпорација почиње са радом даном уписа у судски регистар.</p>
<p>
</p>
<p>
Члан 23.</p>
<p>
Корпорација може променити облик организовања у акционарско
друштво, у складу са законом којим се уређује правни положај предузећа.</p>
<p>
</p>
<p>
Члан 24.</p>
<p>
Влада ће, на предлог Министарства, именовати председнике
и чланове Управног и Надзорног одбора и директора Корпорације, у року од 30 дана
од дана ступања на снагу овог закона.</p>
<p>
</p>
<p>
Члан 25.</p>
<p>
Управни одбор Корпорације ће, у року од 30 дана од дана
именовања председника и чланова Управног одбора, донети Статут и Правила пословања
Корпорације.</p>
<p>
</p>
<p>
Члан 26.</p>
<p>
Овај
закон ступа на снагу осмог дана од дана објављивања у „Службеном гласнику Републике
Србије”.</p>

