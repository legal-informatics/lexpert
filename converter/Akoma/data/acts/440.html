


	
	Zakon

	


	
				<p>Редакцијски пречишћен текст</p>
				<p></p>
				<p></p>
				<p>ЗАКОН</p>
				<p>о условима за упућивање запослених на привремени рад у иностранство и њиховој заштити</p>
				<p>"Службени гласник РС", бр. 91 од 5. 
				новембра 2015, 50 од 29. јуна 2018.</p>
				<p>Предмет закона</p>
				<p>Члан 1.</p>
				<p>Овим законом уређују се права запослених који се упућују на привремени рад у иностранство, услови
				и обавезе послодавца у вези са упућивањем запослених на привремени рад у иностранство, сарадња органа и организација који обављају послове државне управе у вези са заштитом права запослених на привременом раду у иностранству и надзор над применом овог закона.</p>
				<p>*Службени гласник РС, број 50/2018</p>
				<p>Основни појмови</p>
				<p>Члан 2.</p>
				<p>Поједини изрази употребљени у овом закону имају следеће значење:</p>
				<p>1) послодавац је правно и физичко лице уписано у регистар код надлежног органа;</p>
				<p>2) запослени је физичко лице које је у радном односу код послодавца;</p>
				<p>3) упућени запослени је запослени који је у радном односу код послодавца који га упућује на рад у иностранство у ограниченом временском периоду након чега се враћа на рад код послодавца;</p>
				<p>4) упућивање на привремени рад у иностранство подразумева упућивање на рад у иностранство и упућивање на стручно оспособљавање и усавршавање за потребе послодавца;</p>
				<p>5) уговор о пословној сарадњи је сваки уговор закључен између послодавца или његове пословне јединице у иностранству са страним лицем у циљу обављања инвестиционих или других радова или пружања услуга;</p>
				<p>6) пословна јединица послодавца у иностранству је представништво или огранак које је послодавац основао у иностранству, односно правно лице са седиштем у иностранству у којем послодавац има значајно учешће у основном капиталу или врши контролни утицај на пословање (у даљем тексту: контрола), у складу са законом којим се уређују привредна друштва;</p>
				<p>7) међукомпанијско кретање је упућивање запосленог од стране послодавца код страног послодавца који има значајно учешће у основном капиталу или врши контролу послодавца или у страно правно лице које је заједно са послодавцем под контролом трећег страног правног лица.</p>
				<p>Примена закона</p>
				<p>Члан 3.</p>
				<p>Овај закон се примењује на послодавце који упућују запослене на привремени рад у иностранство ради:</p>
				<p>1) рада у оквиру извођења инвестиционих и других радова и пружања услуга, на основу уговора о пословној сарадњи, односно другог одговарајућег основа;</p>
				<p>2) рада или стручног оспособљавања и усавршавања за потребе послодавца у пословним јединицама послодавца у иностранству, на основу акта о упућивању или другог одговарајућег основа;</p>
				<p>3) рада или стручног оспособљавања и усавршавања за потребе послодавца у оквиру међукомпанијског кретања по основу позивног писма, политике међукомпанијског кретања или другог одговарајућег основа.</p>
				<p>Члан 4.</p>
				<p>Одредбе овог закона не примењују се на послодавце који упућују запослене на привремени рад у иностранство у складу са посебним прописима.</p>
				<p>Одредбе овог закона не примењују се на послодавце који упућују запослене на привремени рад у земље чланице Европске уније и Европског економског простора од дана стицања пуноправног чланства Републике Србије у Европској унији.</p>
				<p>Одредбе овог закона не примењују се у случају упућивања запосленог на службени пут у иностранство у складу са законом, под условом да период боравка у иностранству не прелази 30 дана у континуитету, односно 90 дана укупно са прекидима у току календарске године.</p>
				<p>Заштита запослених</p>
				<p>Члан 5.</p>
				<p>Заштита запослених на привременом раду у иностранству обезбеђује се у складу са овим законом и другим прописима, међународним уговорима и општим актима.</p>
				<p>Члан 6.</p>
				<p>Послодавац не може на привремени рад у иностранство да упути запосленог млађег од 18 година живота, ако законом није друкчије одређено.</p>
				<p>Послодавац не може уговором закљученим са страним лицем предвидети уступање запослених том или неком другом страном лицу.</p>
				<p>Услови упућивања</p>
				<p>Члан 7.</p>
				<p>Послодавац може запосленог да упути на привремени рад у иностранство до 12 месеци са могућношћу продужења, ако законом или међународним уговором није друкчије одређено.</p>
				<p>Члан 8.</p>
				<p>Послодавац на привремени рад у иностранство може да упути само запослене на неодређено време.</p>
				<p>Изузетно од става 1. овог члана, послодавац може да упути на привремени рад у иностранство, запосленог на одређено време у складу са законом којим се уређује рад, с тим што се време проведено на привременом раду у иностранству не рачуна у законско ограничење трајања радног односа на одређено време.</p>
				<p>Упућивање у иностранство из става 2. овог члана не може да траје дуже од времена за које је закључен уговор о раду.</p>
				<p>Запослени из ст. 1. и 2. овог члана 
				мора бити у радном односу код послодавца најмање три месеца пре 
				дана упућивања.</p>
				<p>Изузетно од става 4. овог члана, 
				послодавац може да упути запослене који су у радном односу код 
				тог послодавца краће од три месеца на привремени рад у 
				иностранство, ако испуњавају следеће услове: </p>
				<p>1) да се упућивање запослених врши у 
				оквиру претежне делатности послодавца која је уписана у регистар 
				код надлежног органа; </p>
				<p>2) да број упућених запослених који не 
				испуњавају услове из става 4. овог члана не прелази 20% од 
				укупног броја запослених код послодавца на дан упућивања.</p>
				<p>Одредбе ст. 4. и 5. овог члана не 
				примењују се на запослене који су упућени на привремени рад у 
				иностранство на основу Споразума између Савезног извршног већа 
				Скупштине Социјалистичке Федеративне Републике Југославије и 
				Владе Савезне Републике Немачке о упућивању југословенских 
				радника организација удруженог рада из Социјалистичке 
				Федеративне Републике Југославије и запошљавању у Савезној 
				Републици Немачкој на основу уговора о извођењу радова 
				(„Службени лист СФРЈ – Међународни уговори”, број 11/89).</p>
				<p>*Службени гласник РС, број 50/2018</p>
				<p>Члан 9.</p>
				<p>Запослени може да буде упућен на привремени рад у иностранство само уз његову претходну писану сагласност.</p>
				<p>Изузетно од става 1. овог члана послодавац може запосленог да упути на привремени рад у иностранство без његове претходне сагласности ако је уговором о раду предвиђена могућност упућивања на привремени рад у иностранство.</p>
				<p>Запослени из става 2. овог члана има право да одбије упућивање на привремени рад у иностранство у оправданим случајевима као што су:</p>
				<p>1) трудноћа;</p>
				<p>2) за време рада са половином пуног радног времена због посебне неге детета у складу са законом којим се уређује рад;</p>
				<p>3) до истека три године живота детета;</p>
				<p>4) ако је запослени самохрани родитељ до 15 године живота детета;</p>
				<p>5) ако није протекло три месеца од повратка са рада у иностранству које је трајало најмање 11 месеци непрекидно;</p>
				<p>6) у другим случајевима утврђеним колективним уговором или правилником о раду.</p>
				<p>Послодавац може да прихвати и друге разлоге које оправдавају одбијање запосленог да буде упућен на рад у иностранство.</p>
				<p>Услови повратка</p>
				<p>Члан 10.</p>
				<p>Колективним уговором или правилником о раду, односно уговором о раду могу да се утврде случајеви и услови под којим запослени има право на повратак у земљу пре истека рока на који је упућен, о трошку послодавца.</p>
				<p>Обавезе послодавца</p>
				<p>Члан 11.</p>
				<p>Послодавац је дужан да пре упућивања на привремени рад у иностранство са запосленим закључи анекс уговора о раду који обавезно садржи:</p>
				<p>1) државу, место рада и период на који се запослени упућује;</p>
				<p>2) назив и опис послова које ће запослени обављати у иностранству, ако се исти мењају;</p>
				<p>3) износ основне зараде, односно плате (у даљем тексту: зарада) и валуту у којој ће зарада бити исплаћивана;</p>
				<p>4) елементе за утврђивање зараде, друга новчана и неновчана давања која су повезана са боравком у иностранству;</p>
				<p>5) радно време, одморе и годишњи одмор.</p>
				<p>Анекс уговора не мора да садржи елементе из става 1. тач. 4) и 5) овог члана ако су они утврђени законом, колективним уговором, правилником о раду или другим актом послодавца, у ком случају у анексу мора да се назначи акт којим су та права утврђена у моменту закључивања анекса.</p>
				<p>Послодавац је дужан да анекс уговора о раду из става 1. овог члана држи у складу са прописима о раду у месту рада из кога је запослени упућен на привремени рад у иностранство.</p>
				<p>Члан 12.</p>
				<p>Послодавац је дужан да за запосленог упућеног на привремени рад у иностранство изврши промену основа осигурања у јединственој бази Централног регистра обавезног социјалног осигурања (у даљем тексту: Централни регистар), у складу са прописима којима се уређује подношење јединствене пријаве на обавезно социјално осигурање.</p>
				<p>Послодавац који упућује запосленог на 
				привремени рад у иностранство приликом пријаве промене основа 
				осигурања у јединствену базу података уноси државу упућивања, 
				као и сваку накнадну промену државе.</p>
				<p>*Службени гласник РС, број 50/2018</p>
				<p>Члан 13.</p>
				<p>Послодавац је дужан да запосленом кога упућује на привремени рад у иностранство обезбеди:</p>
				<p>1) здравствено, пензијско и инвалидско осигурање и осигурање за случај незапослености;</p>
				<p>2) безбедност и здравље на раду;</p>
				<p>3) смештај, исхрану и превоз за долазак и одлазак са рада;</p>
				<p>4) зараду;</p>
				<p>5) припрему за упућивање на привремени рад.</p>
				<p>Осигурање</p>
				<p>Члан 14.</p>
				<p>Послодавац који упућује запослене на привремени рад у иностранство обезбеђује здравствено, пензијско и инвалидско осигурање, као и осигурање за случај незапослености, у складу са прописима којима се уређују ови видови осигурања, односно када послодавац привремено упућује запосленог у државу с којом је закључен међународни уговор о социјалном осигурању у складу са тим уговором.</p>
				<p>Безбедност и здравље на раду</p>
				<p>Члан 15.</p>
				<p>Послодавац је дужан да запосленима које упућује на привремени рад у иностранству обезбеди безбедност и здравље на раду у складу са прописима из области безбедности и здравља на раду у Републици Србији, односно у складу са прописима државе у коју се запослени упућује, ако је то за запосленог повољније.</p>
				<p>Смештај, исхрана и превоз</p>
				<p>Члан 16.</p>
				<p>Послодавац је дужан да запосленима који се упућују на привремени рад у иностранство, о свом трошку, обезбеди смештај и исхрану по стандардима важећим у држави у којој се изводе радови, односно у складу са условима смештаја и исхране утврђеним колективним уговором, односно правилником о раду, ако је то повољније за запослене.</p>
				<p>Послодавац је дужан да запосленима који се упућују на привремени рад у иностранство обезбеди превоз за долазак и одлазак са рада или накнаду трошкова за те сврхе. </p>
				<p>Зарада</p>
				<p>Члан 17.</p>
				<p>Послодавац је дужан да запосленом обезбеди зараду у складу са прописима Републике Србије, која не може бити мања од гарантоване минималне зараде по прописима земље у коју је запослени упућен на привремени рад.</p>
				<p>Припрема за упућивање на привремени рад</p>
				<p>Члан 18.</p>
				<p>Послодавац је дужан да о свом трошку организује припрему запосленог за упућивање, а нарочито:</p>
				<p>1) да информише запосленог о условима живота у држави и месту у које се запослени упућује;</p>
				<p>2) да обезбеди потребне здравствене прегледе и превентивне здравствене мере;</p>
				<p>3) да обезбеди превоз до места рада у иностранству и повратак у Републику Србију;</p>
				<p>4) да обезбеди исходовање радно-боравишних дозвола.</p>
				<p>Информисање у смислу става 1. тачка 1) овог члана врши се пре давања сагласности из члана 9. овог закона, односно потписивања анекса уговора о раду из члана 11. овог закона, на начин који одреди послодавац и обавезно обухвата давање обавештења о:</p>
				<p>1) условима живота у месту у које се запослени упућује (климатски услови, валута, друштвено политичка ситуација, специфичне здравствене и друге околности);</p>
				<p>2) условима смештаја и исхране који се запосленом обезбеђују за време боравка и рада у иностранству, удаљеност од места боравка до места рада и др;</p>
				<p>3) контакт особи у месту рада у иностранству (у даљем тексту: контакт особа).</p>
				<p>Контакт особа из става 2. тачка 3) овог члана овлашћена је за давање информација државним и другим органима о упућивању запослених и за пружање додатних информација и обавештења запосленима који се налазе на привременом раду у иностранству.</p>
				<p>Члан 19.</p>
				<p>Колективним уговором или правилником о раду, односно уговором о раду могу да се утврде већа права и повољнији услови рада од права утврђених овим законом, као и друга права запослених упућених на привремени рад у иностранство.</p>
				<p>Брисан је 
				ранији назив изнад члана 20. (види члан 4. Закона - 50/2018-9)</p>
				<p>Члан 20.</p>
				<p>Брисан је 
				(види члан 4. Закона - 50/2018-9)</p>
				<p>Члан 21.</p>
				<p>Брисан је 
				(види члан 5. Закона - 50/2018-9)</p>
				<p>Члан 22.</p>
				<p>Брисан је 
				(види члан 6. Закона - 50/2018-9)</p>
				<p>Сарадња између органа и организација </p>
				<p>Члан 23.</p>
				<p>Органи и организације који обављају послове државне управе у вези са надзором над остваривањем права запослених на привременом раду у иностранству утврђених овим 
				и другим законом дужни су да међусобно сарађују и размењују информације у циљу заштите права запослених упућених на привремени рад у иностранство.</p>
				<p>Заштиту запослених за време рада и боравка у иностранству обављају дипломатска, односно конзуларна представништва Републике Србије у оквиру делокруга свог рада.</p>
				<p>*Службени гласник РС, број 50/2018</p>
				<p>Члан 24.</p>
				<p> Брисан је ранији став 1. (види 
				члан 8. Закона - 50/2018-9)</p>
				<p>Органи и организације из члана 23. овог закона сарађују са Централним регистром у вези са испоруком, коришћењем података регистрованих и евидентираних у јединственој бази Централног регистра.</p>
				<p>Брисан је ранији став 3. (види 
				члан 8. Закона - 50/2018-9)</p>
				<p>Централни регистар дужан је да 
				министарству надлежном за рад доставља редовне извештаје, у 
				електронској форми, у вези са упућивањем запослених на 
				привремени рад у иностранство, по државама и по послодавцима, и 
				то:</p>
				<p>1) месечни извештај – најкасније до 
				15. у месецу, за претходни месец;</p>
				<p>2) квартални извештај – најкасније до 
				15. у месецу за претходни квартал;</p>
				<p>3) годишњи извештај – најкасније до 
				15. јануара за претходну годину.</p>
				<p>Извештаји из става 2. овог члана по 
				државама садрже: списак држава, број послодаваца, укупан број 
				упућених запослених, број упућених запослених, и то – укупно, на 
				одређено, на неодређено време, по полу и по старосном 
				критеријуму (18–30, 31–40, 41–65). </p>
				<p>Извештаји из става 2. овог члана по 
				послодавцима садрже: списак послодаваца, списак држава у које су 
				запослени упућени, број упућених запослених, и то – укупно, на 
				одређено, на неодређено време, по полу и по старосном 
				критеријуму (18–30, 31–40, 41–65).</p>
				<p>Министарство надлежно за рад може да 
				тражи и ванредне упите у вези са подацима о упућеним 
				запосленима, послодавцима и државама упућивања од Централног 
				регистра обавезног социјалног осигурања.</p>
				<p>*Службени гласник РС, број 50/2018</p>
				<p>Надзор над применом закона</p>
				<p>Члан 25.</p>
				<p>Инспекција рада врши надзор над применом овог закона из делокруга своје надлежности.</p>
				<p>У вршењу надзора из става 1. овог члана инспекција рада сарађује са другим државним органима, Централним регистром и другим организацијама у области обавезног социјалног осигурања, органима пореске контроле, као и са надлежним органима у иностранству, у складу са законом и међународним споразумима. </p>
				<p>Казнене одредбе</p>
				<p>Члан 26.</p>
				<p>Новчаном казном од 600.000 до 1.500.000 динара казниће се за прекршај послодавац са својством правног лица:</p>
				<p>1) ако упути запосленог млађег од 18 година живота на привремени рад у иностранство или ако уступа запосленог другом страном лицу, супротно одредбама овог закона (члан 6);</p>
				<p>2) ако упути запосленог на привремени рад у иностранство супротно одредбама овог закона (члан 7);</p>
				<p>3) ако упути запосленог на привремени рад у иностранство супротно одредбама овог закона (члан 8);</p>
				<p>4) ако упути запосленог на привремени рад у иностранство без његове претходне писане сагласности или ако упути запосленог који је одбио упућивање, у складу са одредбама овог закона (члан 9);</p>
				<p>5) ако упути запосленог на привремени рад у иностранство без претходно закљученог анекса уговора о раду или ако анекс уговора о раду не садржи прописане елементе, у складу са одредбама овог закона (члан 11. ст. 1. и 2);</p>
				<p>6) ако не примени повољније прописе о безбедности и здрављу на раду у складу са одредбама овог закона (члан 15);</p>
				<p>7) ако запосленом на привременом раду у иностранство не обезбеди смештај, исхрану и превоз у складу са одредбама овог закона (члан 16);</p>
				<p>8) ако запосленом на привременом раду у иностранство не обезбеди зараду у складу са одредбама овог закона (члан 17);</p>
				<p>9) ако запосленом пре упућивања на привремени рад у 
				иностранство не обезбеди потребне здравствене прегледе и 
				превентивне здравствене мере, не обезбеди превоз до места рада у 
				иностранству и повратак у Републику Србију и не обезбеди 
				исходовање радно-боравишних дозвола у складу са одредбама овог 
				закона (члан 18. став 1. тач. 2–4).</p>
				<p>10) - 13) брисане су (види члан 
				9. Закона - 50/2018-9)</p>
				<p>Новчаном казном од 200.000 до 400.000 динара за прекршај из става 1. овог члана казниће се предузетник.</p>
				<p>Новчаном казном од 30.000 до 150.000 динара казниће се за прекршај из става 1. овог члана одговорно лице у правном лицу, односно заступник правног лица.</p>
				<p>Члан 27.</p>
				<p>Новчаном казном од 150.000 динара казниће се за прекршај послодавац са својством правног лица, односно новчаном казном од 
				70.000 динара предузетник:</p>
				<p>1) ако запосленом који се налази на привременом раду у иностранству не омогући повратак у земљу пре истека рока на који је упућен, о свом трошку, у складу са колективним уговором, правилником о раду и уговором о раду (члан 10);</p>
				<p>2) ако не држи примерак анекса уговора о раду или његову копију у складу са одредбама овог закона (члан 11. став 3);</p>
				<p>3) ако не изврши промену основа осигурања у складу са одредбама овог закона 
				(члан 12. став 1);</p>
				<p>3а) ако у јединствену базу података не 
				унесе, или унесе нетачне податке о држави упућивања односно 
				промену државе упућивања (члан 12. став 2);</p>
				<p>4) ако запосленог пре упућивања на привремени рад у иностранство не информише о условима живота у држави и месту у које се упућује у складу са одредбама овог закона (члан 18 став 1. тачка 1) и став 2);</p>
				<p>5) ако запосленом упућеном на привремени рад у иностранство 
				не обезбеди већа права и повољније услове рада утврђене 
				колективним уговором, правилником о раду, односно уговором о 
				раду, у складу са одредбама овог закона (члан 19).</p>
				<p>6) брисана је (види члан 10. 
				Закона - 50/2018-9)</p>
				<p>Новчаном казном од 10.000 динара за прекршај из става 1. овог члана казниће се одговорно лице у правном лицу, односно заступник правног лица.</p>
				<p>За казне у фиксном износу прописане овим чланом инспекција рада издаје прекршајне налоге сходном применом закона којим се уређују прекршаји.</p>
				<p>*Службени гласник РС, број 50/2018</p>
				<p>Прелазне и завршне одредбе</p>
				<p>Члан 28.</p>
				<p>Поступци за упућивање запослених на привремени рад у иностранство започети до дана ступања на снагу овог закона окончаће се према прописима по којима су започети.</p>
				<p>Члан 29.</p>
				<p>Министар надлежан за рад ће у року од 45 дана од дана ступања на снагу овог закона донети подзаконски акт из члана 20. овог закона.</p>
				<p>Члан 30.</p>
				<p>Даном почетка примене овог закона престаје да важи Закон о заштити грађана Савезне Републике Југославије на раду у иностранству („Службени лист СРЈ”, број 24/98, „Службени гласник РС”, бр. 101/05 – др. закон и 36/09 – др. закон).</p>
				<p>Члан 31.</p>
				<p>Овај закон ступа на снагу осмог дана од дана објављивања у „Службеном гласнику Републике Србије”, а почиње да се примењује у року од два месеца од дана ступања на снагу.</p>
				<p>ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
				ЗАКОНА</p>
				<p>Закон о изменама и допунама Закона 
				о условима за упућивање запослених на привремени рад у 
				иностранство и њиховој заштити: "Службени гласник РС", број 
				50/2018-9</p>
				<p>Члан 11.</p>
				<p>Одредбе члана 2. овог закона 
				не примењују се на запослене који су упућени на привремени рад у 
				иностранство пре ступања на снагу овог закона.</p>
				<p>Даном ступања на снагу овог 
				закона престаје обавеза послодаваца да министарству надлежном за 
				рад достављају Oбавештења о упућивању запослених на привремени 
				рад у иностранство и уверења Централног регистра обавезног 
				социјалног осигурања, као и обавеза министарства надлежног за 
				рад да обавештења објављује на интернет порталу министарства 
				надлежног за рад.</p>
				<p>Даном ступања на снагу овог 
				закона престаје да важи Правилник о обрасцу обавештења о 
				упућивању запослених на привремени рад у иностранство („Службени 
				гласник РС”, број 111/15).</p>
				<p>Члан 12.</p>
				<p>Овај закон ступа на снагу 
				осмог дана од дана објављивања у „Службеном гласнику Републике 
				Србије”.</p>
				<p></p>
	

