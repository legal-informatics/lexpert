


	
		Редакцијски пречишћен текст
	<p>
	</p>
<p>
</p>
<p>
	ЗАКОН</p>
<p>
о уношењу и растурању иностраних средстава масовног комуницирања и о иностраној информативној делатности у 
Jугославији</p>
<p>
„Службени лист СФРЈ”, бр. 39 од 2. августа 1974, 74 од 14.новембра 1987, „Службени лист СРЈ”, бр. 16 од 7.априла 1993 
- др. закон, 31 од 18.јуна 1993 
- др. закон, 41 од 23.јула 1993 
- др. закон, 50 од 26.августа 1993 
- др. закон, 24 од 18.марта 1994 
- др. закон, 28 од 21. јуна 1996 
- др. закон, „Службени гласник РС”, број 43 од 22. априла 2003 
- др. закон</p>
<p>
НАПОМЕНА ИЗДАВАЧА:Престао је да важи осим одредаба којима се уређује положај иностраних информативних установа и представника иностраних средстава информисања (види члан 102. Закона – 43/2003-1).</p>
<p>
I. УВОДНЕ ОДРЕДБЕ</p>
<p>
Члан 1.</p>
<p>
Уношење у Југославију, растурање и ширење стране штампе и других средстава јавног информисања и масовног комуницирања и положај иностраних информативних установа и представника иностраних средстава информисања уређују се овим законом, ако посебним законом или међународним уговором није друкчије одређено.</p>
<p>
Ради свестранијег међусобног упознавања Југославије и других земаља, иностране информативне установе и представници иностраних средстава информисања уживају у Југославији, по начелу реципроцитета, посебне погодности за ширу размену информација и комуникација, у складу са начелима овог закона.</p>
<p>
Члан 2.</p>
<p>
Иностране информативне установе и представници иностраних средстава информисања дужни су да се у вршењу информативне делатности придржавају прописа Југославије и да поступају у складу са међународним обичајима, у духу поштовања истине, људских права и развијања мирољубиве сарадње међу народима и државама.</p>
<p>
Члан 3.</p>
<p>
Комуницирање с иностранством, коришћењем средстава јавног информисања и комуницирања, слободно је.</p>
<p>
Размена информација између Југославије и других земаља може се ограничити, у случајевима предвиђеним у закону, ради заштите независности, безбедности и слободног развитка земље, поштовања слободе и права човека, јавног реда и морала, као и ради развијања међународне сарадње у духу Повеље Уједињених нација.</p>
<p>
Злоупотреба слободе јавног информисања и комуницирања повлачи одговорност предвиђену законом.</p>
<p>
II. СТРАНА ШТАМПА</p>
<p>
Члан 4.</p>
<p>
Под страном штампом (иностране штампане ствари), у смислу овог закона, подразумевају се периодичне публикације (новине и други листови, часописи, билтени и слично) и друге публикације (књиге, брошуре, списи, каталози, проспекти, плакати, леци, слике, географске карте, цртежи са текстом или без текста, музичке ноте са текстом или објашњењем и друге сличне ствари), које су штампане или на други начин умножене у иностранству, као и ствари које су штампане или на други начин умножене у Југославији од стране иностраног издавача или по његовом налогу, односно за његов рачун.</p>
<p>
Као иностране штампане ствари, у смислу овог закона, сматрају се и билтени страних дипломатских и конзуларних представништава у Југославији, ако се растурају изван дипломатског кора или круга одређених државних функционера, органа и организација, које одреди Савезни комитет за информације.</p>
<p>
Као иностране штампане ствари, у смислу овог закона, сматрају се и билтени које издају иностране информативне установе у Југославији.</p>
<p>
Као иностране штампане ствари не сматрају се, у смислу овог закона, штампане или на други начин умножене иностране штампане ствари које искључиво служе као упутства за коришћење апарата или за употребу лекова, као ни техничка документација, ценовници, позивнице и слично, ако имају уобичајену садржину.</p>
<p>
Члан 5.</p>
<p>
Билтени које у Југославији издају дипломатска или конзуларна представништва могу да садрже само обавештења која служе упознавању њихових земаља.</p>
<p>
На сваком примерку билтена из става 1. овог члана назначују се назив и адреса дипломатског, односно конзуларног представништва, назив и адреса издавача и штампара, број умножених примерака и место и датум штампања, односно умножавања.</p>
<p>
Члан 6.</p>
<p>
Уношење иностраних штампаних ствари у Југославију слободно је.</p>
<p>
Изузетно, за уношење ради растурања или за растурање иностраних штампаних ствари које су по свом садржају намењене грађанима Југославије, потребна је дозвола.</p>
<p>
Дозволу из става 2. овог члана издаје Савезни секретаријат за унутрашње послове, и то посебно за сваку инострану штампану ствар.</p>
<p>
Изузетно од одредбе става 3. овог члана, за периодичне публикације дозвола се може издати на одређено време.</p>
<p>
За уношење и растурање иностраних штампаних ствари које издају Уједињене нације и специјализоване агенције Уједињених нација, није потребна дозвола из става 2. овог члана.</p>
<p>
Члан 7.</p>
<p>
Уношењем у Југославију иностраних штампаних ствари ради растурања могу се бавити организације удруженог рада које за то добију дозволу по пропису републике, односно аутономне покрајине, на чијој је територији њихово седиште и које, у складу са уписом у судски регистар, обављају послове увоза иностраних штампаних ствари, ако овим законом није друкчије одређено.</p>
<p>
Члан 8.</p>
<p>
Организација удруженог рада овлашћена за уношење иностраних штампаних ствари (члан 7) дужна је да о свакој унесеној иностраној штампаној ствари, намењеној растурању, обавести Савезни секретаријат за унутрашње послове и то одмах кад је прими.</p>
<p>
Организација удруженог рада из става 1. овог члана дужна је да Савезном секретаријату за унутрашње послове, на његов захтев, одмах достави на увид примерак унесене иностране штампане ствари.</p>
<p>
Члан 9.</p>
<p>
Иностране штампане ствари могу растурати организације удруженог рада које за то добију дозволу по пропису републике, односно аутономне покрајине, на чијој је територији њихово седиште.</p>
<p>
Члан 10.</p>
<p>
Иностране штампане ствари намењене за сајмове или за културне, научне, привредне, спортске и сличне приредбе које се одржавају у Југославији могу, поред организација удруженог рада из члана 7. овог закона, уносити и друге домаће и стране организације које учествују на тим сајмовима, односно приредбама, ако се иностране штампане ствари односе на изложене предмете или на тему приредбе, односно сајма.</p>
<p>
Иностране штампане ствари из става 1. овог члана не могу се растурати на сајму, односно на приредби, пре него што их, појединачно означене, организација удруженог рада, односно друга организација из става 1. овог члана, која их је унела пријави органу одређеном републичким, односно покрајинским прописом.</p>
<p>
Организација удруженог рада, односно друга организација из става 1. овог члана, дужна је да органу одређеном републичким, односно покрајинским прописом, на његов захтев, одмах достави на увид примерак унесене иностране штампане ствари.</p>
<p>
Члан 11.</p>
<p>
Изузетно од одредбе члана 7. овог закона, дипломатска и конзуларна представништва и иностране информативне установе у Југославији могу, на основу посебне дозволе, унети ради растурања у Југославији поједине периодичне и непериодичне публикације које се издају у њиховој земљи.</p>
<p>
Дозволу из става 1. овог члана даје Савезни секретаријат за унутрашње послове, по слободној оцени и то посебно за сваку публикацију.</p>
<p>
У дозволи из става 2. овог члана назначују се нарочито назив публикације на ком језику је публикација штампана, датум и место издавања публикације и број примерака који се може унети у Југославију.</p>
<p>
У погледу публикација из става 1. овог члана унесених у Југославију, сходно важе одредбе члана 8. овог закона.</p>
<p>
Изузетно од одредбе члана 9. овог закона, дипломатска и конзуларна представништва и иностране информативне установе у Југославији могу искључиво непосредно растурати у Југославији публикације из става 1. овог члана. На тај начин могу дипломатска и конзуларна представништва растурати у Југославији и билтене које издају у Југославији (члан 5).</p>
<p>
Члан 12.</p>
<p>
Штампар у Југославији може инострану штампану ствар умножити само на основу дозволе органа одређеног прописом републике, односно аутономне покрајине, на чијој се територији налази његово седиште.</p>
<p>
Штампар који је умножио инострану штампану ствар дужан је да органу одређеном прописом републике, односно аутономне покрајине, на његов захтев, одмах достави на увид примерак умножене иностране штампане ствари.</p>
<p>
Под штампаром, у смислу овог закона, подразумева се организација удруженог рада, као и свако друго лице које штампа или на други начин умножи штампану ствар.</p>
<p>
Одредба става 1. овог члана не примењује се на билтене које издају дипломатска и конзуларна представништва у Југославији.</p>
<p>
Члан 13.</p>
<p>
Забрањује се уношење у Југославију и растурање иностраних штампаних ствари којима се:</p>
<p>
1) нарушавају основе социјалистичког самоуправног друштвеног уређења Југославије и безбедности земље;</p>
<p>
2) пропагира или подржава агресија или други акт против човечности, међународног права или циљева Уједињених нација, или се на други начин угрожава мир или равноправна међународна сарадња;</p>
<p>
3) ремети одржавање и развијање пријатељских односа између Југославије и других земаља;</p>
<p>
4) вређа част и углед народа и народности Југославије, Скупштине СФРЈ, Јосипа Броза Тита*, Председништва СФРЈ, председништава и скупштина република и аутономних покрајина;</p>
<p>
5) износе или проносе неистините или алармантне вести којима се угрожава јавни ред и мир или узнемирава јавност;</p>
<p>
6) тешко вређа морал;</p>
<p>
7) наноси штета васпитању деце и омладине;</p>
<p>
8) објављују документи или подаци штетни за вођење кривичног пуступка у Југославији.</p>
<p>
Изузетно, државни органи, научне и архивске установе могу, ради проучавања у оквиру своје делатности, унети у Југославију инострану штампану ствар која има садржину из става 1. овог члана, ако за то добију дозволу коју по слободној оцени даје Савезни секретаријат за унутрашње послове.</p>
<p>
Услове и начин коришћења унесених иностраних штампаних ствари из става 2. овог члана, као и коришћење и објављивање резултата добијених на основу проучавања таквих иностраних штампаних ствари, државни органи, научне и архивске установе регулишу општим актом. </p>
<p>
* Службени 
лист СФРЈ, број 74/1987</p>
<p>
Члан 14.</p>
<p>
Инострана штампана ствар одузеће се без накнаде:</p>
<p>
1) ако се ради растурања унесе у Југославију без дозволе, а за њено уношење је потребна дозвола (члан 6. став 2. и члан 11. став 1);</p>
<p>
2) ако је ради растурања унесе у Југославију организација удруженог рада, друго правно лице или појединац, који за то нису овлашћени (члан 7. и члан 10. став 1);</p>
<p>
3) ако је растура организација удруженог рада, друго правно лице или појединац, који за то нису овлашћени, или ако се растура пре него што се пријави надлежном органу (члан 9. и члан 10. став 2) или се растура противно одредби члана 11. став 5. овог закона;</p>
<p>
4) ако је уношење или растурање у Југославији решењем забрањено (члан 59), осим ако је по дозволи надлежног органа унета ради употребе од стране државног органа, научне и архивске установе (члан 13. став 2);</p>
<p>
5) ако је у Југославији умножава штампар без дозволе надлежног органа (члан 12), или ако је њена садржина супротна одредбама члана 5. став 1. и члана 52. овог закона.</p>
<p>
III. ИНОСТРАНИ ФИЛМ И ДРУГА ИНОСТРАНА СРЕДСТВА МАСОВНОГ КОМУНИЦИРАЊА</p>
<p>
Члан 15.</p>
<p>
Под иностраним филмом, у смислу овог закона, подразумева се сваки филм произведен у иностранству и филм који је у Југославији самостално произвело инострано правно лице или страни држављанин.</p>
<p>
Иностраним филмом, у смислу овог закона, сматра се и филм произведен у Југославији у копродукцији иностраног и домаћег копродуцента, ако се, према прописима републике, односно аутономне покрајине, на чијој је територији седиште домаћег копродуцента, тај филм не сматра домаћим филмом.</p>
<p>
Члан 16.</p>
<p>
Инострано правно лице и појединац могу у Југославији снимати телевизијске, документарне и друге информативне филмове на основу дозволе органа одређеног прописом републике, односно аутономне покрајине, на чијој се територији намеравају снимати такви филмови.</p>
<p>
Ако се снимање филма намерава вршити на територији две или више република, односно аутономних покрајина, дозволу за снимање даје надлежни орган у републици, односно аутономној покрајини, на чијој ће се територији започети снимање, у сагласности са надлежним органом у републикама, односно аутономним покрајинама у којима се снимање намерава наставити.</p>
<p>
Инострано правно лице, односно појединац, који намерава снимати филм у Југославији, дужан је да ради добијања дозволе поднесе пријаву органу из става 1. овог члана, у којој ће навести податке о месту и времену снимања. Уз пријаву се прилаже сценарио или синопсис снимања.</p>
<p>
Одредбе ст. 1. до 3. овог члана не примењују се на снимање актуелних догађаја који се непосредно снимају без сценарија, односно синопсиса, ако то није противно интересима Југославије.</p>
<p>
Ближе прописе о снимању у смислу одредаба ст. 1. до 4. овог члана доноси Савезно извршно веће.</p>
<p>
Члан 17.</p>
<p>
Организација удруженог рада или друга организација, односно орган, који је у Југославију унео инострани филм и произвођач иностраног филма произведеног у Југославији (члан 15) дужни су да одмах по уношењу филма у Југославију, односно по завршетку филма произведеног у Југославији, обавесте о томе орган одређен прописом републике, односно аутономне покрајине, и да наведу одређене податке о филму и његовој садржини.</p>
<p>
Организација, орган, односно произвођач иностраног филма из става 1. овог члана, дужан је да органу одређеном прописом републике, односно аутономне покрајине, на његов захтев, достави копију филма на увид.</p>
<p>
Одредбе ст. 1. и 2. овог члана не примењују се на филмове намењене за приказивање на телевизији, ако они искључиво садрже актуелне информације које нису противне интересима Југославије.</p>
<p>
Члан 18.</p>
<p>
Уношење, промет и јавно приказивање у Југославији иностраних филмова уређују се прописом републике, односно аутономне покрајине, на чију се територију филм уноси, односно на чијој се територији филм ставља у промет, односно приказује, ако овим законом није друкчије одређено.</p>
<p>
Члан 19.</p>
<p>
Забрањује се уношење, промет и јавно приказивање иностраних филмова којима се врши која од радњи из члана 13. став 1. овог закона.</p>
<p>
У погледу уношења у Југославију филмова чије је уношење забрањено, сходно важи одредба члана 13. став 2. овог закона.</p>
<p>
Члан 20.</p>
<p>
Копије иностраног филма одузеће се без накнаде:</p>
<p>
1) ако их у Југославију унесе организација удруженог рада, друго правно лице, орган или појединац, противно овом закону или прописима републике, односно аутономне покрајине (члан 13);</p>
<p>
2) ако се инострани филм унесе у Југославију или јавно прикаже или стави у промет иако је то решењем забрањено (члан 59).</p>
<p>
Члан 21.</p>
<p>
Забрањује се емитовање путем телевизије, односно путем радија, иностраног филма, другог видеоматеријала и аудитивног материјала којима се врши која од радњи из члана 13. став 1. овог закона.</p>
<p>
Члан 22.</p>
<p>
Забрањује се уношење, растурање и јавна репродукција иностраних дијапозитива, фонограма, видеограма и других сличних средстава, уношење и растурање иностраних филмова за приватно приказивање, као и уношење, растурање и јавна употреба значака и других предмета иностраног порекла којима се врши која од радњи из члана 13. став 1. овог закона.</p>
<p>
Члан 23.</p>
<p>
Инострани телевизијски филм и други материјали, средства и предмети из чл. 21. и 22. овог закона могу се одузети без накнаде ако је њихово емитовање, уношење, растурање, јавна репродукција, односно јавна употреба решењем забрањена (члан 59).</p>
<p>
Члан 24.</p>
<p>
Инострано порекло филма и других материјала, средстава и предмета из чл. 21. и 22. овог закона одређује се у смислу члана 15. овог закона.</p>
<p>
IV. ПРЕДСТАВНИЦИ ИНОСТРАНИХ СРЕДСТАВА ИНФОРМИСАЊА</p>
<p>
Члан 25.</p>
<p>
Представници иностраних средстава информисања, у смислу овог закона, јесу дописништва и стални дописници иностраних новинских агенција и иностраних периодичних публикација у Југославији.</p>
<p>
Сматра се да постоји дописништво иностране новинске агенције, односно иностраних периодичних публикација (инострано дописништво), ако инострана новинска агенција или инострана периодична публикација имају у Југославији најмање два стална дописника који повезано обављају информативну делатност, или једног сталног дописника и најмање два стална службеника.</p>
<p>
Члан 26.</p>
<p>
Под иностраном новинском агенцијом, у смислу овог закона, подразумева се предузеће или установа чије је главно седиште у иностранству и чија је основна делатност прикупљање и растурање информација ради редовног обавештавања јавности.</p>
<p>
Са иностраном новинском агенцијом изједначавају се инострана радио-станица, радио-телевизијска станица, телефото-станица, фото-агенција, инострано предузеће за снимање филмских новина и друго инострано предузеће или установа која се бави прикупљањем и растурањем информација.</p>
<p>
Члан 27.</p>
<p>
Сталним дописницима иностраних новинских агенција и иностраних периодичних публикација (стални инострани дописници) сматрају се дописници иностраних новинских агенција или иностраних периодичних публикација, фото-репортери и филмски и телевизијски сниматељи који раде за инострану новинску агенцију, односно инострану периодичну публикацију, без обзира да ли су страни или југословенски држављани, а којима је то једино занимање, ако су одређени да у том својству обављају делатност и бораве у Југославији дуже од 30 дана.</p>
<p>
Иностране новинске агенције и иностране периодичне публикације могу за обављање информативне делатности у Југославији имати сараднике, стране или југословенске држављане којима та делатност није једино занимање, ако су одређени да у том својству обављају делатност и бораве у Југославији дуже од 30 дана.</p>
<p>
Члан 28.</p>
<p>
Инострана дописништва, стални инострани дописници и стални службеници иностраних дописништава не могу своју делатност обављати пре него што се региструју код савезног органа управе надлежног за послове информација.*</p>
<p>
Захтев за регистровање иностраног дописништва и сталног иностраног дописника подноси главна дирекција иностране новинске агенције или иностране периодичне публикације, а захтев за регистровање сталног службеника иностраног дописништва – руководилац иностраног дописништва.</p>
<p>
О регистровању иностраног дописништва, сталног иностраног дописника и сталног службеника иностраног дописништва, решење доноси савезни орган управе надлежан за послове информација.*</p>
<p>
Решење о захтеву за регистровање из става 3. овог члана доноси се по слободној оцени и не образлаже се. </p>
<p>
* Службени 
лист СФРЈ, број 74/1987</p>
<p>
Члан 29.</p>
<p>
На захтев иностране новинске агенције, односно иностране периодичне публикације, могу се као њихови стални дописници у Југославији регистровати и њихови дописници у некој другој земљи који с времена на време бораве у Југославији ради обављања информативне делатности.</p>
<p>
За време боравка у Југославији дописници из става 1. овог члана имају иста права и обавезе као и други стални инострани дописници.</p>
<p>
Члан 30.</p>
<p>
Инострана новинска агенција и инострана периодична публикација могу у Југославији имати и привремене дописнике.</p>
<p>
Као привремени дописници сматрају се дописници иностраних новинских агенција или иностраних периодичних публикација одређени да у својству дописника бораве у Југославији краће од 30 дана.</p>
<p>
Члан 31.</p>
<p>
Захтев за регистровање иностраног дописништва садржи назив иностране новинске агенције, односно иностране периодичне публикације која установљава дописништво, назначење седишта дописништва и име и презиме сталног иностраног дописника који ће руководити дописништвом и одговарати за његов рад.</p>
<p>
Захтев за регистровање сталног иностраног дописника, било да он информативну делатност обавља самостално или у оквиру иностраног дописништва, мора да садржи следеће податке:</p>
<p>
1) име и презиме дописника;</p>
<p>
2) датум, место и државу у којој је рођен;</p>
<p>
3) држављанство;</p>
<p>
4) назив иностране новинске агенције, односно иностране периодичне публикације за коју дописник ради;</p>
<p>
5) државу, место и датум издавања и број путне исправе дописника, односно број личне карте ако је дописник југословенски држављанин;</p>
<p>
6) место и адресу у иностранству, ако дописник с времена на време борави и обавља информативну делатност у Југославији (члан 29).</p>
<p>
Захтев за регистровање сталног службеника иностраног дописништва садржи податке из тач. 1. до 5. става 2. овог члана и назначење радног места на коме ће службеник радити.</p>
<p>
Уз захтев за регистровање лица из ст. 2. и 3. овог члана прилажу се две фотографије и дозвола боравка у Југославији, ако односно лице није југословенски држављанин.</p>
<p>
Члан 32.</p>
<p>
Решење о регистровању иностраног дописништва, односно сталног иностраног дописника, издаје се са роком важења од 2 године.</p>
<p>
Члан 33.</p>
<p>
Иностраном дописништву, односно сталном иностраном дописнику, може се по истеку две године рада у Југославији право да врши информативну делатност продужавати за по две године.</p>
<p>
Ради продужавања права за вршење информативне делатности иностраном дописништву, односно сталном иностраном дописнику у Југославији, инострана новинска агенција, односно инострана периодична публикација, подноси савезном органу управе надлежном за послове информација* захтев за продужење рада дописништва, односно дописника, најкасније на 15 дана пре истека времена за које има право да врши информативну делатност.</p>
<p>
У захтеву из става 2. овог члана морају се навести и промене података наведених у захтеву за регистровање иностраног дописништва, односно сталног иностраног дописника (члан 31), које су у међувремену настале. </p>
<p>
* Службени 
лист СФРЈ, број 74/1987</p>
<p>
Члан 34.</p>
<p>
Регистровани стални инострани дописници имају, ради вршења своје информативне делатности, погодности одређене савезним законом или прописом донесеним на основу савезног закона, у складу са начелом реципроцитета.</p>
<p>
Регистрованом сталном иностраном дописнику издаје се легитимација која служи као доказ да је њен ималац овлашћен да се на територији Југославије бави прикупљањем информација ради извештавања одређене иностране новинске агенције, односно иностраног листа.</p>
<p>
Легитимације из става 2. овог члана издаје и о њима води евиденцију савезни орган управе надлежан за послове информација.*</p>
<p>
Легитимација важи две године. Продужење важења легитимације врши се пре истека времена за које је издата.</p>
<p>
Стални инострани дописник који престане да обавља послове иностраног дописника у Југославији дужан је да савезном органу управе надлежном за послове информација* врати легитимацију у року од 3 дана од дана престанка обављања послова иностраног дописника у Југославији. </p>
<p>
* Службени 
лист СФРЈ, број 74/1987</p>
<p>
Члан 35.</p>
<p>
Инострана новинска агенција и инострана периодична публикација дужне су да о свакој промени руководиоца иностраног дописништва обавесте савезни орган управе надлежан за послове информација* у року од 8 дана од дана настале промене.</p>
<p>
Руководилац иностраног дописништва дужан је да савезном органу управе надлежном за послове информација* пријави промену података из члана 31. став 2. тач. 1, 3, 4, 5. и 6. и промену података из става 3. тог члана, који се односе на њега и дописнике и службенике дописништва, у року од 8 дана од дана настале промене.</p>
<p>
По одредби става 2. овог члана дужни су да поступе и остали стални инострани дописници који се региструју по одредбама овог закона. </p>
<p>
* Службени 
лист СФРЈ, број 74/1987</p>
<p>
Члан 36.</p>
<p>
Инострани дописници имају право да из Југославије шаљу информације својим новинским агенцијама, односно периодичним публикацијама, без икакве пријаве или одобрења.</p>
<p>
Инострани дописници не могу се бавити снабдевањем информацијама југословенских листова, организација удруженог рада, других правних лица, органа и грађана.</p>
<p>
Инострани дописници не могу путем анкете прикупљати податке и мишљења од југословенских листова, организација удруженог рада, других правних лица, органа и грађана.</p>
<p>
Члан 37.</p>
<p>
Савезни орган управе надлежан за послове информација,* у оквиру свог делокруга, стара се да се сталним и привременим иностраним дописницима олакша приступ изворима информација и пружа им потребну помоћ у раду. </p>
<p>
* Службени 
лист СФРЈ, број 74/1987</p>
<p>
Члан 38.</p>
<p>
Савезни орган управе надлежан за послове информација* може из свог регистра брисати инострано дописништво, односно сталног иностраног дописника, ако се не придржава важећих прописа или норми о обављању информативне делатности (члан 2).</p>
<p>
Стални инострани дописник брисаће се из регистра ако у Југославији буде осуђен на безусловну казну затвора преко шест месеци или казну строгог затвора, или ако му буде ускраћено право даљег боравка у Југославији. </p>
<p>
* Службени 
лист СФРЈ, број 74/1987</p>
<p>
Члан 39.</p>
<p>
Одредбе члана 28, члана 31. ст. 2. и 4, чл. 32. и 33, члана 35. ст. 2. и 3, чл. 36, 37. и 38. овог закона важе и за сараднике иностраних новинских агенција и иностраних периодичних публикација (члан 27. став 2).</p>
<p>
V. ИНОСТРАНЕ ИНФОРМАТИВНЕ УСТАНОВЕ</p>
<p>
Члан 40.</p>
<p>
Ради обавештавања југословенске јавности о догађајима и појавама у својим земљама, иностране државе могу у Југославији оснивати своје информативне установе (иностране информативне установе) на основу уговора закљученог између иностране државе и Југославије.</p>
<p>
Међународне организације могу у Југославији оснивати своје информативне установе на основу уговора закљученог са Југославијом.</p>
<p>
Члан 41.</p>
<p>
Иностране информативне установе могу у Југославији обављати оне врсте и видове информативне делатности и у оном обиму који је утврђен уговором закљученим између иностране државе, односно међународне организације, и Југославије.</p>
<p>
Члан 42.</p>
<p>
Иностране информативне установе не могу вршити информативну делатност пре него што се региструју код савезног органа управе надлежног за послове информација.* </p>
<p>
* Службени 
лист СФРЈ, број 74/1987</p>
<p>
Члан 43.</p>
<p>
Захтев за регистровање иностране информативне установе мора да садржи следеће податке:</p>
<p>
1) назив оснивача установе;</p>
<p>
2) врсте, видове и обим информативне делатности установе;</p>
<p>
3) име и презиме и држављанство руководиоца, заступника и особља установе;</p>
<p>
4) које просторије ће установа користити;</p>
<p>
5) адресу установе.</p>
<p>
Уз захтев за регистровање иностране информативне установе прилажу се правила установе.</p>
<p>
Члан 44.</p>
<p>
Правила иностране информативне установе морају да садрже нарочито одредбе о: називу и седишту установе, врстама и видовима делатности установе и начину на који ће се делатност вршити; унутрашњој организацији, органима и заступању установе; изворима средстава установе и намени имовине установе у случају престанка рада.</p>
<p>
Члан 45.</p>
<p>
Решење о регистровању иностране информативне установе доноси савезни орган управе надлежан за послове информација.*</p>
<p>
Решење из става 1. овог члана садржи нарочито: назив и седиште иностране информативне установе, име и презиме руководиоца установе, име и презиме лица које установу заступа и врсте, видове и обим информативне делатности установе.</p>
<p>
Доношењем решења из става 1. овог члана инострана информативна установа стиче право да врши делатност у Југославији. </p>
<p>
* Службени 
лист СФРЈ, број 74/1987</p>
<p>
Члан 46.</p>
<p>
Регистровање иностране информативне установе одбиће се ако установа не испуњава услове предвиђене овим законом, другим прописом који важи на територији на којој установа намерава да обавља своју делатност, односно међународним уговором.</p>
<p>
Члан 47.</p>
<p>
Ако се у току рада иностране информативне установе промене поједини подаци из члана 43. овог закона, или се измене правила установе, руководилац установе дужан је да сваку промену пријави савезном органу управе надлежном за послове информација* у року од осам дана од дана настале промене.</p>
<p>
Оснивач иностране информативне установе дужан је да савезном органу управе надлежном за послове информација* пријави престанак рада установе. </p>
<p>
* Службени 
лист СФРЈ, број 74/1987</p>
<p>
Члан 48.</p>
<p>
Инострана информативна установа је грађанско правно лице.</p>
<p>
За обавезе иностране информативне установе солидарно одговара и њен оснивач, ако међународним уговором није друкчије предвиђено.</p>
<p>
Члан 49.</p>
<p>
Руководилац и остало особље иностране информативне установе морају да се региструју код савезног органа управе надлежног за послове информација.*</p>
<p>
На лица из става 1. овог члана сходно се примењују одредбе члана 28. ст. 2. и 4. и члана 31. овог закона.</p>
<p>
Лица из става 1. овог члана не могу вршити послове иностране информативне установе пре него што се региструју код савезног органа управе надлежног за послове информација.*</p>
<p>
Руководилац и остало особље иностране информативне установе не могу бити лица која су запослена у дипломатском или конзуларном представништву иностране државе.</p>
<p>
Руководиоцу иностране информативне установе, његовим заменицима и помоћницима издаје се легитимација сходно одредбама члана 34. овог закона. У погледу издавања и враћања легитимација сходно се примењују одредбе члана 34. овог закона. </p>
<p>
* Службени 
лист СФРЈ, број 74/1987</p>
<p>
Члан 50.</p>
<p>
Инострана информативна установа не може бити смештена у згради дипломатског или конзуларног представништва иностране државе, нити у стамбеним просторијама лица која уживају дипломатски имунитет.</p>
<p>
Просторије иностране информативне установе не могу се уступати на употребу.</p>
<p>
Члан 51.</p>
<p>
Инострана информативна установа може самостално и непосредно уносити у Југославију иностране штампане ствари искључиво за потребе своје читаонице и билиотеке, ако овим законом није друкчије одређено (члан 11).</p>
<p>
Инострана информативна установа дужна је да органу одређеном прописом републике, односно аутономне покрајине на чијој територији се налази њено седиште, доставља списак унесених иностраних штампаних ствари за потребе своје читаонице, односно библиотеке, са назначењем броја примерака које је унела.</p>
<p>
У погледу уношења у Југославију иностраних штампаних ствари из става 1. овог члана примењују се одредбе члана 6, члана 13. став 1. чл. 14, 59. и 60, члана 61. став 1. тачка 1. и члана 62. овог закона.</p>
<p>
Члан 52.</p>
<p>
Билтен који издаје инострана информативна установа може да садржи само обавештења која служе упознавању њене земље, односно обавештења о делатности међународне организације која је установу основала, и обавештења о питањима којима се бави односна међународна организација.</p>
<p>
Члан 53.</p>
<p>
На сваком примерку билтена из члана 52. овог закона морају бити назначени: име, презиме и адреса одговорног уредника; назив и адреса издавача и штампара; број умножених примерака билтена; број дозволе за умножавање и назив органа који је дозволу издао (члан 12) и место и датум умножавања билтена.</p>
<p>
Штампар је дужан да по један примерак сваког броја билтена одмах после умножавања достави органу одређеном прописом републике, односно аутономне покрајине, на чијој је територији билтен умножен и органу одређеном прописом републике, односно аутономне покрајине, на чијој се територији налази седиште иностране информативне установе.</p>
<p>
Члан 54.</p>
<p>
Иностране информативне установе не могу путем анкете или на други начин прикупљати податке или мишљења од југословенских листова, правних лица, органа и грађана.</p>
<p>
Члан 55.</p>
<p>
Инострана информативна установа може у Југославију уносити филмове који садрже информације о пределима, догађајима, појавама, делатностима или личностима земље којој та установа припада, и то у границама своје регистроване делатности, ако међународним уговором није друкчије предвиђено.</p>
<p>
Ако инострана информативна установа јавно приказује филмове, за јавно приказивање сваког филма мора имати дозволу органа одређеног прописом републике, односно аутономне покрајине, на чијој територији намерава да прикаже филм.</p>
<p>
Инострана информативна установа може ван својих просторија организовати информативне изложбе, предавања и сличне активности само на основу дозволе органа одређеног прописом републике, односно аутономне покрајине, на чијој се територији организује информативна изложба, предавање, односно друга слична активност, и само посредством организације удруженог рада или друге организације која за то добије дозволу од надлежног органа.</p>
<p>
Инострана информативна установа не може у својим просторијама организовати изложбе, предавања или сличне активности заједно са домаћим организацијама удруженог рада, другим правним лицима, органима и грађанима.</p>
<p>
У дозволи из става 2, односно става 3. овог члана, морају бити назначени назив, време и место приказивања филма, односно време и место одржавања изложбе, предавања или сличне активности.</p>
<p>
Члан 56.</p>
<p>
Инострана информативна установа дужна је да уредно води књиге о свом материјалном и финансијском пословању.</p>
<p>
Прописе о начину вођења књига из става 1. овог члана доноси савезни секретар за финансије.</p>
<p>
Члан 57.</p>
<p>
Савезни орган управе надлежан за послове информација* може ограничити или забранити рад иностраној информативној установи:</p>
<p>
1) ако се у обављању своје делатности не придржава важећих прописа или норми о обављању информативне делатности или међународног уговора, односно уговора закљученог са међународном организацијом (члан 2);</p>
<p>
2) ако инострана држава којој припада установа ограничи или забрани рад југословенској информативној установи на својој територији противно одредбама закљученог међународног уговора. </p>
<p>
* Службени 
лист СФРЈ, број 74/1987</p>
<p>
Члан 58.</p>
<p>
Одредбе овог закона које се односе на иностране информативне установе сходно се примењују и на иностране туристичко-информативне установе које се оснивају на основу уговора закљученог између Југославије и иностране државе.</p>
<p>
VI. ЗАЈЕДНИЧКЕ ОДРЕДБЕ</p>
<p>
Члан 59.</p>
<p>
Савезни секретар за унутрашње послове доноси решење о забрани уношења и растурања иностраних штампаних ствари у Југославији (члан 13).</p>
<p>
Орган одређен прописом републике, односно аутономне покрајине, доноси решење:</p>
<p>
1) о забрани уношења, односно о забрани промета и јавног приказивања иностраног филма (члан 19);</p>
<p>
2) о забрани емитовања путем телевизије, односно путем радија, иностраног филма или другог иностраног видеоматеријала и аудитивног материјала (члан 21);</p>
<p>
3) о забрани уношења, растурања и јавне репродукције иностраних дијапозитива, фонограма, видеограма и других сличних средстава, уношења и растурања иностраних филмова за приватно приказивање, као и уношења, растурања и јавне употребе значака и других предмета иностраног порекла (члан 22).</p>
<p>
Решење о забрани из ст. 1. и 2. овог члана доноси се по скраћеном поступку, на основу слободне оцене. У решењу се наводи законски основ забране и оно не мора бити образложено.</p>
<p>
Решење из ст. 1. и 2. овог члана одмах је извршно.</p>
<p>
Члан 60.</p>
<p>
Забрана уношења и забрана растурања иностране периодичне публикације може да се односи на одређену периодичну публикацију уопште или само на њен поједини број.</p>
<p>
Решење којим је изречена забрана уношења, односно забрана растурања одређене иностране периодичне публикације уопште, може да се укине решењем, ако више не постоје разлози због којих је забрана била изречена.</p>
<p>
Решење о забрани из члана 59. став 1. овог закона и решење о укидању решења о забрани из става 2. овог члана објављују се у „Службеном листу СФРЈ”.</p>
<p>
Члан 61.</p>
<p>
Орган одређен прописом републике, односно аутономне покрајине, доноси решење:</p>
<p>
1) о одузимању иностране штампане ствари (члан 14);</p>
<p>
2) о одузимању копија иностраног филма (члан 20);</p>
<p>
3) о одузимању иностраног телевизијског филма и другог материјала и средстава и предмета иностраног порекла (члан 23).</p>
<p>
Решење из става 1. овог члана доноси се по скраћеном поступку и одмах је извршно.</p>
<p>
Члан 62.</p>
<p>
Овлашћује се савезни секретар за унутрашње послове да донесе прописе о поступању са стварима одузетим по чл. 14, 20. и 23. овог закона.</p>
<p>
Члан 63.</p>
<p>
Против решења којим се одбија захтев за регистровање иностраног дописништва, сталног иностраног дописника, сарадника и сталног службеника иностраног дописништва (чл. 28. и 39), решења о брисању из регистра иностраног дописништва, сталног иностраног дописника, сарадника и сталног службеника иностраног дописништва (чл. 38. и 39), решења којим се одбија регистровање иностране информативне установе, односно иностране туристичко-информативне установе (чл. 46. и 58), решења којим се одбија издавање дозволе из члана 55. ст. 2. и 3 овог закона и решења којим се ограничава, односно забрањује рад иностраној информативној установи (члан 57), односно иностраној туристичкој установи (члан 58), не може се изјавити жалба.</p>
<p>
VII. НАДЗОР</p>
<p>
Члан 64.</p>
<p>
Надзор над радом иностраних информативних установа и представника иностраних средстава информисања, у погледу њихове информативне делатности, врше надлежни савезни органи, у оквиру свог делокруга.</p>
<p>
Надзор у погледу примењивања прописа од стране иностраних информативних установа и представника иностраних средстава информисања којима се уређују друга питања у вези са њиховим радом врше надлежни органи у оквиру свог делокруга.</p>
<p>
У вршењу надзора из ст. 1. и 2. овог члана надлежни органи, у оквиру утврђеног делокруга, имају право да траже потребне податке и обавештења од иностраних дописништава и иностраних информативних установа и да врше непосредан увид у њихове просторије, књиге и другу документацију о материјалном и финансијском пословању и о бројном стању особља.</p>
<p>
Иностране информативне установе дужне су да Савезном комитету за информације до краја марта доставе годишњи извештај о свом раду, материјалном и финансијском пословању и бројном стању особља у протеклој години.</p>
<p>
VIII. КАЗНЕНЕ ОДРЕДБЕ</p>
<p>
Члан 65.</p>
<p>
Ко противно забрани, изреченој извршним решењем према одредби члана 59. овог закона, унесе или растура инострану штампану ствар, унесе или јавно прикаже инострани филм, емитује путем радија или телевизије инострани филм или други инострани видеоматеријал или аудитивни материјал, унесе или растура или јавно репродукује иностране дијапозитиве, фонограме, видеограме или друга слична средства, унесе или растура инострани филм за приватно приказивање, унесе или растура или јавно употреби значке или друге предмете иностраног порекла, казниће се за кривично дело затвором од три месеца до три године.* </p>
<p>
* Службени 
лист СФРЈ, број 74/1987</p>
<p>
Члан 66.</p>
<p>
Новчаном казном од 1.500 до 150.000 нових динара* казниће се за прекршај организација удруженог рада или друго правно лице:</p>
<p>
1) ако без дозволе унесе инострану штампану ствар ради растурања или без дозволе растура инострану штампану ствар (члан 6. став 2);</p>
<p>
2) ако се без дозволе бави уношењем иностране штампане ствари ради растурања (члан 7);</p>
<p>
3) ако о унетој иностраној штампаној ствари намењеној растурању не обавести одмах Савезни секретаријат за унутрашње послове (члан 8. став 1), или ако Савезном секретаријату за унутрашње послове, на његов захтев, одмах пошто је прими, не достави на увид примерак унете иностране штампане ствари (члан 8. став 2);</p>
<p>
4) ако без дозволе растура инострану штампану ствар (члан 9);</p>
<p>
5) ако инострану штампану ствар унесе за сајам или за културну, научну, привредну, спортску или сличну приредбу која се не односи на изложене предмете или на тему приредбе, односно сајма (члан 10. став 1), или ако инострану штампану ствар унесе ради растурања на сајмовима или на културним, научним, привредним, спортским и сличним приредбама, растура пре него што је на прописани начин пријави надлежном органу (члан 10. став 2), или на његов захтев, одмах не достави на увид примерак унете иностране штампане ствари (члан 10. став 3);</p>
<p>
6) ако инострану штампану ствар умножава без дозволе надлежног органа (члан 12. став 1), или ако надлежном органу, на његов захтев, одмах не достави на увид примерак умножене иностране штампане ствари (члан 12. став 2);</p>
<p>
7) ако без дозволе надлежног органа снима у Југославији репортажни, документарни, телевизијски или информативни филм (члан 16. став 1);</p>
<p>
8) ако одмах после уношења иностраног филма у Југославију или одмах после производње иностраног филма у Југославији о томе не обавести надлежни орган, или ако о филму не наведе одређене податке (члан 17. став 1), или ако надлежном органу, на његов захтев, не достави одмах на увид копију филма (члан 17. став 2);</p>
<p>
9) ако на сваком примерку билтена иностране информативне установе који умножи не назначи било који од прописаних података (члан 53. став 1), или ако одмах после умножавања билтена иностране информативне установе не достави примерак билтена одређеним органима (члан 53. став 2);</p>
<p>
10) ако без дозволе надлежног органа организује информативну изложбу, предавање или сличну активност иностране информативне установе ван њених просторија (члан 55. став 3), или ако у просторијама иностране информативне установе, заједно с том установом, организује изложбу, предавање или сличну активност (члан 55. став 4).**</p>
<p>
За прекршај из става 1. овог члана казниће се и одговорно лице у организацији удруженог рада или у другом правном лицу новчаном казном од 900 до 9.000 нових динара.*</p>
<p>
Појединац који учини прекршај из става 1. овог члана казниће се новчаном казном од 900 до 9.000 нових динара* или казном затвора до два месеца. </p>
<p>
*Службени лист СРЈ, 
број 28/1996</p>
<p>
** Службени лист 
СФРЈ, број 74/1987</p>
<p>
Члан 67.</p>
<p>
Новчаном казном од 900 до 9.000 нових динара* казниће се за прекршај појединац:</p>
<p>
1) ако као стални инострани дописник или сарадник иностране новинске агенције или иностране периодичне публикације у Југославији обавља информативну делатност или ако обавља посао као стални службеник иностраног дописништва а није регистрован код одређеног органа као стални инострани дописник, односно као сарадник иностране новинске агенције или иностране периодичне публикације, односно као стални службеник иностраног дописништва (члан 28. став 1);</p>
<p>
2) ако као руководилац иностраног дописништва или као стални инострани дописник или као сарадник иностране новинске агенције или иностране периодичне публикације обавља информативну делатност у Југославији после истека одређеног времена (члан 32. и члан 33. став 1), или ту делатност обавља после брисања из регистра (члан 38), или ако у одређеном року надлежном органу не врати легитимацију (члан 34. став 5), или ако у прописаном року не поднесе пријаву о промени одређеним података (члан 35);</p>
<p>
3) ако као инострани дописник или сарадник иностране новинске агенције или иностране периодичне публикације пружа неком југословенском листу, правном лицу, органу или грађанину информације, или ако обавештава југословенску јавност (члан 36. став 2), или ако путем анкете прикупља податке или мишљења од југословенског листа, правног лица, органа или грађана (члан 36. став 3);</p>
<p>
4) ако обавља послове за инострану информативну установу пре него што је регистрован код надлежног органа (члан 49. став 3), или ако у одређеном року после престанка обављања послова за инострану информативну установу не врати легитимацију надлежном органу (члан 49. став 5);</p>
<p>
5) ако као руководилац иностраног дописништва одређеном органу, на његов захтев, у остављеном року, не достави податке и обавештења о делатности иностраног дописништва, или ако спречи или омете одређени орган у вршењу непосредног увида у његове просторије, књиге или другу документацију о материјалном или финансијском пословању или бројном стању особља (члан 64. став 3). </p>
<p>
*Службени лист СРЈ, 
број 28/1996</p>
<p>
Члан 68.</p>
<p>
Новчаном казном од 1.500 до 150.000 нових динара* казниће се за прекршај инострана информативна установа:</p>
<p>
1) ако без посебне дозволе растура поједине периодичне, односно непериодичне публикације (члан 11. став 1), или ако поједине периодичне, односно непериодичне публикације растура противно одредби члана 11. став 5;</p>
<p>
2) ако одређеном органу у прописаном року не пријави промену података или измену својих правила (члан 47);</p>
<p>
3) ако за обављање својих послова користи лице које није регистровано код надлежног органа (члан 49. став 1), или ако за обављање својих послова користи лице које је запослено у дипломатском или конзуларном представништву стране државе (члан 49. став 4);</p>
<p>
4) ако своје просторије уступи другоме на употребу (члан 50. став 2);</p>
<p>
5) ако у Југославију унесе инострану штампану ствар која није искључиво потребна њеној читаоници или библиотеци (члан 51. став 1), или ако одређеном органу по уношењу иностране штампане ствари за потребе своје читаонице или библиотеке одмах не достави списак унесене штампане ствари, или ако не назначи број унесених примерака сваке иностране штампане ствари (члан 51. став 2);</p>
<p>
6) ако издаје билтен изван оквира своје регистроване делатности (члан 52);</p>
<p>
7) ако на сваком поједином броју билтена који издаје не назначи који од прописаних података (члан 53. став 1), или ако од сваког појединог броја билтена одмах после умножавања не достави одређеном органу по један примерак (члан 53. став 2);</p>
<p>
8) ако у Југославији, путем анкете или на други начин, прикупља податке или мишљења од југословенских листова, правних лица, органа и грађана (члан 54);</p>
<p>
9) ако унесе филм противно одредби члана 55. став 1. овог закона, или ако јавно прикаже филм без дозволе или противно датој дозволи (члан 55. став 2), или ако изван својих просторија организује информативну изложбу, предавање или сличну активност противно одредби члана 55. став 3. овог закона, или ако у својим просторијама организује изложбу, предавање или сличну активност заједно са југословенском организацијом, другим правним лицем, органом или грађанином (члан 55. став 4);</p>
<p>
10) ако не води или непрописно води књиге о свом материјалном или финансијском пословању (члан 56);</p>
<p>
11) ако одређеном органу, на његов захтев, у остављеном року не достави податке и обавештења о делатности иностране информативне установе или ако спречи или омете одређени орган у вршењу непосредног увида у њене просторије, књиге или другу документацију о материјалном или финансијском пословању или бројном стању особља, или ако одређеном органу, у прописаном року, не достави годишњи извештај о свом раду, материјалном и финансијском пословању и бројном стању особља (члан 64. ст. 3. и 4).</p>
<p>
За прекршај из става 1. овог члана казниће се и одговорно лице у иностраној информативној установи новчаном казном од 900 до 9.000 нових динара.* </p>
<p>
*Службени лист СРЈ, 
број 28/1996</p>
<p>
Члан 69.</p>
<p>
Инострана туристичко-информативна установа која у вези са својом делатношћу учини прекршај из члана 68. став 1. овог закона казниће се за прекршај новчаном казном од 1.500 до 150.000 нових динара*, а одговорно лице у иностраној туристичко-информативној установи – новчаном казном од 900 до 9.000 нових динара.* </p>
<p>
*Службени лист СРЈ, 
број 28/1996</p>
<p>
IХ. ПРЕЛАЗНЕ И ЗАВРШНЕ ОДРЕДБЕ</p>
<p>
Члан 70.</p>
<p>
За руководиоца и остала лица запослена у иностраним информативним установама и иностраним туристичко-информативним установама, за које није поднет захтев за регистровање до дана ступања на снагу овог закона, захтев за регистровање по одредбама овог закона мора се поднети у року од два месеца од дана његовог ступања на снагу.</p>
<p>
Лица из става 1. овог члана за која у одређеном року не буде поднет захтев за регистровање, односно која не буду регистрована, не могу после истека рока из става 1. овог члана вршити послове за инострану информативну установу, односно инострану туристичко-информативну установу.</p>
<p>
Иностране информативне установе и иностране туристичко-информативне установе које постоје у Југославији дужне су да поднесу податке за регистровање одређене овим законом и да ускладе своју делатност са одредбама овог закона у року од три месеца од дана његовог ступања на снагу. Иностраној информативној установи, односно иностраној туристичко-информативној установи која не поступи по тој одредби, истеком наведеног рока престаје право да врши делатност.</p>
<p>
Члан 71.</p>
<p>
Дозвола за уношење ради растурања или за растурање периодичне публикације, која је издата на неодређено време (члан 68. став 3. Закона о штампи и другим видовима информација – „Службени лист ФНРЈ”, бр. 45/60 и „Службени лист СФРЈ”, бр. 15/65), пре ступања на снагу овог закона, важи две године од дана његовог ступања на снагу.</p>
<p>
Члан 72.</p>
<p>
Даном ступања на снагу овог закона престају да важе одредбе чл. 67, до 79, 91. до 115. и 125. Закона о штампи и другим видовима информација („Службени лист ФНРЈ”, бр. 45/60 и „Службени лист СФРЈ”, бр. 15/65) и Правилник о регистровању и раду иностраних дописништава и иностраних дописника („Службени лист ФНРЈ”, бр. 6/61).</p>
<p>
До доношења прописа република, односно аутономних покрајина, којима ће се регулисати одређена питања у вези са уношењем и растурањем у Југославији иностраних штампаних ствари (чл. 7. и 9) и у вези са уношењем и јавним приказивањем иностраних филмова (члан 18) примењиваће се прописи којима су та питања регулисана и који важе на дан ступања на снагу овог закона.</p>
<p>
Члан 73.</p>
<p>
Овај закон ступа на снагу осмог дана од дана објављивања у „Службеном листу СФРЈ”.</p>
<p>
</p>