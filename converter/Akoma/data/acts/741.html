


	
	Zakon


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразума о сарадњи између Владе Републике Србије и Владе Црне Горе у контексту приступања Европској унији</p>
				<p>Проглашава се Закон о потврђивању Споразума о сарадњи између Владе Републике Србије и Владе Црне Горе у контексту приступања Европској унији, који је донела Народна скупштина Републике Србије на седници Деветог ванредног заседања у 2014. години, 8. септембра 2014. године.</p>
				<p>ПР број 68</p>
				<p>У Београду, 9. септембра 2014. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Споразума о сарадњи између Владе Републике Србије и Владе Црне Горе у контексту приступања Европској унији</p>
				<p>"Службени 
				гласник РС - Међународни уговори", број 10 од 9. септембра 2014.</p>
				<p>Члан 1.</p>
				<p>Потврђује се Споразум о сарадњи између Владе Републике Србије и Владе Црне Горе у контексту приступања Европској унији, сачињен 10. децембра 2013. године у Београду, у два истоветна примерка на српском и црногорском језику.</p>
				<p>Члан 2.</p>
				<p>Текст Споразума у оригиналу на српском језику гласи: </p>
				<p>Споразум о сарадњи између Владе Републике Србије и Владе Црне Горе у контексту приступања Европској унији</p>
				<p>Влада Републике Србије и Влада Црне Горе (у даљем тексту: уговорне стране);</p>
				<p>Полазећи од стратешког циља остваривања пуноправног чланства у Европској унији;</p>
				<p>Подсећајући на значај индивидуалног приступа у процени испуњења критеријума за чланство у Европској унији;</p>
				<p>Свесне важности обостраног доприноса напретку у постизању трајне афирмације европских вредности у региону;</p>
				<p>Наглашавајући значај политичких, институционалних, економских и правних реформи у постизању стандарда Европске уније;</p>
				<p>Подсећајући на опредељење Европске уније да подржи реформе у региону кроз различите програме и инструменте за финансијску и стручну помоћ;</p>
				<p>Одлучне да даље развијају добросуседске односе и регионалну сарадњу;</p>
				<p>Свесне значаја даљег унапређења сарадње у подручјима од обостраног интереса у циљу бржег усаглашавања националног законодавства с правном тековином Европске уније;</p>
				<p>Наглашавајући права и обавезе које проистичу из Споразума о измени и приступању Централноевропском споразуму о слободној трговини;</p>
				<p>Имајући у виду јаке основе и снажан потенцијал за развој економске сарадње две државе;</p>
				<p>Подсећајући на капацитете сарадње привредних комора Србије и Црне Горе, Туристичког представништва Црне Горе у Београду, Српско-црногорског пословног клуба и оснивање Међувладине комисије за економску и трговинску сарадњу у септембру 2012. године;</p>
				<p>Полазећи од Закључака председништва Европског савета у Солуну и Самита Европске уније и земаља Процеса стабилизације и придруживања из јуна 2003. године;</p>
				<p>Охрабрене обновљеним консензусом о проширењу, како је утврђено у закључцима председништва Европског савета у Бриселу из 2006. године;</p>
				<p>Поздрављајући Закључке Европског савета од 29. јуна 2012. о отпочињању преговора с Црном Гором и одлуку Европског савета од 1. марта 2013. године о додели статуса државе кандидата Републици Србији;</p>
				<p>У жељи да унапреде редовни политички дијалог с посебним акцентом на сарадњу која има за циљ интеграцију у европске структуре;</p>
				<p>Узимајући у обзир све билатералне споразуме закључене између уговорних страна</p>
				<p>Сагласиле су се о следећем:</p>
				<p>ПОГЛАВЉЕ IПОЛИТИЧКИ ДИЈАЛОГ</p>
				<p>Члан 1.</p>
				<p>Уговорне стране су одлучне у намери да развијају редовни политички дијалог у циљу унапређења сарадње у контексту процеса европских интеграција и афирмације европских вредности у билатералној и регионалној сарадњи. </p>
				<p>Члан 2.</p>
				<p>Политички дијалог се одвија кроз састанке министара спољних послова или састанке представника два министарства на високом нивоу, на годишњем нивоу.</p>
				<p>Политички дијалог подстиче сарадњу у областима од заједничког интереса у процесу приступања Европској унији и питања везана за стабилност у региону и унапређење регионалне сарадње. </p>
				<p>Уговорне стране отворене су за дијалог с другим државама покривеним процесом проширења.</p>
				<p>Члан 3.</p>
				<p>Уговорне стране јачају дијалог и сарадњу између државних органа надлежних за послове европске интеграције односно Министарства спољних послова Републике Србије и Министарства вањских послова и европских интеграција Црне Горе.</p>
				<p>У оквиру ове сарадње, уговорне стране на оперативном нивоу врше консултације о:</p>
				<p>– реформи законодавства и усклађености националног правног поретка с правном тековином Европске уније;</p>
				<p>– тренутном стању и правцима у процесу приступања Европској унији;</p>
				<p>– управљању Инструментом за предприступну помоћ и другом помоћи везаном за интеграцију две државе у Европску унију;</p>
				<p>– размени експерата у областима од заједничког интереса;</p>
				<p>– стручној и административној помоћи.</p>
				<p>Члан 4.</p>
				<p>У циљу развоја укупних односа у региону и убрзавања процеса европске интеграције, уговорне стране охрабрују сарадњу између парламената, нарочито између одбора надлежних за питања приступања Европској унији, и доприносе унапређењу интерпарламентарне сарадње у региону.</p>
				<p>ПОГЛАВЉЕ II</p>
				<p>Привредна и трговинска сарадња</p>
				<p>Члан 5.</p>
				<p>Уговорне стране сарађују у циљу постизања стандарда у области слободне трговине и усклађивања царинског система, тиме помажући спровођење Споразума о измени и приступању Централноевропском споразуму о слободној трговини потписаном у Букурешту, 19. децембра 2006. године.</p>
				<p>Сарадња између уговорних страна је нарочито усмерена на:</p>
				<p>– могућу међусобну оперативност царинских ИТ система Републике Србије и Црне Горе као и употребу јединственог административног документа;</p>
				<p>– израду и примену стандардизованог система раног упозорења у сврху кретања осетљивих роба (тј. дувана, алкохола, нафте и нафтних деривата);</p>
				<p>– побољшање и поједностављење инспекција и формалности у вези с превозом робе;</p>
				<p>– размену официра за везу на ограничени временски период, у складу са реципрочно прихваћеним модалитетима;</p>
				<p>– обуку царинских службеника.</p>
				<p>Не доводећи у питање даљу сарадњу предвиђену овим споразумом, нарочито у чл. 8, 9. и 10. Споразума, узајамна помоћ између односних царинских органа уговорних страна одвија се у складу с одредбама Анекса 5 о узајамној административној помоћи у царинским стварима из члана 14, ст. 2. и 3. Споразума о изменама и приступању Централноевропском споразуму о слободној трговини потписаном у Букурешту, 19. децембра 2006. године.</p>
				<p>Члан 6.</p>
				<p>Уговорне стране разматрају потенцијале за јачање економске сарадње, нарочито у областима од обостраног интереса:</p>
				<p>– инфраструктура, пре свега изградња аутопута Београд–Бар, као и валоризација и ревитализација постојећих саобраћајних капацитета;</p>
				<p>– развој сарадње у области енергетике;</p>
				<p>– развој и спровођење заједничких пројеката у области пољопривреде и производње хране;</p>
				<p>– интензивирање сарадње у области туризма.</p>
				<p>У циљу динамизирања економских односа, уговорне стране додатно ангажују субјекте као што су привредне коморе Србије и Црне Горе, Туристичко представништво Црне Горе у Београду, Српско-црногорски пословни клуб и Међувладина комисија за економску и трговинску сарадњу. </p>
				<p>ПОГЛАВЉЕ III</p>
				<p>Кретање радника и капитала, пословно настањивање и пружање услуга</p>
				<p>Члан 7.</p>
				<p>У погледу кретања радника и капитала, пословног настањивања и пружања услуга, уговорне стране једна другој обезбеђују једнаке уступке у складу са својим посебним споразумима.</p>
				<p>Узимајући у обзир чињеницу да ће могућности запошљавања радника бити под утицајем ситуације на тржишту рада сваке од уговорних страна, кретање радника регулише билатерални споразум.</p>
				<p>Уговорне стране су сагласне да радници мигранти запослени, у складу са законом, на територији државе једне од њих неће бити подвргнути дискриминацији по било ком основу.</p>
				<p>Право на осигурање од посебних ризика регулише се споразумом о социјалном осигурању између уговорних страна.</p>
				<p>За вођење преговора по питању посебних споразума одговорни су надлежни државни органи.</p>
				<p>Члан 8.</p>
				<p>Уговорне стране омогућавају слободно кретање капитала и остваривање права пословног настањивања.</p>
				<p>Текућа плаћања између уговорних страна врше се у складу с одредбама Статута Међународног монетарног фонда у конвертибилној валути према уобичајеној пракси међународног банкарства.</p>
				<p>Члан 9.</p>
				<p>Уговорне стране подстичу међусобну сарадњу у пружању услуга у складу с одговарајућим одредбама Општег споразума о трговини и услугама (ГАТС) и Светске трговинске организације.</p>
				<p>ПОГЛАВЉЕ IV</p>
				<p>Усклађивање законодавства с правним тековинама Европске уније</p>
				<p>Члан 10.</p>
				<p>Уговорне стране истичу значај усклађивања својих важећих и будућих прописа с правном тековином Европске уније и сарађују кроз:</p>
				<p>– размену искуства у вези с процесом усклађивања законодавства с правном тековином Европске уније;</p>
				<p>– размену искуства о домаћем законодавству и законодавној пракси;</p>
				<p>– размену информација о процесу превођења и припреме националне верзије правне тековине Европске уније;</p>
				<p>– организацију обука, семинара, састанака експерата и осталих облика стручног усавршавања и размене стручне помоћи.</p>
				<p>ПОГЛАВЉЕ V</p>
				<p>Сарадња у области правосуђа </p>
				<p>Члан 11.</p>
				<p>У циљу унапређења законских и административних стандарда и постепеног усклађивања свог законодавства с правном тековином Европске уније, уговорне стране интензивирају сарадњу у области правосуђа, а нарочито у погледу политике у области реформе судства и владавине права.</p>
				<p>У циљу сарадње у наведеним областима, уговорне стране размењују:</p>
				<p>– искуство у законодавној пракси и реформама;</p>
				<p>– информације о постојећим и новим трендовима;</p>
				<p>– међусобну експертску помоћ у областима од обостраног значаја;</p>
				<p>– техничку и административну помоћ.</p>
				<p>Сарадња у другим областимa</p>
				<p>Члан 12.</p>
				<p>Уговорне стране сарађују и у другим областима од обостраног интереса.</p>
				<p>Уговорне стране подстичу сарадњу у борби против климатских промена и у области заштите животне средине, нарочито у светлу усаглашавања с правним тековинама Европске уније. </p>
				<p>ПОГЛАВЉЕ VI</p>
				<p>Институционални механизми и опште одредбе</p>
				<p>Члан 13.</p>
				<p>За спровођење овог споразума успостављају се следећи институционални механизми:</p>
				<p>– састанак министара спољних послова и европских интеграција у оквиру политичког дијалога, који обухвата развој сарадње и решавање питања у вези с приступом уговорних страна Европској унији;</p>
				<p>– заједнички одбор састављен од представника државних органа надлежних за послове европске интеграције, заједно с представницима других министарстава који на оперативном нивоу расправљају о спровођењу овог споразума;</p>
				<p>– заједничке радне групе за унапређење сарадње у конкретним областима.</p>
				<p>Члан 14.</p>
				<p>Уговорне стране консултују и обавештавају Европску унију о јачању своје сарадње.</p>
				<p>ПОГЛАВЉЕ VII</p>
				<p>Завршне одредбе</p>
				<p>Члан 15.</p>
				<p>Овај споразум се закључује на неодређено време.</p>
				<p>Свака од уговорних страна може отказати овај споразум тако што ће о томе обавестити другу страну, дипломатским путем, најмање шест месеци унапред.</p>
				<p>Сваки спор који настане у тумачењу или примени овог споразума решаваће се дипломатским путем.</p>
				<p>Овај споразум ступа на снагу на дан пријема последње дипломатске ноте којом уговорне стране обавештавају да су испуњени захтеви предвиђени њиховим унутрашњим законодавством за његово ступање на снагу.</p>
				<p>Овај споразум не доводи у питање права и обавезе које произилазе из међународних уговора који су на снази за уговорне стране.</p>
				<p>Сачињено у Београду, 10. децембра 2013, у два оригинална примерка, на српском и црногорском језику при чему су оба текста једнако веродостојна.</p>
				<table class="tabela-bez-bordera">
					
						<tr>
							<td>
								<p>За Владу Републике Србије</p>
								<p>Ивица Дачић, с.р.</p>
							</td>
							<td>
								<p>За Владу Црне Горе</p>
								<p>Мило Ђукановић, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

