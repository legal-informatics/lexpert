


	
	Zakon

	


	
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразума између Владе Републике Србије и Владе Републике Пољске о узајамној заштити тајних података</p>
				<p>Проглашава се Закон о потврђивању Споразума између Владе Републике Србије и Владе Републике Пољске о узајамној заштити тајних података, који је донела Народна скупштина Републике Србије на Деветој седници Другог редовног заседања у 2015. години, 18. децембра 2015. године.</p>
				<p>ПР број 174</p>
				<p>У Београду, 21. децембра 2015. године</p>
				<p>Председник Републике,</p>
				<p>Томислав Николић, с.р.</p>
				<p></p>
				<p>ЗАКОН </p>
				<p>о потврђивању Споразума између Владе Републике Србије и Владе Републике Пољске о узајамној заштити тајних података</p>
				<p>"Службени гласник РС - Међународни уговори", 
				број 24 од 30. децембра 2015.</p>
				<p>Члан 1.</p>
				<p>Потврђује се Споразум између Владе Републике Србије и Владе Републике Пољске о узајамној заштити тајних података, потписан у Варшави, 11. јуна 2015. године, у оригиналу на српском, пољском и енглеском језику.</p>
				<p>Члан 2.</p>
				<p>Текст Споразума у оригиналу на српском језику гласи:</p>
				<p>СПОРАЗУМИЗМЕЂУВЛАДЕ РЕПУБЛИКЕ СРБИЈЕИВЛАДЕ РЕПУБЛИКЕ ПОЉСКЕO УЗАЈАМНОЈ ЗАШТИТИ ТАЈНИХ ПОДАТАКА</p>
				<p>Влада Републике Србије и Влада Републике Пољске (у даљем тексту: „стране”), </p>
				<p>узимајући у обзир потребу за гарантовањем делотворне заштите тајних података који су размењени између страна или су настали у оквиру њихове сарадње, </p>
				<p>у намери да усвоје јединствене прописе у облaсти заштите тајних података,</p>
				<p>поштујући обавезујућа правила међународног права и националног законодавства страна, </p>
				<p>споразумеле су се следеће:</p>
				<p>Члан 1.Циљ споразума</p>
				<p>Циљ овог споразума је да успостави правила за заштиту тајних података који се размењују између страна или настају у току сарадње. </p>
				<p>Члан 2.Дефиниције</p>
				<p>Ради примене овог споразума наведени појмови имају следеће значење:</p>
				<p>1) тајни подаци јесу сви подаци, без обзира на облик, средства за њихово записивање и начин на који су записани, као и сви предмети или њихови делови чија је израда у току и који захтевају заштиту од неовлашћеног откривања, у складу са националним законодавством страна и овим споразумом;</p>
				<p>2) надлежни органи јесу органи који су наведени у члану 4. овог споразума;</p>
				<p>3) овлашћени органи јесу органи јавне власти, физичка лица, правна лица или други органи надлежни да стварају, преносе, примају, чувају, штите и користе тајне податке, у складу са националним законодавством сваке стране;</p>
				<p>4) уговор са тајним подацима јесте уговор чије извршење подразумева остваривање увида у тајне податке или стварање таквих података;</p>
				<p>5) уговарач – извршилац посла јесте физичко лице, правно лице или други орган у оквиру правног система једне стране који поседују пословну способност да закључују уговоре са тајним подацима;</p>
				<p>6) уговарач – наручилац посла јесте орган јавне власти, физичко лице, правно лице или други орган у оквиру правног система једне Стране који поседују пословну способност да закључују уговоре са тајним подацима;</p>
				<p>7) давалац јесте страна, физичко лице, правно лице или други орган у оквиру правног система једне стране која ствара и доставља тајне податке примаоцу;</p>
				<p>8) прималац јесте страна, физичко лице, правно лице или други орган у оквиру правног система једне од страна која прима тајне податке од даваоца;</p>
				<p>9) трећа страна јесте међународна организација или држава која није страна у овом споразуму, физичко лице или други орган у оквиру правног система те државе. </p>
				<p>Члан 3.Ознаке степена тајности</p>
				<p>1. Тајним подацима се додељују ознаке степена тајности у складу са њиховим садржајем и националним законодавством даваоца. Прималац гарантује да ће тајним подацима које прими обезбедити најмање еквивалентан степен заштите у складу са ставом 3. овог члана.</p>
				<p>2. Ознаку степена тајности податка може изменити или скинути једино надлежни орган коју је ту ознаку доделио тајном податку. Прималац ће бити писмено обавештен о свакој промени или скидању ознаке степена тајности са података који је претходно примио. </p>
				<p>3. Стране су сагласне да су следеће ознаке степена тајности еквивалентне:</p>
				<p></p>
				<table class="tabela-sa-borderom">
					
						<tr>
							<td class="auto-style1">
								<p>Република Србија</p>
							</td>
							<td>
								<p>Република Пољска</p>
							</td>
							<td>
								<p>Еквивалент на енглеском</p>
							</td>
						</tr>
						<tr>
							<td class="auto-style1">
								<p>ДРЖАВНА ТАЈНА</p>
							</td>
							<td class="auto-style1">
								<p>ŚCIŚLE TAJNE</p>
							</td>
							<td class="auto-style1">
								<p>TOP SEСRET</p>
							</td>
						</tr>
						<tr>
							<td class="auto-style1">
								<p>СТРОГО ПОВЕРЉИВО</p>
							</td>
							<td class="auto-style1">
								<p>TAJNE</p>
							</td>
							<td class="auto-style1">
								<p>SECRET</p>
							</td>
						</tr>
						<tr>
							<td class="auto-style1">
								<p>ПОВЕРЉИВО</p>
							</td>
							<td class="auto-style1">
								<p>POUFNE</p>
							</td>
							<td class="auto-style1">
								<p>CONFIDENTIAL</p>
							</td>
						</tr>
						<tr>
							<td class="auto-style1">
								<p>ИНТЕРНО</p>
							</td>
							<td class="auto-style1">
								<p>ZASTRZEŻONE</p>
							</td>
							<td class="auto-style1">
								<p>RESTRICTED</p>
							</td>
						</tr>
					
				</table>
				<p>Члан 4.Надлежни органи</p>
				<p>1. Надлежни органи за примену овог споразума су:</p>
				<p>1) За Републику Србију: Канцеларија Савета за националну безбедност и заштиту тајних података;</p>
				<p>2) За Републику Пољску: директор Агенције за унутрашњу безбедност.</p>
				<p>2. Стране се узајамно обавештавају дипломатским путем о свим променама у вези са надлежним органима наведеним у ставу 1. овог члана или о променама њихове надлежности.</p>
				<p>Члан 5. Принципи заштите тајних података</p>
				<p>1. Стране доносе потребне мере ради заштите тајних података који су достављени или створени као резултат сарадње између страна или овлашћених тела, укључујући податке који су настали у вези са извршењем уговора са тајним подацима, у складу са овим споразумом и националним законодавством страна.</p>
				<p>2. Прималац ће користити тајне податке искључиво у сврхе у које су достављени. </p>
				<p>3. Приступ тајним подацима биће одобрен само оним лицима која поступају у складу с принципом „потребно је да зна” и која су овлашћена да остваре увид у податке, у складу са националним законодавством примаоца.</p>
				<p>4. Прималац неће уступити трећој страни податке који се наводе у ставу 1. овог члана, без претходног писaног одобрења даваоца. </p>
				<p>Члан 6. Безбедносни сертификати </p>
				<p>У примени овог споразума, стране ће међусобно признати безбедносне сертификате за физичка лица и безбедносне сертификате за правна лица који су издати у складу са националним законодавством друге стране. </p>
				<p>Члан 7.Уговори са тајним подацима </p>
				<p>1. Пре закључивања уговора са тајним подацима који се односи на остваривање увида у податке са ознаком степена тајности ПОВЕРЉИВО/POUFNE или више, уговарач – наручилац посла подноси захтев свом надлежном органу да од надлежног органа друге стране тражи издавање потврде да уговарач – извршилац посла поседује важећи сертификат за правна лица који одговара степену тајности података у које треба остварити увид. </p>
				<p>2. Издавање сертификата из става 1. овог члана једнако је гаранцији да су спроведене потребне радње на основу којих се сматра да уговарач – извршилац испуњава критеријуме из области заштите тајних података који су утврђени националним законодавством стране на чијој територији је његово седиште.</p>
				<p>3. Тајни подаци неће бити доступни уговарачу – извршиоцу посла док не добије сертификат који се наводи у ставу 1. овог члана. </p>
				<p>4. Уговарач – наручилац посла доставља уговарачу – извршиоцу безбедносно упутство за правно лице које је потребно за извршење уговора са тајним подацима и чини саставни део сваког уговора с тајним подацима. Безбедносно упутство за правно лице садржи одредбе о безбедносним захтевима, и то: </p>
				<p>1) попис врста тајних података које се односе на уговор са тајним подацима, при чему се узимају у обзир њихови степени тајности; </p>
				<p>2) правила за додељивање ознаке степена тајности подацима који су настали током извршења одређеног уговора са тајним подацима.</p>
				<p>5. Уговарач – наручилац посла доставља примерак безбедносног упутства за правно лице свом надлежном органу који ће га проследити надлежном органу уговарача – извршиоца посла. </p>
				<p>6. Извршење уговора са тајним подацима у делу који се односи на остваривање увида у тајне податке биће могуће под условом да уговарач – извршилац посла испуни критеријуме за заштиту тајних податка, у складу са безбедносним упутством за правно лице.</p>
				<p>7. Сваки подуговарач је дужан да испуни исте услове за заштиту тајних података, као и уговарач – извршилац посла. </p>
				<p>Члан 8.Пренос тајних података</p>
				<p>1. Тајни подаци се преносе дипломатским путем. </p>
				<p>2. Подаци са ознаком степена тајности ИНТЕРНО/ZASTRZEŻONE и ПОВЕРЉИВО/POUFNE могу се пренети преко овлашћених превозника у складу са националним законодавством стране преносиоца.</p>
				<p>3. У хитним случајевима, осим ако није могуће користити друге начине преноса, уколико су испуњени безбедносни захтеви прописани националним законодавством Стране преносиоца, дозвољава се да пренос података степена тајности ИНТЕРНО/ZASTRZEŻONE и ПОВЕРЉИВО/POUFNE изврши овлашћено лице. </p>
				<p>4. Надлежни органи страна могу се договорити око других начина преноса тајних података који обезбеђују заштиту од неовлашћеног откривања.</p>
				<p>5. Страна прималац писаним путем потврђује пријем тајних података. </p>
				<p>Члан 9.Умножавање и превођење тајних података </p>
				<p>1. Умножавање и превођење тајних података врши се у складу са националним законодавством сваке стране. Умножени и преведени подаци биће заштићени на исти начин као оригинали. Број умножених примерака и превода треба свести на број који се захтева у службене сврхе.</p>
				<p>2. Подаци са ознаком тајности ДРЖАВНА ТАЈНА/ŚCIŚLE TAJNE умножавају се и преводе само уз претходно прибављено одобрење даваоца.</p>
				<p>Члан 10. Уништење тајних података</p>
				<p>1. Не доводећи у питање став 2. овог члана, тајни подаци се уништавају у складу са националним законодавством примаоца тако да се онемогући њихова делимична или потпуна реконструкција.</p>
				<p>2. Подаци са ознаком степена тајности ДРЖАВНА ТАЈНА/ŚCIŚLE TAJNE не уништавају се него се враћају даваоцу.</p>
				<p>Члан 11.Посете</p>
				<p>1. Не доводећи у питање примену ст. 5. и 6. овог члана, лицима која долазе у посету са територије државе једне стране на територију државе друге стране, биће одобрен увид у тајне податке само по пријему писменог одобрења надлежног органа друге стране.</p>
				<p>2. Надлежни орган стране домаћина прима захтев за посету од надлежног органа друге стране најмање 30 дана пре планиране посете из става 1. овог члана, а у хитним случајевима и у краћем року.</p>
				<p>3. Захтев за посету из става 2. овог члана треба да садржи следеће:</p>
				<p>1) сврху, датум и програм посете;</p>
				<p>2) име и презиме, датум и место рођења, држављанство и број путне исправе посетиоца;</p>
				<p>3) функцију посетиоца и назив органа чији је он представник;</p>
				<p>4) степен тајности и датум важења безбедносног сертификата за физичка лица који поседује посетилац;</p>
				<p>5) назив и адресу органа који се посећује;</p>
				<p>6) име и презиме, функцију лица које ће бити посећено;</p>
				<p>7) датум, потпис и службени печат надлежног органа.</p>
				<p>4. Ради заштите личних података из става 3. овог члана који се достављају у вези са ст. 1, 5. и 6. овог члана, примењиваће се следеће одредбе овог споразума и национално законодавство сваке стране:</p>
				<p>1) лични подаци које прими страна домаћин биће коришћени искључиво у сврху и под условима које је дефинисала страна доставилац;</p>
				<p>2) страна домаћин чуваће личне податке онолико колико је потребно да се они обраде;</p>
				<p>3) у случају да лични подаци буду достављени у супротности са националним законодавством страна, страна доставилац обавестиће о томе страну домаћина која ће бити обавезна да те податке уклони на начин да онемогући њихову делимичну или потпуну реконструкцију;</p>
				<p>4) страна доставилац преузима одговорност за тачност личних података које доставља и, у случају да су они неистинити или непотпуни, обавештава о томе страну домаћина која ће бити обавезна да исправи или уклони те податке;</p>
				<p>5) страна домаћин и страна доставилац су обавезне да воде евиденцију о достави, пријему и уклањању личних података;</p>
				<p>6) страна доставилац и страна домаћин су обавезне да личне податке који су предмет обраде делотворно заштите од откривања неовлашћеним лицима, недозвољених измена, губитка, оштећења или уништења. </p>
				<p>5. Надлежни орган може саставити спискове лица овлашћених да реализују периодичне посете у вези са извршењем одређеног пројекта, програма или уговора. Ти спискови садрже податке који су предвиђени у ставу 3. овог члана с роком важења од 12 месеци. Када надлежни органи одобре такве спискове, датуме посета ће договорити непосредно орган који шаље посетиоце и орган који их прима у складу са договореним условима.</p>
				<p>6. Орган који шаље посетиоце и орган који их прима ће непосредно организовати посете које се односе на остваривање увида у податке са ознаком степена тајности ИНТЕРНО/ZASTRZEŻONE. </p>
				<p>Члан 12. Повреда прописа о безбедности у вези са узајамном заштитом тајних података </p>
				<p>1. Повреда безбедности тајних података је радња или пропуст у супротности са одредбама овог споразума или националним законодавством страна, укључујући и недозвољено откривање тајних података.</p>
				<p>2. О повреди безбедности тајних података даваоца или тајних података насталих као резултат сарадње страна, односно о постојању сумње да је повреда наступила, одмах се извештава надлежни орган стране на чијој територији се догодила повреда безбедности или постоји сумња да је та повреда наступила.</p>
				<p>3. Свака повреда безбедности или постојање сумње о наступању повреде биће истражени, у складу са националним законодавством стране на чијој територији се то догодило. </p>
				<p>4. У случају повреде безбедности из става 1. овог члана, надлежни орган стране на чијој територији је повреда наступила, обавестиће писаним путем другу страну о тој чињеници, околностима и резултатима радњи из става 3. овог члана.</p>
				<p>5. Надлежни органи страна, на захтев једног од њих, дужни су да сарађују у спровођењу радњи које су предвиђене у ставу 3. овог члана. </p>
				<p>Члан 13.Језици </p>
				<p>У примени одредаба овог споразума, стране ће користити енглески језик, односно своје службене језике, с тим што ће обезбедити превод на службени језик друге стране, односно превод на енглески језик. </p>
				<p>Члан 14.Трошкови</p>
				<p>Свака страна сносиће трошкове који настану у примени одредаба овог споразума.</p>
				<p>Члан 15.Консултације</p>
				<p>1. Надлежни органи страна обавестиће се узајамно о свим изменама и допунама националног законодавства у вези са заштитом тајних података које утичу на примену одредаба овог споразума. </p>
				<p>2. Надлежни органи ће се, на захтев једног од њих, консултовати како би остварили блиску сарадњу у примени одредаба овог споразума. </p>
				<p>3. Свака страна омогућиће представницима надлежног органа друге стране да дођу у посету на њену територију, како би се размотриле процедуре за заштиту тајних података које је доставила друга страна. </p>
				<p>4. Ради остваривања успешне сарадње у области која је предмет овог споразума, надлежни органи страна могу, у оквиру својих овлашћења утврђених националним законодавством закључити детаљније техничке или организационе споразуме. </p>
				<p>Члан 16.Решавање спорова</p>
				<p>1. Сви спорови у вези са применом овог споразума решаваће се непосредним преговорима између надлежних органа страна.</p>
				<p>2. Уколико решење спора не може бити постигнуто на начин наведен у ставу 1. овог члана, спор ће бити решен дипломатским путем. </p>
				<p>Члан 17.Непосредна размена тајних података </p>
				<p>1. Обавештајне и контраобавештајне службе страна, као и службе које се баве полицијским пословима могу непосредно да размењују тајне податке. </p>
				<p>2. Списак тих служби и тела страна биће достављене дипломатским путем. </p>
				<p>Члан 18. Завршне одредбе</p>
				<p>1. Овај споразум ступа на снагу у складу са националним законодавством сваке Стране, што ће бити потврђено узајамном разменом нота. Споразум ступа на снагу првог дана другог месеца након пријема последње ноте.</p>
				<p>2. Овај споразум може бити измењен на основу писмене сагласности обе стране. Такве измене ступају на снагу у складу са одредбама става 1. овог члана. </p>
				<p>3. Овај споразум се закључује на неодређенo време. Свака страна може отказати овај споразум достављањем писаног обавештења о отказу другој страни. У том случају важење овог споразума истиче након шест месеци од пријема обавештења о отказу.</p>
				<p>4. У случају отказа, на све тајне податке који су размењени или настали на основу овог споразума, стране ће применити све одредбе дефинисане у члану 10. у року наведеном у ставу 3. овог члана. </p>
				<p>Сачињено у Варшави, дана 11. јуна 2015. године, у два оригинална примерка, сваки на српском, пољском и енглеском језику, при чему су сви текстови подједнако веродостојни. У случају неслагања у тумачењу, биће меродаван текст Споразума на енглеском језику. </p>
				<p></p>
				<table class="tabela-bez-bordera">
					
						<tr>
							<td>
								<p>За Владу Републике Србије</p>
								<p>др Горан Матић, с.р.</p>
							</td>
							<td class="potpis">
								<p>За Владу Републике Пољске</p>
								<p>Дариуш Лучак, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

