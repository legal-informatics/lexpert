


	<p>
	</p><p>
</p>Редакцијски пречишћен текст
	 <p></p>
	<p></p>
<p>
</p>
	<p>
	</p>
	<p>
	</p>
<p>
ЗАКОН</p>
	<p>
	о повластицама у унутрашњем 
	путничком саобраћају инвалидних лица</p>
<p>
„Службени гласник РС", бр. 22 од 19. 
марта 1993, 25 од 31. 
марта 1993 
 - 
 исправка, 
101 од 21. новембра 2005 - 
др. закон</p>
	
<p>
</p>
<p>
Члан 1.</p>
<p>Слепа лица и лица оболела од дистрофије* и сродних мишићних и неуромишићних болести, плегија, церебралне и дечје парализе и мултиплекс склерозе, са пребивалиштем у Републици Србији, као и њихови пратиоци имају право, под условима утврђеним овим законом, на повластице у унутрашњем путничком саобраћају на територији Савезне Републике Југославије, уколико то право не могу остварити по прописима из области борачке и инвалидске заштите. </p>
<p></p>
	<p>
	*Службени гласник РС, број 25/1993</p>
<p>
</p>
<p>
Члан 2.</p>
<p>Слепим лицем, у смислу овог закона, сматра се лице које на бољем оку са корекцијом има оштрину вида мању од 10% а видно поље сужено на 20 степени и мање.</p>
<p>Лицем оболелим од дистрофије и сродних мишићних и неуромишићних болести, плегија, церебралне и дечје парализе и мултиплекс склерозе, у смислу овог закона, сматра се лице коме је по основу тих болести утврђена I категорија инвалидности или призната потреба за помоћ и негу другог лица, у складу са законом.</p>
	<p></p>
<p>
Члан 3.</p>
<p>У унутрашњем путничком саобраћају, слепо лице и лице оболело од дистрофије и сродних мишићних и неуромишићних болести, плегија, церебралне и дечје парализе и мултиплекс склерозе (у даљем тексту: инвалидно лице) има у току једне календарске године право на шест путовања са повластицом у износу од:</p>
<p>1) 75% од редовне цене за путовања железничким, друмским и поморским, односно речним саобраћајем;</p>
<p>2) 50% од редовне цене превоза за путовање ваздушним саобраћајем.</p>
<p>Једним путовањем у унутрашњем путничком саобраћају сматра се одлазак из полазног у одредишно место (вожња у одласку) и повратак из одредишног у полазно место (вожња у повратку).</p>
<p>
</p>
	<p>
	Члан 4.</p>
<p>Пратилац има право на бесплатну вожњу у железничком, друмском и поморском, односно речном саобраћају и на повластицу од 50% редовне цене вожње у ваздушном саобраћају, у случајевима кад прати инвалидно лице, путује по то лице или се враћа после праћења таквог лица.</p>
<p>Ако је пратилац инвалидног лица друго инвалидно лице, нема право на повластицу као пратилац по одредбама овог закона.</p>
<p>
</p>
	<p>
	Члан 5.</p>
<p>Инвалидно лице и његов пратилац имају право на повластице из чл. 3. и 4. овог закона за превоз у било ком разреду, односно класи, у возу (пословни, експресни, брзи и путнички), односно на броду, као и за економску класу у авиону.</p>
<p>
</p>
	<p>
	Члан 6.</p>
<p>Право на повластицу инвалидно лице остварује на основу књижице за повлашћену вожњу коју издаје: Савез слепих и слабовидих Србије за слепо лице, Савез удружења дистрофичара Србије за лице оболело од дистрофије и сродних мишићних и неуромишићних болести, Савез параплегичара и квадриплегичара Србије за лица оболела од параплегије и квадриплегије, Савез за церебралну парализу, дечју парализу и плегије за лице оболело од церебралне парализе, дечје парализе и плегије и Друштво мултиплекс скелрозе Србије за лице оболело од мултиплекс склерозе.</p>
<p>Право на повластицу пратилац инвалидног лица остварује на основу објаве за бесплатну вожњу, односно објаве за повлашћену вожњу коју издају одговарајуће организације из става 1. овог члана.</p>
<p>Књижица, односно објава за повлашћену вожњу из ст. 1. и 2. овог члана јавне су исправе.</p>
<p>Садржину и образац књижице, односно објаве из става 3. овог члана прописује министар надлежан за социјална питања.</p>
<p>
</p>
	<p>
	Члан 7.</p>
<p>Организације из члана 6. овог закона воде евиденцију о издатим књижицама и објавама.</p>
<p>Евиденција о издатим књижицама, односно објавама, садржи број књижице, односно објаве, име и презиме корисника, својство корисника и датум издавања књижице, односно објаве.</p>
<p>
</p>
	<p>
	Члан 8.</p>
<p>Послове из чл. 6. и 7. овог закона организације из члана 6. овог закона обављају као поверене послове.</p>
<p>Надзор над обављањем поверених послова из става 1. овог члана обавља министарство надлежно за социјална питања.</p>
<p>
</p>
	<p>
	Члан 9.</p>
<p>Средства за остваривање права на повластице по одредбама овог закона обезбеђују се у буџету Републике.</p>
<p>
</p>
	<p>
	Члан 10.</p>
<p>Превозник чије је седиште у Републици Србији подноси захтев за накнаду у висини повластице, са одговарајућом документацијом, министарству надлежном за социјална питања.</p>
<p>Када превоз обавља превозник чије је седиште ван територије Републике Србије, инвалидно лице, односно његов пратилац, остварује право на повластицу подношењем захтева за накнаду у висини повластице, са одговарајућом документацијом, министарству надлежном за социјална питања.</p>
<p>
</p>
	<p>
	Члан 11.</p>
<p>Министар надлежан за социјална питања ближе ће прописати начин остваривања права на повластице из овог закона, као и садржину захтева и одговарајућу документацију из члана 10. овог закона.</p>
<p>
</p>
	<p>
	Члан 12.</p>
<p>Одговорно лице у организацији из члана 6. овог закона, које изда књижицу, односно објаву, за повлашћену вожњу супротно одредбама овог закона, казниће се за прекршај новчаном казном у износу 
од 2.500 
до 50.000 
динара.*</p>
<p></p>
	<p>
	*Службени 
	гласник РС, број 
	101/2005</p>
<p>
</p>
<p>
Члан 13.</p>
<p>Даном ступања на снагу овог закона престаје да важи Закон о повластицама у унутрашњем путничком саобраћају слепих лица и њихових пратилаца („Службени гласник СРС”, бр. 6/79, 30/79, 48/79 и 17/87) и прописи донети на основу тог закона.</p>
<p>За остварена путовања са повластицом у смислу пропиа из става 1. овог члана до дана ступања на снагу овог закона средства се обезбеђују под условима и на начин одређен тим прописима.</p>
<p>
</p>
	<p>
	Члан 14.</p>
<p>Овај закон ступа на снагу осмог дана од дана објављивања у „Службеном гласнику Републике Србије”.</p>
<p>
</p>