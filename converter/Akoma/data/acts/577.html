



	<table class="MsoNormalTable" border="1" cellpadding="0">
		
			<tr>
				<td style="PADDING-BOTTOM: 0.0625rem; PADDING-LEFT: 0.0625rem; WIDTH: 17.6875rem; PADDING-RIGHT: 0.0625rem; PADDING-TOP: 0.0625rem" valign="top" width="283">
				<p>
				</p></td>
			</tr>
		
	</table>
<p>
</p>

Редакцијски пречишћен текст


<p></p>
<p>
ЗАКОН</p>
<p>
о репродуктивном материјалу шумског дрвећа</p>
<p>
„Службени гласник РС”, бр. 135 од 21. децембра 2004, 8 од 28. јануара 2005 - исправка, 41 од 2. јуна 2009.</p>
<p>
</p>
<p>
</p>
<p>
I. ОСНОВНЕ ОДРЕДБЕ</p>
<p>
</p>
<p>
Члан 1.</p>
<p>
Овим законом уређују се услови и начин признавања полазног материјала за производњу репродуктивног материјала шумског дрвећа, производње, контроле производње, дораде, квалитета, промета и употребе репродуктивног материјала шумског дрвећа.</p>
<p>
</p>
<p>
Члан 2.</p>
<p>
Репродуктивни материјал шумског дрвећа (у даљем тексту: репродуктивни материјал), у смислу овог закона, је семе (шишарка, плод и семе намењено за производњу садног материјала), део биљке (резница, коренова резница, лисна резница, пупољак, избојак, положеница, корен, ткиво за микроразмножавање и било који део биљке намењен за производњу садница) и садница (биљка произведена из семена, дела биљке или природни подмладак из семенских састојина).</p>
<p>
</p>
<p>
Члан 3.</p>
<p>
Одредбе овог закона односе се на репродуктивни материјал следећих врста шумског дрвећа:</p>
<p>
Abies alba Mill – јела</p>
<p>
Abies cephalonica Loud. – грчка јела</p>
<p>
Abies grandis Lindl. – калифорнијска јела</p>
<p>
Abies pinsapo Boiss. – шпанска јела</p>
<p>
Acer platanoides L. – млеч</p>
<p>
Acer pseudoplatanus L. – горски јавор</p>
<p>
Alnus glutinosa (L.) Gaertn. – црна јова</p>
<p>
Alnus incana (L.) Moench. – бела јова</p>
<p>
Betula pendula Roth. – бреза</p>
<p>
Betula pubescens Ehrh. – маљава бреза</p>
<p>
Carpinus betulus L. – граб</p>
<p>
Castanea sativa Mill. – питоми кестен</p>
<p>
Cedrus atlantica Carr. – атласки кедар</p>
<p>
Cedrus libani A. Richard – либански кедар</p>
<p>
Fagus silvatica L. – буква</p>
<p>
Fagus moesiaca (Domin, Maly) Czeczott. – мезијска буква</p>
<p>
Fraxinus angustifolia Vahl. – пољски јасен</p>
<p>
Fraxinus excelsior L. – бели јасен</p>
<p>
Juglans nigra L. – црни орах</p>
<p>
Juglans regia L. – орах</p>
<p>
Larix decidua Mill. – европски ариш</p>
<p>
Larix x eurolepis Henry –</p>
<p>
Larix kaempferi (Lambert) Carr. – јапански ариш</p>
<p>
Larix sibirica Ledeb. – сибирски ариш</p>
<p>
Picea abies (L.) Karst. – смрча</p>
<p>
Picea omorika (Панчић) Pyrkine – оморика*</p>
<p>
Picea sitchensis ( Bong.) Carr – ситканска смрча</p>
<p>
Pinus brutia Ten. – бруцијски бор</p>
<p>
Pinus canariensis C. Smith – канарски бор</p>
<p>
Pinus cembra L. – лимба</p>
<p>
Pinus contorta Loud. – усукани бор</p>
<p>
Pinus halepensis Mill. – алепски бор</p>
<p>
Pinus heldreichii Christ. – муника</p>
<p>
Pinus nigra Arnold – црни бор</p>
<p>
Pinus pinaster Ait. – приморски бор</p>
<p>
Pinus pinea L. – пињол</p>
<p>
Pinus radiata D. Don – монтерејски бор</p>
<p>
Pinus silvestris L. – бели бор</p>
<p>
Populus sp. i hibridi – тополе</p>
<p>
Prunus avium L. – дивља трешња</p>
<p>
Pseudotsuga menziesii (Mirbel) Franco – дуглазија</p>
<p>
Quercus cerris Ten – цер</p>
<p>
Quercus frainetto Ten – сладун</p>
<p>
Quercus ilex L. – чесмина</p>
<p>
Quercus petraea Liebl. – китњак</p>
<p>
Quercus pubescens Willd. – медунац</p>
<p>
Quercus robur L. – лужњак</p>
<p>
Quercus rubra L. – црвени храст</p>
<p>
Quercus suber L. – плутњак</p>
<p>
Robinia pseudoacacia L. – багрем</p>
<p>
Tilia cordata Mill. – ситнолисна липа</p>
<p>
Tilia platyphylos Scop. – крупнолисна липа.</p>
<p>
Одредбе овог закона односе се и на репродуктивни материјал других врста шумског дрвећа када се исти производи за потребе подизања и вештачког обнављања шума.</p>
<p>
</p>
<p>
*Службени гласник РС, број 8/2005</p>
<p>
Члан 4.*</p>
<p>
Одредбе овог закона не односе се на узорке репродуктивног материјала које предузеће или друго правно лице које се бави пословима оплемењивања биља у области шумарства користи за реализацију програма научних истраживања и извођења експеримената, у количини утврђеној тим програмом.*</p>
<p>
Одредбе овог закона не односе се на репродуктивни материјал врста шумског дрвећа из члана 3. овог закона који није намењен потребама подизања и обнављања шума.*</p>
<p>
Репродуктивни материјал из става 2. овог члана у промету прати документ произвођача са назнаком: ’Није за употребу у шумарству’.*</p>
<p>
Одредбе овог закона, осим одредаба чл. 16, 34а и 36. не односе се на репродуктивни материјал украсног дрвећа и жбуња.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 5.</p>
<p>
Поједини изрази, употребљени у овом закону, имају следеће значење:</p>
<p>
1) полазни материјал за производњу репродуктивног материјала (у даљем тексту: полазни материјал) је извор семена, семенска састојина, семенска плантажа, родитељска стабла, клон и клонска смеша;</p>
<p>
2) извор семена је стабло или састојина унутар региона провенијенције који је признат као полазни материјал;</p>
<p>
3) семенска састојина је део шумског комплекса издвојен на основу фенотипских карактеристика стабала у коме су спроведене мере неге, а чија је основна намена производња репродуктивног материјала;</p>
<p>
4) семенска плантажа је изоловани засад одабраних клонова или потомства пуних сродника или полусродника намењен за производњу плода и семена, који често и обилно плодоноси, а семе се лако сакупља;</p>
<p>
5) родитељска стабла су стабла од којих је произведено потомство контролисаним или слободним опрашивањем;</p>
<p>
6) клон је група индивидуа (rameta) произведених вегетативно од једне матичне биљке (ortete);</p>
<p>
7) клонска смеша је смеша идентификованих клонова у утврђеном односу;</p>
<p>
8) потомство пуних сродника (full sib) је потомство познатих родитељских стабала, а потомство полусродника (half sib) је потомство познатог материнског стабла добијено из слободног опрашивања;</p>
<p>
9) хибриди су потомство пуних сродника или полусродника;</p>
<p>
10) клонски архив је дугогодишњи засад и матичњак клонова намењен очувању генетског фонда и варијабилности врста и хибрида;</p>
<p>
11) матичњак је засад основан у сврху производње вегетативног репродуктивног материјала;</p>
<p>
12) централни матичњак је засад репродуктивног материјала првог нивоа размножавања у циљу производње репродуктивног материјала другог нивоа размножавања;</p>
<p>
13) комерцијални матичњак је засад репродуктивног материјала другог нивоа размножавања од кога се производи репродуктивни материјал за подизање и обнову шума;</p>
<p>
14) ниво размножавања је степен повезаности репродуктивног материјала са полазним материјалом;</p>
<p>
15) регион провенијенције је једно или више подручја сличних еколошких карактеристика у коме састојине одређених врста, подврста или варијетета показују сличне фенотипске или генетске карактеристике;</p>
<p>
16) шумски расадник је посебно уређена површина земљишта на којој се кроз систем технолошко-техничких поступака производи репродуктивни материјал;</p>
<p>
17) промет репродуктивног материјала је куповина, продаја, увоз, услужно посредовање, давање без накнаде (поклон, уступање и сл.) и размена репродуктивног материјала;</p>
<p>
18) партија семена је семе исте врсте дрвећа које потиче од истог признатог полазног материјала и које је на исти начин и исте сезоне сакупљано, дорађено и ускладиштено;</p>
<p>
19) добављач репродуктивног материјала је правно лице или предузетник који је регистрован за промет репродуктивног материјала.</p>
<p>
</p>
<p>
Члан 6.</p>
<p>
Категорије репродуктивног материјала, у смислу овог закона, су:</p>
<p>
1) репродуктивни материјал познатог порекла;</p>
<p>
2) селекционисан репродуктивни материјал;</p>
<p>
3) квалификован репродуктивни материјал;</p>
<p>
4) тестиран (sortni) репродуктивни материјал.</p>
<p>
Репродуктивни материјал познатог порекла је репродуктивни материјал који потиче од стабла или из састојине, чија су надморска висина и регион провенијенције познати.</p>
<p>
Селекционисан репродуктивни материјал је репродуктивни материјал који је произведен у семенској састојини.</p>
<p>
Квалификован репродуктивни материјал је репродуктивни материјал који је произведен од родитељских стабала, клонова, клонских смеша или у семенским плантажама, фенотипски одабраних на нивоу индивидуе.</p>
<p>
Тестиран (sortni) репродуктивни материјал је репродуктивни материјал који је произведен у семенским састојинама, семенским плантажама, од родитељских стабала, клонова или клонских смеша, чија супериорност мора бити доказана у упоредним тестовима у складу са прописима из области признавања сорти шумског биља или је процењена на основу генетске оцене делова полазног материјала.</p>
<p>
</p>
<p>
Члан 7.</p>
<p>
За подизање и обнављање шума може да се користи селекционисан, квалификован или тестиран репродуктивни материјал који је произведен у складу са одредбама овог закона и прописа донетих на основу овог закона.</p>
<p>
Репродуктивни материјал познатог порекла може да се користи за подизање и обнављање шума само унутар истог региона провенијенције, ако:</p>
<p>
1) на залихама нема довољно селекционисаног, квалификованог или тестираног семена за потребе подизања и обнављања шума у тој години;</p>
<p>
2) се због више силе (шумски пожар, елементарне непогоде и сл.) мора непланирано повећати обим пошумљавања.</p>
<p>
Репродуктивни материјал познатог порекла може да се користи за подизање и обнављање шума само на основу одобрења министарства надлежног за послове шумарства (у даљем тексту: министарство).</p>
<p>
</p>
<p>
Члан 8.</p>
<p>
Репродуктивни материјал шумског дрвећа из члана 3. овог закона из увоза може да се користи за подизање и обнављање шума ако:</p>
<p>
1) је квалификован или тестиран;</p>
<p>
2) нема урода семена или урод семена није довољан или ако на залихама не постоје довољне количине репродуктивног материјала за потребе подизања и обнављања шума у тој години.</p>
<p>
Одобрење за увоз семена из става 1. овог члана издаје министарство.</p>
<p>
</p>
<p>
Члан 8а*</p>
<p>
Министарство може да наложи произвођачима семена да сакупе семе одређене врсте шумског дрвећа када је то неопходно за потребе подизања и обнављања шума у Републици Србији.*
</p>
<p>
Трошкове сакупљања семена у случају из става 1. овог члана сноси министарство према програму заштите и унапређивања шума.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
II. ПРИЗНАВАЊЕ ПОЛАЗНОГ МАТЕРИЈАЛА</p>
<p>
</p>
<p>
Члан 9.</p>
<p>
Ради обезбеђивања полазног материјала за производњу селекционисаног и репродуктивног материјала познатог порекла шумског дрвећа из члана 3. овог закона, министар надлежан за послове шумарства (у даљем тексту: министар) установљава регионе провенијенције.</p>
<p>
Акт о установљавању региона провенијенције садржи податке о:</p>
<p>
1) врсти дрвета;</p>
<p>
2) географској ширини и дужини;</p>
<p>
3) површини;</p>
<p>
4) надморској висини;</p>
<p>
5) друге неопходне податке.</p>
<p>
Саставни део акта из става 2. овог члана је карта са уцртаним границама региона провенијенције.</p>
<p>
Регион провенијенције полазног материјала од кога је основана семенска плантажа истовремено је и регион провенијенције репродуктивног материјала произведеног у тој семенској плантажи.</p>
<p>
</p>
<p>
Члан 10.</p>
<p>
Признавање полазног материјала за производњу репродуктивног материјала врши министарство на основу пријаве предузећа или другог правног лица које је власник, односно корисник полазног материјала.</p>
<p>
Стручне послове признавања полазног материјала за производњу репродуктивног материјала познатог порекла и селекционисаног репродуктивног материјала министарство може да повери предузећу или другом правном лицу које има у радном односу најмање једног дипломираног инжењера шумарства – одсек за шумарство, са најмање три године радног искуства на пословима признавања полазног материјала или контроле производње репродуктивног материјала, и положен стручни испит.</p>
<p>
Стручне послове признавања полазног материјала за производњу квалификованог и тестираног репродуктивног материјала врши комисија коју решењем образује министар.</p>
<p>
</p>
<p>
Члан 11.</p>
<p>
Као полазни материјал за производњу репродуктивног материјала познатог порекла признаће се извор семена чији су регион провенијенције, локација и надморска висина познати.</p>
<p>
Као полазни материјал за производњу селекционисаног репродуктивног материјала признаће се састојина високог узгојног облика, доброг здравственог стања и фенотипских особина, која је изолована, односно довољно удаљена од састојина исте врсте тако да је онемогућено међусобно опрашивање.</p>
<p>
Као полазни материјал за производњу квалификованог репродуктивног материјала признаће се:</p>
<p>
1) семенска плантажа, ако је основана од клонова или потомства пуних сродника или полусродника стабала доброг здравственог стања, изразито добрих морфолошких особина и адаптираности на станишне услове;</p>
<p>
2) родитељска стабла, ако су доброг здравственог стања, изразито добрих морфолошких особина и адаптираности на станишне услове;</p>
<p>
3) клон, ако је матична биљка од које је произведен доброг здравственог стања, изразито добрих морфолошких особина и адаптираности на станишне услове и ако може да буде идентификован на основу особина због којих је признат као клон;</p>
<p>
4) клонска смеша, ако је сачињена од признатих клонова чији је идентитет, број и пропорција учешћа у клонској смеши утврђен.</p>
<p>
Као полазни материјал за производњу тестираног репродуктивног материјала признаће се семенска састојина која испуњава услове из става 2. овог члана, односно семенска плантажа, родитељска стабла, клон и клонска смеша који испуњавају услове из става 3. овог члана, чија је супериорност у односу на одређену особину доказана у тестовима спроведеним у складу са прописима из области признавања сорти шумског биља и међународно признатим поступцима.</p>
<p>
Семенска плантажа, родитељска стабла, клон и клонска смеша могу бити признати као полазни материјал за производњу тестираног репродуктивног материјала и на основу генетске оцене супериорности од њих произведеног репродуктивног материјала.</p>
<p>
</p>
<p>
Члан 12.</p>
<p>
Министарство установљава и води регистар региона провенијенције и признатог полазног материјала за производњу селекционисаног, квалификованог, тестираног и репродуктивног материјала познатог порекла (у даљем тексту: регистар) и издаје уверење о признатом полазном материјалу.</p>
<p>
На основу података из регистра министарство утврђује Националну листу признатог материјала на прописаном обрасцу.*</p>
<p>
Брисаће се из регистра признати полазни материјал за који се утврди да не испуњава услове на основу којих је извршено његово признавање и упис у регистар.</p>
<p>
Уписаће се у регистар генетски модификован полазни материјал, односно ставити у промет репродуктивни материјал генетски модификованих организама за које надлежни орган утврди да не представља опасност за здравље људи и животну средину.</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 13.</p>
<p>
Министар ближе прописује: садржину пријаве за признавање полазног материјала, услове које треба да испуњава полазни материјал за производњу репродуктивног материјала, начин и поступак његовог признавања, садржину и начин вођења регистра, као и образац и садржину Националне листе признатог полазног материјала.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 14.</p>
<p>
Трошкове признавања и уписа у регистар сноси произвођач и уплаћује на одговарајући рачун за уплату јавних прихода буџета Републике.</p>
<p>
Висина трошкова утврђује се у складу са прописима о накнадама трошкова у управном поступку.</p>
<p>
</p>
<p>
III. ПРОИЗВОДЊА РЕПРОДУКТИВНОГ МАТЕРИЈАЛА</p>
<p>
</p>
<p>
Члан 15.</p>
<p>
Производњом репродуктивног материјала може да се бави предузеће, друго правно лице и предузетник (у даљем тексту: произвођач репродуктивног материјала) које испуњава следеће услове:</p>
<p>
1) да је власник, односно корисник признатог полазног материјала, матичњака или шумског расадника;</p>
<p>
2) да располаже одговарајућом опремом за производњу репродуктивног материјала;</p>
<p>
3) да располаже складишним простором за одвојен смештај, чување и паковање недорађеног и дорађеног репродуктивног материјала, а семена по партијама, који обезбеђује очување његовог квалитета и здравственог стања;</p>
<p>
4) да има обезбеђено стручно руковођење пословима производње репродуктивног материјала (пријављивање производње, обезбеђивање и чување прописане документације, смештај и чување репродуктивног материјала и сл.).</p>
<p>
Стручно руковођење пословима производње репродуктивног материјала може да врши дипломирани инжењер шумарства – одсек за шумарство, са * положеним стручним испитом, који је засновао радни однос код произвођача репродуктивног материјала.</p>
<p>
Лице из става 2. овог члана може да стручно руководи пословима производње репродуктивног материјала у највише три шумска расадника.*</p>
<p>
Испуњеност услова из става 1. овог члана утврђује министар.</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 16.</p>
<p>
Министарство установљава и води регистар матичњака, шумских расадника и расадника украсног дрвећа и жбуња.</p>
<p>
Министарство врши упис матичњака, шумских расадника и расадника украсног дрвећа и жбуња у регистар из става 1. овог члана на основу пријаве произвођача.*</p>
<p>
Регистар из става 1. овог члана садржи податке о: датуму уписа у регистар, регистарском броју, називу власника, односно корисника, локацији и површини матичњака, шумског расадника, односно расадника украсног дрвећа и жбуња.</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 17.</p>
<p>
Произвођач репродуктивног материјала је дужан да води књигу евиденције репродуктивног материјала.</p>
<p>
Књига евиденције из става 1. овог члана садржи: број решења о утврђивању услова за производњу репродуктивног материјала, име лица које обавља послове стручног руковођења производњом репродуктивног материјала, прегледни план расадника и матичњака са јасно означеним делом где се производи репродуктивни материјал врста из члана 3. овог закона, врсту, односно сорту и старост репродуктивног материјала, количину укупно примљеног, произведеног, продатог и уништеног репродуктивног материјала, податке о начину производње, врсти и датуму извођења радова.</p>
<p>
</p>
<p>
Члан 18.</p>
<p>
Садни материјал у расаднику, односно матичњаку, мора бити обележен јасно видљивим ознакама које садрже податке о врсти (народни и научни назив) и старости садног материјала.</p>
<p>
</p>
<p>
Члан 19.</p>
<p>
О врсти и количини репродуктивног материјала произведеног до 31. октобра текуће године произвођач је дужан да обавести министарство најкасније до 15. новембра текуће године.</p>
<p>
Увозник репродуктивног материјала је дужан да обавести министарство о врсти и количини увезеног репродуктивног материјала најкасније у року од 15 дана од дана увоза.</p>
<p>
</p>
<p>
IV. КОНТРОЛА ПРОИЗВОДЊЕ РЕПРОДУКТИВНОГ МАТЕРИЈАЛА</p>
<p>
</p>
<p>
Члан 20.</p>
<p>
Производња репродуктивног материјала подлеже обавезној контроли једном у току вегетације.</p>
<p>
Изузетно од одредбе става 1. овог члана контрола производње репродуктивног материјала топола и врба врши се два пута у току вегетације.</p>
<p>
Контролу производње репродуктивног материјала (у даљем тексту: контрола производње) врши министарство.</p>
<p>
Стручне послове контроле производње министарство може да повери предузећу или другом правном лицу из члана 10. став 2. овог закона.</p>
<p>
</p>
<p>
Члан 21.</p>
<p>
Произвођач репродуктивног материјала дужан је да поднесе министарству пријаву за контролу производње најкасније до 30. априла текуће године.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 22.</p>
<p>
Министарство издаје уверење о пореклу репродуктивног материјала за партију семена, односно пошиљку делова биљака или садног материјала произведеног у складу са одредбама овог закона и прописа донетих на основу њега.*</p>
<p>
Изузетно од одредбе става 1. овог члана министарство издаје уверење о пореклу за пошиљку семена насталу мешањем селекционисаног или семена познатог порекла које потиче од два или више семенских објеката унутар исте категорије и истог региона провенијенције или из истог семенског објекта за семе сакупљено у различитим годинама.*</p>
<p>
Произвођач, односно добављач репродуктивног материјала дужан је да пре стављања репродуктивног материјала у промет прибави уверење о пореклу.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 23.</p>
<p>
Министар ближе прописује: начин и поступак вршења контроле производње, образац пријаве за контролу производње, образац записника о контроли у току процеса производње и образац уверења о пореклу репродуктивног материјала.</p>
<p>
</p>
<p>
Члан 24.</p>
<p>
Трошкове контроле производње сноси произвођач и уплаћује на одговарајући рачун за уплату јавних прихода буџета Републике.</p>
<p>
Висина трошкова утврђује се у складу са прописима о накнадама трошкова у управном поступку.</p>
<p>
</p>
<p>
V. ДОРАДА РЕПРОДУКТИВНОГ МАТЕРИЈАЛА</p>
<p>
</p>
<p>
Члан 25.</p>
<p>
Дорада семена обухвата сушење, трушење, чишћење, калибрирање, паковање, затварање амбалаже, пломбирање, смештај и чување.</p>
<p>
Дорада семена обухвата и дезинфекцију и дезинсекцију, као и третирање семена бактеријским и биостимулаторским средствима.</p>
<p>
Дорада садница и вегетативних делова обухвата класирање, паковање, смештај и чување.</p>
<p>
</p>
<p>
Члан 26.</p>
<p>
Дорадом репродуктивног материјала може да се бави предузеће, друго правно лице или предузетник (у даљем тексту: дорађивач) који испуњава следеће услове:</p>
<p>
1) да има обезбеђен радни простор и опрему за дораду и чување репродуктивног материјала, одвојено по партијама;</p>
<p>
2) да стручно руковођење пословима дораде репродуктивног материјала врши лице које је дипломирани инжењер шумарства – одсек за шумарство са најмање две године радног искуства и положеним стручним испитом.</p>
<p>
</p>
<p>
Члан 27.</p>
<p>
Пошиљку недорађеног семена на дораду прати записник шумарског инспектора о брању, односно сакупљању.</p>
<p>
Записник из става 1. овог члана садржи податке о:</p>
<p>
1) врсти дрвета;</p>
<p>
2) датуму брања, односно сакупљања;</p>
<p>
3) тежини пошиљке;</p>
<p>
4) регистарском броју и врсти полазног материјала за производњу репродуктивног материјала;</p>
<p>
5) региону провенијенције за репродуктивни материјал категорије познатог порекла и селекционисаног.</p>
<p>
Произвођач семена, односно резница је дужан да седам дана пре почетка брања или сакупљања семена, односно израде резница, о томе обавести шумарског инспектора.</p>
<p>
</p>
<p>
Члан 28.</p>
<p>
Дорађивач је дужан да води књигу евиденције о доради репродуктивног материјала.</p>
<p>
Књига евиденције из става 1. овог члана садржи податке о: датуму пријема, врсти и количини недорађеног репродуктивног материјала, произвођачу недорађеног репродуктивног материјала, датуму дораде, врсти и количини дорађеног репродуктивног материјала, датуму испоруке, врсти и количини испорученог дорађеног репродуктивног материјала и лицу коме је испоручен дорађени репродуктивни материјал.</p>
<p>
</p>
<p>
VI. КВАЛИТЕТ РЕПРОДУКТИВНОГ МАТЕРИЈАЛА</p>
<p>
</p>
<p>
Члан 29.</p>
<p>
Репродуктивни материјал мора да испуњава норме квалитета прописане ЈУС-ом и ИСТА, а репродуктивни материјал топола (Populus sp.) и врба (Salidћ sp.) норме квалитета утврђене прописом који доноси министар.</p>
<p>
Пропис из става 1. овог члана садржи податке о димензијама, квалитету и класама репродуктивног материјала топола и врба.</p>
<p>
Члан 30.</p>
<p>
Испитивање и утврђивање квалитета репродуктивног материјала врши се пре стављања у промет и коришћења по међународно признатом методу.</p>
<p>
Испитивање и утврђивање квалитета репродуктивног материјала врши предузеће, односно друго правно лице које испуњава услове утврђене овим законом.</p>
<p>
Испитивање и утврђивање квалитета резница и садница врши овлашћено лице од стране Министарства.*</p>
<p>
Испитивање и утврђивање квалитета репродуктивног материјала из увоза врши предузеће односно друго правно лице које је овлашћено да издаје сертификате међународног удружења за испитивање квалитета репродуктивног материјала.</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 31.</p>
<p>
Испитивањем и утврђивањем квалитета репродуктивног материјала може да се бави предузеће, односно друго правно лице које испуњава следеће услове:</p>
<p>
1) да има обезбеђен радни простор за испитивање квалитета репродуктивног материјала;</p>
<p>
2) да има обезбеђен простор за чување узорака семена;</p>
<p>
3) да располаже одговарајућим уређајима, апаратима и прибором за испитивање квалитета репродуктивног материјала, према врсти репродуктивног материјала који се испитује;</p>
<p>
4) да за обављање послова испитивања и утврђивања квалитета репродуктивног материјала има запослено лице које је дипломирани инжењер шумарства – одсек за шумарство, са најмање две године радног искуства и положеним стручним испитом.</p>
<p>
Министар решењем овлашћује предузеће, односно друго правно лице из става 1. овог члана за вршење послова испитивања и утврђивања квалитета семена.* 
</p>
<p>
Министар ближе прописује услове које треба да испуни предузеће, односно друго правно лице из става 1. овог члана.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 32.</p>
<p>
За дорађен репродуктивни материјал који испуњава прописане норме квалитета, предузеће, односно друго правно лице из члана 30. овог закона издаје декларацију о квалитету репродуктивног материјала.</p>
<p>
Рок важности декларације о квалитету репродуктивног материјала одређује предузеће, односно друго правно лице из члана 30. овог закона у зависности од врсте, старости и начина чувања репродуктивног материјала, а највише 
дванаест* месеци од дана издавања.</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 33.</p>
<p>
Предузеће, односно друго правно лице из члана 30. овог закона дужно је да чува документацију о испитивању и утврђивању квалитета репродуктивног материјала најмање пет година, а по један примерак узорка из сваке партије семена најмање 18 месеци.</p>
<p>
</p>
<p>
VII. ПРОМЕТ И УПОТРЕБА РЕПРОДУКТИВНОГ МАТЕРИЈАЛА</p>
<p>
</p>
<p>
Члан 34.</p>
<p>
У промет може да се стави репродуктивни материјал шумског дрвећа познатог порекла, селекционисан, квалификован или тестиран.</p>
<p>
У промет може да се стави селекционисан, квалификован или тестиран репродуктивни материјал хибрида.</p>
<p>
У промет може да се стави квалификован или тестиран репродуктивни материјал топола.</p>
<p>
У промет може да се стави репродуктивни материјал који потиче од генетски модификованих организама само ако је тестиран.</p>
<p>
</p>
<p>
Члан 34а*</p>
<p>
Репродуктивни материјал украсног дрвећа и жбуња може да се стави у промет ако је довољних димензија и виталности да може да се користи као репродуктивни материјал и ако нема видљивих знакова физиолошке слабости, механичких или других оштећења.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 35.</p>
<p>
Промет репродуктивног материјала може да врши произвођач и добављач уписан у књигу произвођача и добављача репродуктивног материјала коју води министарство.</p>
<p>
Књига произвођача и добављача репродуктивног материјала из става 1. овог члана садржи податке о: називу, седишту и адреси произвођача и добављача, одговорном лицу добављача и броју решења о упису у одговарајући регистар.</p>
<p>
</p>
<p>
Члан 36.</p>
<p>
Репродуктивни материјал у промету мора бити упакован тако да је заштићен од исушивања, упале, оштећења и инфекције.</p>
<p>
Партије семена и плода стављају се у промет у пломбираним пошиљкама.</p>
<p>
</p>
<p>
Члан 37.</p>
<p>
Пошиљку дорађеног семена у промету, садница и вегетативних делова биљака прати уверење о пореклу.* 
</p>
<p>
Изузетно од одредбе става 1. овог члана мале количине садница у промету намењене пошумљавању прати само етикета из члана 38. овог закона.*</p>
<p>
Министар ближе одређује количине садница које се за поједине врсте шумског дрвећа сматрају малим.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
</p>
<p>
Члан 37а*</p>
<p>
Пошиљку дорађеног семена у промету прати декларација о квалитету. Дорађено семе у промету мора да одговара квалитету означеном у декларацији о квалитету, а делови биљака и саднице квалитету наведеном на етикети из члана 38. овог закона.* 
</p>
<p>
За пошиљку семена из члана 22. став 2. овог закона добављач је дужан да прибави нову декларацију о квалитету.*</p>
<p>
Ради сетве семена сакупљеног у текућој години, дозвољава се испорука семена до првог купца без података о проценту клијавости чистог семена и броју клијавих или виталних семенки по килограму.*</p>
<p>
Податке из става 3. овог члана добављач је дужан да достави купцу одмах по завршеном испитивању узорка семена.*</p>
<p>
Мале количине семена у промету не мора да прати декларација о квалитету.*</p>
<p>
Министар ближе одређује количине семена које се за поједине врсте шумског дрвећа сматрају малим.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 38.</p>
<p>
На амбалажу пошиљке репродуктивног материјала произвођач, односно дорађивач репродуктивног материјала ставља етикету која садржи податке о:</p>
<p>
1) називу произвођача, односно дорађивача репродуктивног материјала;</p>
<p>
2) броју уверења о пореклу репродуктивног материјала;</p>
<p>
3) броју декларације о квалитету 
семена, са роком важења*;</p>
<p>
4) врсти дрвета (народни и научни назив);</p>
<p>
5) категорији репродуктивног материјала;</p>
<p>
6) датуму сакупљања, односно израде репродуктивног материјала;</p>
<p>
7) старости садница*</p>
<p>
8) класи резница или садница;*</p>
<p>
9) количини репродуктивног матријала у пошиљци.*</p>
<p>
Етикета на амбалажи пошиљке семена, поред података из става 1. овог члана, садржи и податке о:*</p>
<p>
1) чистоћи – процентуално учешће чистог семена по тежини;*</p>
<p>
2) проценту клијавости чистог семена;*</p>
<p>
3) тежини 1000 чистих семенки;*</p>
<p>
4) броју клијавих или виталних семенки по килограму. У случају виталних семенки, наводи се и метод по коме је утврђена виталност.*</p>
<p>
Ако се издаје на обојеном папиру етикета се разликује по боји за поједине категорије репродуктивног материјала, и то:</p>
<p>
1) жута за репродуктивни материјал познатог порекла;</p>
<p>
2) зелена за селекционисан репродуктивни материјал;</p>
<p>
3) ружичаста за квалификован репродуктивни материјал;</p>
<p>
4) плава за тестиран репродуктивни материјал.</p>
<p>
Ако је етикета на пошиљци репродуктивног материјала намењеној извозу беле боје, назив боје за поједине категорије репродуктивног материјала мора бити одштампан у горњем десном углу на енглеском језику.*</p>
<p>
</p>
<p>
*Службени гласник РС, број 41/2009</p>
<p>
</p>
<p>
</p>
<p>
Члан 38а*</p>
<p>
Произвођач, односно добављач дужан је да води и чува евиденцију о издатим етикетама из члана 38. овог закона најмање пет година*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 39.</p>
<p>
Пренос семена и плодова на дораду не сматра се прометом репродуктивног материјала у смислу одредаба овог закона.</p>
<p>
</p>
<p>
Члан 40.</p>
<p>
У промет не може да се стави репродуктивни материјал чији је рок важења декларације о квалитету истекао.</p>
<p>
У случају из става 1. овог члана на захтев власника репродуктивног материјала предузеће, односно друго правно лице из члана 30. овог закона извршиће поновно испитивање, утврђивање квалитета, као и издавање декларације о квалитету репродуктивног материјала за који утврди да испуњава прописане норме квалитета.</p>
<p>
</p>
<p>
VIII. НАДЗОР</p>
<p>
</p>
<p>
Члан 41.</p>
<p>
Надзор над применом одредаба овог закона и прописа донетих на основу њега врши министарство.</p>
<p>
Инспекцијски надзор над признавањем полазног материјала, производњом, дорадом, квалитетом, прометом и употребом репродуктивног материјала министарство врши преко шумарског инспектора (у даљем тексту: инспектор).</p>
<p>
Послове инспектора може да врши дипломирани инжењер шумарства, одсека за шумарство, са најмање три године радног искуства и са положеним стручним испитом.</p>
<p>
</p>
<p>
Члан 42.</p>
<p>
Свако правно и физичко лице дужно је да инспектору омогући вршење инспекцијског надзора, да му без одлагања стави на увид и располагање потребну документацију и друге доказе и изјасни се о чињеницама које су од значаја за вршење надзора.</p>
<p>
</p>
<p>
Члан 43.</p>
<p>
У вршењу послова инспекцијског надзора инспектор је овлашћен и дужан да:</p>
<p>
1) врши контролу и утврђивање услова за производњу, дораду и за испитивање и утврђивање квалитета репродуктивног материјала;</p>
<p>
2) врши контролу процеса производње, поступака дораде и поступака испитивања и утврђивања квалитета репродуктивног материјала;</p>
<p>
3) врши обавезне прегледе у поступку одабирања и признавања матичњака и установљавања регистра матичњака и шумских расадника;</p>
<p>
4) врши обавезне прегледе у поступку контроле производње репродуктивног материјала и издавања прописаних уверења;</p>
<p>
5) врши контролу да ли се поверени послови врше у складу са одредбама овог закона и прописа донетих на основу истог;</p>
<p>
6) врши контролу промета, употребе и квалитета репродуктивног материјала;</p>
<p>
7) врши контролу сакупљања и убирања репродуктивног материјала са семенских стабала, састојина и плантажа;</p>
<p>
8) узима узорке репродуктивног материјала без накнаде ради испитивања и утврђивања квалитета;</p>
<p>
9) захтева помоћ органа надлежних за унутрашње послове ако оцени да без њихове помоћи не може да изврши надзор.</p>
<p>
</p>
<p>
Члан 44.</p>
<p>
У вршењу послова из члана 43. овог закона инспектор је овлашћен и дужан да:</p>
<p>
1) забрани производњу, дораду и утврђивање квалитета репродуктивног материјала, ако за то нису испуњени прописани услови или ако се ове делатности обављају без доказа о испуњености прописаних услова;</p>
<p>
2) забрани производњу, дораду, употребу и стављање у промет репродуктивног материјала које нема уверење о пореклу;</p>
<p>
3) забрани стављање у промет репродуктивног материјала који није дорађен, није прописно упакован, није у изворном оригиналном паковању, нема прописану декларацију, не одговара прописаном и декларисаном квалитету или чији квалитет није утврђен на прописан начин;</p>
<p>
4) забрани употребу и стављање у промет репродуктивног материјала увезеног без одобрења надлежног органа;</p>
<p>
5) нареди уништавање и надзире поступак уништавања репродуктивног материјала чија се производња и промет врши супротно одредбама овог закона и прописа донетих на основу њега и да уништи репродуктивни материјал ако се не поступи по налогу за његово уништавање;</p>
<p>
6) одузме и уништи репродуктивни материјал који је стављен у промет супротно одредбама овог закона;</p>
<p>
7) нареди отклањање утврђене неправилности када у поступку надзора утврди да пропис о репродуктивном материјалу није примењен или је неправилно примењен и одреди за то потребан рок.</p>
<p>
Трошкови који настану приликом одузимања, чувања и уништавања репродуктивног материјала на основу овлашћења из става 1. тачка 6. овог члана падају на терет лица од којег је репродуктивни материјал одузет.</p>
<p>
</p>
<p>
Члан 45.</p>
<p>
Против решења инспектора допуштена је жалба Влади Републике Србије.</p>
<p>
Жалба изјављена на решење инспектора из члана 44. став 1. тач. 2. и 3. овог закона не одлаже његово извршење.</p>
<p>
</p>
<p>
Члан 46.</p>
<p>
Утврђивање квалитета инспекцијских узорака репродуктивног материјала министарство може да повери предузећу, односно другом правном лицу које испуњава услове из члана 31. овог закона.</p>
<p>
Трошкове који настају у вези са утврђивањем квалитета инспекцијских узорака репродуктивног материјала сноси предузеће, односно друго правно и физичко лице од кога је узорак узет, ако узорак не одговара прописаном, односно декларисаном квалитету, односно министарство ако узорак одговара прописаном, односно декларисаном квалитету.</p>
<p>
</p>
<p>
IХ. КАЗНЕНЕ ОДРЕДБЕ</p>
<p>
</p>
<p>
Члан 47.</p>
<p>
Новчаном казном од 50.000 до 1.000.000 динара казниће се за привредни преступ предузеће или друго правно лице, ако:</p>
<p>
1) поступи супротно одредбама члана 7. овог закона;</p>
<p>
2) за подизање и обнављање шума користи репродуктивни материјал из увоза супротно одредбама члана 8. овог закона;</p>
<p>
2а) не сакупи семе одређене врсте шумског дрвећа на основу налога министарства (члан 8а);*</p>
<p>
3) ако се бави производњом репродуктивног материјала, дорадом репродуктивног материјала или утврђивањем квалитета семена, а не испуњава прописане услове или настави да се бави овим делатностима после решења инспектора о забрани вршења ових делатности (члан 15. став 1, члан 26, члан 31. и члан 44. став 1. тачка 1);</p>
<p>
4) пре стављања у промет и коришћења не изврши утврђивање квалитета репродуктивног материјала (члан 30);</p>
<p>
5) стави у промет репродуктивни материјал супротно одредби члана 34. овог закона;</p>
<p>
6) промет репродуктивног материјала врши произвођач или добављач који није уписан у књигу произвођача и добављача репродуктивног материјала (члан 35. став 1);</p>
<p>
7) стави пошиљку дорађеног семена, садница и вегетативних делова биљака у промет супротно одредбама члана 37. овог закона;*</p>
<p>
8) поступи супротно одредби члана 40. став 1. овог закона.</p>
<p>
За привредни преступ из става 1. овог члана казниће се новчаном казном од 10.000 до 50.000 динара и одговорно лице у предузећу или другом правном лицу.</p>
<p>
Уз новчану казну за привредни преступ из става 1. овог члана може се изрећи и заштитна мера забране предузећу или другом правном лицу да се бави одређеном привредном делатношћу у трајању од шест месеци до десет година.</p>
<p>
Уз новчану казну из става 2. овог члана одговорном лицу у предузећу или другом правном лицу може се изрећи и заштитна мера забране вршења одређених дужности у трајању од шест месеци до десет година.</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 48.</p>
<p>
Новчаном казном од 100.000 до 1.000.000 динара казниће се за прекршај предузеће или друго правно лице, ако:</p>
<p>
1) поступи супротно одредби члана 4. став 3. овог закона;</p>
<p>
2) не води књигу евиденције репродуктивног материјала, односно ако књига евиденције не садржи прописане податке (члан 17);</p>
<p>
3) поступи супротно одредби члана 18. овог закона;</p>
<p>
4) не обавести министарство о врсти и количини произведеног, односно увеженог репродуктивног материјала (члан 19);</p>
<p>
5) не поднесе министарству пријаву за контролу производње, односно ако је не поднесе у прописаном року (члан 21);</p>
<p>
5а) не прибави уверење о пореклу пре стављања репродуктивног материјала у промет (члан 22. став 3);*</p>
<p>
6) поступи супротно одредби члана 27. ст. 1. и 3. овог закона;</p>
<p>
7) не води књигу евиденције о доради репродуктивног материјала, односно ако књига евиденције не садржи прописане податке (члан 28);</p>
<p>
8) не чува документацију о испитивању и утврђивању квалитета репродуктивног материјала до прописаног рока (члан 33);</p>
<p>
8а) стави у промет репродуктивни материјал украсног дрвећа и жбуња супротно одредбама члана 34а овог закона;*</p>
<p>
9) стави репродуктивни материјал у промет супротно одредби члана 36. овог закона;</p>
<p>
9а) пошиљку дорађеног семена у промету не прати декларација о квалитету, односно ако дорађено семе у промету не одговара квалитету означеном у декларацији, а делови биљака и саднице квалитету наведеном на етикети из члана 38. (члан 37а став 1);*</p>
<p>
9б) за пошиљку семена из члана 22. став 2. овог закона не прибави нову декларацију о квалитету (члан 37а став 2);*</p>
<p>
9в) не достави купцу податке из члана 37а став 3. овог закона одмах по завршеном испитивању узорка семена (члан 37а став 4)*</p>
<p>
10) поступи супротно одредбама члана 38. овог закона.</p>
<p>
11) не води и не чува евиденцију о издатим етикетама из члана 38. овог закона најмање пет година (члан 38а).*</p>
<p>
За прекршај из става 1. овог члана казниће се новчаном казном од 5.000 до 50.000 динара и одговорно лице у предузећу или другом правном лицу.</p>
<p>
</p>
<p>
*Службени гласник РС, број 41/2009</p>
<p>
</p>
<p>
Члан 49.</p>
<p>
Новчаном казном од 5.000 до 500.000 динара казниће се за прекршај предузетник, ако:</p>
<p>
1) поступи супротно одредби члана 4. став 3. овог закона;</p>
<p>
1а) не сакупи семе одређене врсте шумског дрвећа на основу налога министарства (члан 8а);*</p>
<p>
2) се бави производњом репродуктивног материјала или дорадом семена, а не испуњава прописане услове или настави да се бави овим делатностима и после решења инспектора о забрани вршења ових делатности (члан 15. став 1, члан 26. и члан 44. став 1);</p>
<p>
3) не води књигу евиденције репродуктивног материјала, односно ако књига евиденције не садржи прописане податке (члан 17);</p>
<p>
4) ако поступи супротно одредби члана 18. овог закона;</p>
<p>
5) не обавести министарство о врсти и количини произведеног, односно увеженог репродуктивног материјала (члан 19);</p>
<p>
6) не поднесе министарству пријаву, односно ако је не поднесе у прописаном року (члан 21);</p>
<p>
6а) не прибави уверење о пореклу пре стављања репродуктивног материјала у промет (члан 22. став 3);*</p>
<p>
7) поступи супротно одредби члана 27. ст. 1. и 3. овог закона;</p>
<p>
8) не води књигу евиденције о доради репродуктивног материјала, односно ако књига евиденције не садржи прописане податке (члан 28);</p>
<p>
9) пре стављања у промет и коришћења не изврши утврђивање квалитета репродуктивног материјала (члан 30);</p>
<p>
10) стави у промет репродуктивни материјал супротно одредби члана 34. овог закона;</p>
<p>
10а) стави у промет репродуктивни материјал украсног дрвећа и жбуња супротно одредбама члана 34а овог закона;*</p>
<p>
11) стави репродуктивни материјал у промет супротно одредби члана 36. овог закона;</p>
<p>
12) стави пошиљку дорађеног семена, садница и вегетативних делова биљака у промет супротно одредбама члана 37. овог закона;*</p>
<p>
12а) пошиљку дорађеног семена у промету не прати декларација о квалитету, односно ако дорађено семе у промету не одговара квалитету означеном у декларацији, а делови биљака и саднице квалитету наведеном на етикети из члана 38. овог закона (члан 37а став 1);*</p>
<p>
12б) за пошиљку семена из члана 22. став 2. овог закона не прибави нову декларацију о квалитету (члан 37а став 2);*</p>
<p>
12в) не достави купцу податке из члана 37а став 3. овог закона одмах по завршеном испитивању узорка семена (члан 37а став 4);*</p>
<p>
13) поступи супротно одредби члана 38. овог закона;</p>
<p>
13а) не води и не чува евиденцију о издатим етикетама из члана 38. овог закона најмање пет година (члан 38а);*</p>
<p>
14) поступи супротно одредби члана 40. став 1. овог закона.</p>
<p>
</p>
<p>
*Службени гласник РС, број 41/2009</p>
<p>
</p>
<p>
</p>
<p>
Члан 49а*</p>
<p>
Новчаном казном од 5.000 до 50.000 динара казниће се за прекршај физичко лице, ако:*</p>
<p>
1) поступи супротно одредбама члана 7. овог закона;*</p>
<p>
2) врши промет репродуктивног материјала (члан 35. став 1).*</p>
<p>
</p>
<p>
*Службени гласник РС, број 41/2009</p>
<p>
</p>
<p>
Х. ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Члан 50.</p>
<p>
Предузеће, односно друго правно лице и предузетник који се баве производњом репродуктивног материјала, дорадом, испитивањем и утврђивањем квалитета репродуктивног материјала, прометом и употребом репродуктивног материјала дужни су да своје пословање ускладе са одредбама овог закона у року од годину дана од дана ступања на снагу овог закона.</p>
<p>
</p>
<p>
Члан 51.</p>
<p>
До доношења прописа на основу овлашћења из овог закона примењиваће се прописи донети на основу Закона о семену и садном материјалу („Службени гласник РС", бр. 54/93 и 35/94) и Закона о признавању сорти пољопривредног и шумског биља („Службени лист СРЈ", бр. 12/98 и 37/02) ако нису у супротности са овим законом.</p>
<p>
</p>
<p>
Члан 52.</p>
<p>
Семенски објекти признати у складу са прописима који су били на снази до дана ступања на снагу овог закона, сматрају се признатим полазним материјалом за производњу селекционисаног репродуктивног материјала.</p>
<p>
</p>
<p>
Члан 53.</p>
<p>
Производња репродуктивног материјала започета до дана ступања на снагу овог закона наставиће се по прописима по којима је започета.</p>
<p>
</p>
<p>
Члан 54.</p>
<p>
Даном ступања на снагу овог закона престају да важе одредбе Закона о семену и садном материјалу („Службени гласник РС", бр. 54/93 и 35/94) и Закона о признавању сорти пољопривредног и шумског биља („Службени лист СРЈ", бр. 12/98 и 37/02) које се односе на репродуктивни материјал шумског биља.</p>
<p>
</p>
<p>
Члан 55.</p>
<p>
Овај закон ступа на снагу осмог дана од дана објављивања у „Службеном гласнику Републике Србије".</p>