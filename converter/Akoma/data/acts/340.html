



<p>
</p>
<p>

ЗАКОН</p>
<p>

о задужењу Србије и Црне Горе код Краљевине Шпаније по Програму финансијске 
сарадње између Савета министара Србије и Црне Горе и Владе Шпаније, потписаном 
13. јуна 2005. године</p>
<p>

"Службени 
лист СЦГ", број 
44 

од 22. 
октобра 2005.</p>
<p>
</p>
<p>
</p>
<p>
Члан 1.</p>
<p>

Србија и Црна Гора задужује се код Краљевине Шпаније у износу од 50 милиона евра 
и гарантује отплату обавеза насталих по основу коришћења ових средстава.</p>
<p>
</p>
<p>
Члан 2.</p>
<p>

Гаранција Србије и Црне Горе даје се на износ кредита у висини од 50 милиона 
евра из члана 1. овог закона, под следећим условима:</p>
<p>

- са роком отплате од 16 година, укључујући 
grace 
период у трајању од пет година;</p>
<p>

- са каматном стопом у висини од 1,2% годишње.</p>
<p>
</p>
<p>
Члан 3.</p>
<p>

Средства кредита из члана 2. овог закона користиће се за финансирање 
појединачних пројеката из Србије и из Црне Горе, и то, из Србије до висине од 45 
милиона евра, а из Црне Горе, до висине од 5 милиона евра.</p>
<p>
</p>
<p>
Члан 4.</p>
<p>

Република Србија и Република Црна Гора ће, у року од 30 дана од дана ступања на 
снагу овог закона, издати Србији и Црној Гори контрагаранцију за редовно и 
благовремено плаћање доспелих обавеза, свака сразмерно припадајућем делу 
кредита.</p>
<p>

Државе чланице ће обезбедити средства у буџету за текућу годину за измирење 
доспелих обавеза корисника средства, уколико они то благовремено не учине.</p>
<p>

Средства за измирење доспелих обавеза по кредиту Република Србија и Република 
Црна Гора преносе на посебан рачун Србије и Црне Горе, отворен код банака 
овлашћених од Владе Србије и Владе Црне Горе за потребе отплате обавеза из члана 
1. овог закона.</p>
<p>
</p>
<p>
Члан 5.</p>
<p>

Курсне разлике које могу настати у вези са измирењем обавеза у смислу овог 
закона, као и трошкове трансфера средстава за редовну отплату обавеза из 
појединачних уговора о зајму и финансирању, сносе крајњи корисници средстава 
зајма.</p>
<p>
</p>
<p>
Члан 6.</p>
<p>

Овај закон ступа на снагу осмог дана од дана објављивања у "Службеном листу 
СЦГ".</p>
<p>

</p>

