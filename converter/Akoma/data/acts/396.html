


	
	Zakon

	
	
	


	<p>Редакцијски пречишћен текст</p>
<p></p>
<p></p>
<p>ЗАКОН</p>
<p>о утврђивању јавног интереса и посебним поступцима 
експропријације и прибављања документације ради реализације изградње
магистралног гасовода граница Бугарске – граница 
Мађарске</p>
<p>"Службени гласник РС", бр. 17 од 21. фебруара 2013, 95 
од 8. децембра 2018.</p>
<p>*Службени гласник РС, број 95/2018</p>
	<p>Члан 1.</p>
	<p>Овим законом уређује се утврђивање јавног интереса, посебни поступци експропријације и прибављања документације ради реализације изградње 
	магистралног гасовода граница Бугарске – 
	граница Мађарске, посебна правила за поступање у управним поступцима покренутим у циљу реализације изградње поменутог 
	гасовода и посебна правила за поступање органа приликом одређивања начина плаћања накнада и такси у тим управним поступцима. 
	</p>
<p>*Службени гласник РС, број 95/2018</p>
	<p>Члан 2.</p>
	<p>Утврђује се јавни интерес за експропријацију, 
	непотпуну експропријацију и привремено заузимање непокретности обухваћених 
	Уредбом о утврђивању Просторног плана подручја посебне намене магистралног 
	гасовода граница Бугарске – граница Мађарске („Службени гласник РС”, бр. 
	119/12, 98/13 и 52/18), са изменама и допунама ове уредбе, ради изградње, 
	пролаза, управљања и одржавања објеката магистралног гасовода граница 
	Бугарске – граница Мађарске (у даљем тексту: Магистрални гасовод ГБ–ГМ).</p>
<p>*Службени гласник РС, број 95/2018</p>
	<p>Члан 3.</p>
	<p>Привредно друштво ГАСТРАНС ДРУШТВО СА 
	ОГРАНИЧЕНОМ ОДГОВОРНОШЋУ НОВИ САД (у даљем тексту: Друштво) одређује се за корисника експропријације, непотпуне експропријације и привременог заузимања непокретности из члана 2. овог закона.</p>
	<p>Друштво има сва права, обавезе и одговорности корисника експропријације предвиђене 
	законом којим се уређује експропријација 
	непокретности, као материјалним прописом и одредбама овог закона. 
	</p>
<p>*Службени гласник РС, број 95/2018</p>
	<p>Члан 4.</p>
	<p>Ради стицања права својине на непокретностима за изградњу надземних објеката 
	Магистралног гасовода ГБ–ГМ, Друштво подноси надлежном општинском органу предлог за експропријацију (потпуна експропријација) који се односи на једну или више непокретности.</p>
	<p>Ради стицања права службености на непокретностима за изградњу подземних објеката 
	Магистралног гасовода ГБ–ГМ, Друштво надлежном општинском органу подноси предлог за експропријацију (непотпуна експропријација) који се односи на једну или више непокретности.</p>
	<p>Право службености из става 2. овог члана установљава се као трајно и као такво се, по захтеву Друштва, уписује у теретни лист листа непокретности за предметно земљиште, на основу решења о експропријацији (непотпуна експропријација).</p>
	<p>Ради привременог заузимања непокретности које је потребно у вези са изградњом објеката 
	Магистралног гасовода ГБ–ГМ, Друштво надлежном општинском органу поднoси предлог за експропријацију (привремено заузимање) који се односи на једну или више непокретности.</p>
	<p>Привремено заузимање из става 4. овог члана установљава се на период од најдуже пет година од дана доношења решења којим се привремено заузимање установљава.</p>
	<p>Једним предлогом за експропријацију по одредбама овог закона може се обухватити једна или више непокретности искључиво у оквиру једне врсте експропријације (потпуна експропријација, непотпуна експропријација или привремено заузимање).</p>
<p>*Службени гласник РС, број 95/2018</p>
	<p>Члан 5.</p>
	<p>Друштво подноси предлог за експропријацију најкасније у року од три године од дана ступања на снагу овог закона.</p>
	<p>Извод из катастра непокретности или других јавних књига у којима се уписују права на непокретностима за које се предлаже експропријација, који се подноси уз предлог за експропријацију, не може бити старији од дванаест месеци. 
	</p>
	<p>Члан 6.</p>
	<p>Поступак експропријације који се води у складу са 
	овим законом је хитан.</p>
<p>Предлог за експропријацију доставља се на изјашњење 
противнику предлагача који је дужан да се изјасни у року од пет дана од дана 
пријема предлога. </p>
<p>Када је предмет експропријације непокретност на којој 
је као власник уписано лице чије је пребивалиште, односно боравиште непознато, а 
које нема пуномоћника, орган који води поступак експропријације поставиће том 
лицу привременог заступника који има права и обавезе утврђене законом којим се 
уређује општи управни поступак. </p>
<p>Надлежни орган доноси решење без претходног саслушања 
странака. Изузетно, ако је потребно извести додатне доказе у поступку 
експропријације, надлежни орган може заказати усмену расправу у року од осам 
дана од дана достављања предлога за експропријацију.</p>
<p>Против решења донетог по предлогу за експропријацију 
по одредбама овог закона, може се изјавити жалба, која не одлаже извршење 
решења.</p>
<p>*Службени гласник РС, број 95/2018</p>
	<p>Члан 7.</p>
	<p>Уколико Друштво једним предлогом за експропријацију у складу са одредбама овог закона обухвати више непокретности, надлежни орган донеће збирно решење за све непокретности за које се тим предлогом предлаже експропријација.</p>
	<p>Члан 8.</p>
	<p>У случају да надлежни орган не донесе решење по предлогу за експропријацију у складу са овим законом у прописаном року, Друштво има право на жалбу због ћутања управе, која се доставља непосредно министарству надлежном за послове финансија. 
	</p>
	<p>Уз жалбу из става 1. овог члана Друштво је дужно да достави доказ да је поднело предлог за експропријацију у складу са одредбама овог закона.</p>
	<p>Члан 9.</p>
	<p>Друштво стиче право да ступи у посед непокретности експроприсане у складу са овим законом по истеку седам дана од дана доношења решења по предлогу за експропријацију у складу са одредбама овог закона.</p>
<p>Службеност која се успоставља у поступку непотпуне 
експропријације у складу са овим законом представља стварну службеност ради 
пролаза у циљу изградње и ради пролаза у циљу управљања и одржавања објеката 
Магистралног гасовода ГБ–ГМ, а у корист свакодобног власника Магистралног 
гасовода ГБ–ГМ.</p>
<p>На захтев ранијег сопственика експроприсане 
непокретности, правоснажно решење о експропријацији поништиће се или изменити, 
ако Друштво у року од пет година од правоснажности одлуке о накнади, односно од 
дана закључења споразума о накнади, не приведе земљиште намени у складу са 
важећим планским документом.</p>
<p>*Службени гласник РС, број 95/2018</p>
	<p>Члан 10.</p>
	<p>Министарство надлежно за послове грађевинарства и урбанизма ће, на захтев Друштва, издати информацију о локацији у складу са 
	законом којим се уређује просторно планирање и 
	изградња, на основу просторног плана из члана 2. овог закона, без подношења копије плана парцела. 
	</p>
	<p>Министарство надлежно за послове грађевинарства и урбанизма ће, на захтев Друштва, издати 
	локацијске услове у складу са Законом о планирању и изградњи, на основу
	Уредбе о утврђивању Просторног плана подручја 
	посебне намене магистралног гасовода граница Бугарске – граница Мађарске 
	(„Службени гласник РС”, бр. 119/12, 98/13 и 52/18), са изменама и допунама 
	ове уредбе и овог закона, а без подношења копије плана парцела и извода из катастра подземних инсталација.</p>
	<p>За изградњу објеката Магистралног гасовода ГБ–ГМ, 
	као доказ о одговарајућем праву на земљишту Друштво може доставити решење о 
	експропријацији. Као средство обезбеђења плаћања накнаде за експроприсане 
	непокретности у складу са овим законом Друштво може доставити једну 
	банкарску гаранцију којом обухвата накнаду за експрописане непокретности за 
	територију једне јединице локалне самоуправе.</p>
	<p>За изградњу објеката Магистралног гасовода 
	ГБ–ГМ може се донети решење о грађевинској дозволи за појединачне фазе или деонице трасе.</p>
	<p>По завршетку изградње фазе или деонице трасе за које је донето решење из става 4. овог члана издаће се употребна дозвола у складу са овим законом и законом којим се уређује изградња објеката.</p>
	<p>По завршетку свих радова на изградњи 
	Магистралног гасовода ГБ–ГМ, по захтеву Друштва издаће се употребна дозвола за гасовод, као јединствени објекат.</p>
<p>Хипотеке успостављене на експроприсаним 
непокретностима не представљају сметњу за издавање локацијских услова, 
грађевинске дозволе и других дозвола потребних за изградњу Магистралног гасовода 
ГБ–ГМ.</p>
<p>*Службени гласник РС, број 95/2018</p>
	<p>Члан 11.</p>
	<p>Носиоци права јавне својине на непокретностима на 
	којима је проглашен јавни интерес за изградњу Магистралног гасовода ГБ–ГМ 
	закључиће са Друштвом уговоре којима ће се уредити односи између Друштва и 
	носилаца права јавне својине ради установљавања права својине, права 
	службености и права привременог заузимања од стране Друштва, у року од 30 
	дана од дана када Друштво поднесе захтев за закључење одговарајућег уговора, 
	без потребе прибављања сагласности надлежног органа.</p>
<p>Одредба става 1. овог члана не искључује право Друштва 
да без подношења захтева носиоцу јавне својине спроведе поступак експропријације 
на непокретностима у јавној својини у складу са овим законом.</p>
<p>*Службени гласник РС, број 95/2018</p>
	<p>Члан 12.</p>
	<p>Земљиште на катастарским парцелама које је просторним планом из члана 2. овог закона предвиђено за изградњу надземних објеката 
	Магистралног гасовода ГБ–ГМ сматра се грађевинским земљиштем и не врши се пренамена уређена посебним законом. 
	</p>
	<p>Упис намене земљишта (грађевинско земљиште) на катастарским парцелама из става 1. овог члана, у јавне књиге о евиденцији непокретности и правима на њима спроводи орган надлежан за послове државног премера и катастра, по захтеву Друштва, у року од петнаест дана од дана пријема захтева, на основу 
	Уредбе о утврђивању Просторног плана подручја 
	посебне намене магистралног гасовода граница Бугарске – граница Мађарске 
	(„Службени гласник РС”, бр. 119/12, 98/13 и 52/18), са изменама и допунама 
	ове уредбе и овог закона. 
	</p>
	<p>Упис намене земљишта из става 2. овог члана има декларативно дејство.</p>
<p>*Службени гласник РС, број 95/2018</p>
	<p>Члан 13.</p>
	<p>Рок за доношење првостепеног решења или другог управног акта у управном поступку по захтеву Друштва износи осам дана у скраћеном управном поступку, односно тридесет дана у управном поступку у којем се спроводи посебан испитни поступак.</p>
	<p>Жалба на решење из става 1. овог члана може се поднети у року од осам дана од дана пријема првостепеног решења.</p>
	<p>Другостепени орган је дужан да по жалби одлучи у року од петнаест дана.</p>
	<p>Другостепени орган може одлучити да жалбу одбаци, одбије или усвоји у ком случају је дужан да управну ствар сам мериторно реши. 
	</p>
	<p>Члан 14.</p>
	<p>Органи управе, државни и други органи, као и предузећа и друге организације који, у вршењу јавних овлашћења, у управном поступку доносе акте (решења, закључке, уверења и др.), дужни су да по захтеву Друштва без одлагања издају акте за које је поднет захтев, уз одређивање рока у којем је Друштво дужно да плати прописане таксе и накнаде.</p>
	<p>Члан 15.</p>
	<p>У циљу праћења реализације изградње 
	Магистралног гасовода ГБ–ГМ Влада ће, по ступању на снагу овог закона, образовати повремено радно тело које ће чинити представници министарстава надлежних за послове енергетике, финансија, грађевинарства и просторног планирања, као и представници универзитета, научних институција и Инжењерске коморе Србије.</p>
<p>*Службени гласник РС, број 95/2018</p>
	<p>Члан 16.</p>
	<p>У свему што није уређено овим законом примењиваће 
	се закони којима се уређују експропријација, просторно планирање и изградња, 
	државни премер и катастар, поступак уписа у катастар непокретности и водова 
	и општи управни поступак.</p>
<p>*Службени гласник РС, број 95/2018</p>
	<p>Члан 17.</p>
	<p>Овај закон ступа на снагу осмог дана од дана објављивања у „Службеном гласнику Републике Србије”. 
	</p>
<p>ОДРЕДБЕ КОЈЕ НИСУ УНЕТЕ У “ПРЕЧИШЋЕН ТЕКСТ” ЗАКОНА</p>
<p>Закон о изменама и допунама Закона о утврђивању јавног интереса и посебним поступцима 
експропријације и прибављања документације ради реализације изградње система за 
транспорт природног гаса „Јужни ток”: “Службени гласник РС”, број 95/2018-435</p>
<p>Члан 11.</p>
<p>Решења донета у складу са Законом о 
утврђивању јавног интереса и посебним поступцима експропријације и прибављања 
документације ради реализације изградње система за транспорт природног гаса 
„Јужни ток” („Службени гласник РС”, број 17/13) остају на снази и имају дејство 
према свакодобном власнику непокретности које су експроприсане по основу тог 
закона и могу се употребити за реализацију изградње Магистралног гасовода ГБ–ГМ.</p>
<p>Надлежни органи ускладиће, по службеној 
дужности, своје евиденције са одредбама овог закона у року од осам дана од дана 
ступања на снагу овог закона. </p>
<p>Катастар непокретности врши упис на основу 
решења донетих на основу Закона о утврђивању јавног интереса и посебним 
поступцима експропријације и прибављања документације ради реализације изградње 
система за транспорт природног гаса „Јужни ток” („Службени гласник РС”, број 
17/13) без обзира да ли се решење односи на уписаног носиоца права на 
непокретности, под условом да је у решењу о експропријацији као носилац права 
наведено лице које је било уписано као носилац права у тренутку доношења решења 
о експропријацији.</p>
<p>У поступцима експропријације у складу са овим 
законом надлежни органи пред којима се води поступак имају својство обвезника 
доставе у складу са законом којим се уређује упис у катастар. Предлог за 
експропријацију и решење о експропријацији, донето у складу са одредбама овог 
закона, надлежни орган, по службеној дужности, доставља катастру непокретности 
или другом органу који води јавну евиденцију о непокретностима и правима на 
њима, ради забележбе, односно ради уписа. Катастар непокретности спроводи упис 
забележбе покретања поступка експропријације и упис права службености, односно 
својине и на захтев Друштва, у случају да надлежни орган не достави исправе за 
упис по службеној дужности у роковима прописаним посебним законом.</p>
<p>Решења о привременом заузимању донета на 
основу Закона о утврђивању јавног интереса и посебним поступцима експропријације 
и прибављања документације ради реализације изградње система за транспорт 
природног гаса „Јужни ток” („Службени гласник РС”, број 17/13) важе пет година 
од дана ступања на снагу овог закона.</p>
<p>Друштво подноси предлог за експропријацију у 
складу са одредбама овог закона у року од пет година од дана ступања на снагу 
овог закона.</p>
<p>Поступци који нису окончани до дана ступања 
на снагу овог закона окончаће се у складу са овим законом. </p>
<p>Одредбе овог закона примењују се и у случају 
административног преноса на непокретностима за које је утврђен јавни интерес за 
експропријацију, непотпуну експропријацију и привремено заузимање.</p>
<p>Члан 12.</p>
<p>Овај закон ступа на снагу осмог дана од дана 
објављивања у „Службеном гласнику Републике Србије”. </p>
<p></p>
<p></p>

