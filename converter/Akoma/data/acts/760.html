


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразума између Владе Републике Србије и Владе Руске Федерације о узајамној заштити тајних података</p>
				<p>Проглашава се Закон о потврђивању Споразума између Владе Републике Србије и Владе Руске Федерације о узајамној заштити тајних података, који је донела Народна скупштина Републике Србије на Шестој седници Првог редовног заседања у 2015. години, 8. маја 2015. године.</p>
				<p>ПР број 64</p>
				<p>У Београду, 11. маја 2015. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Споразума између Владе Републике Србије и Владе Руске Федерације о узајамној заштити тајних података</p>
				<p>"Службени гласник РС - Међународни уговори", 
				број 10 од 11. маја 2015.</p>
				<p>Члан 1.</p>
				<p>Потврђује се Споразум између Владе Републике Србије и Владе Руске Федерације о узајамној заштити тајних података, потписан 16. октобра 2014. године, у Београду, у оригиналу на српском и руском језику.</p>
				<p>Члан 2.</p>
				<p>Текст Споразума између Владе Републике Србије и Владе Руске Федерације о узајамној заштити тајних података у оригиналу на српском језику гласи:</p>
				<p>СПОРАЗУМ</p>
				<p>ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РУСКЕ ФЕДЕРАЦИЈЕ О УЗАЈАМНОЈ ЗАШТИТИ ТАЈНИХ ПОДАТАКА</p>
				<p>Влада Републике Србије и Влада Руске Федерације (у даљем тексту: стране), </p>
				<p>полазећи од жеље да обезбеде заштиту тајних података који се размењују током политичке, војне, војнотехничке, економске или друге сарадње, као и тајних података који настану у процесу такве сарадње,</p>
				<p>узимајући у обзир узајамне интересе у обезбеђењу заштите тајних података у складу сa законима и другим прописима држава сваке од страна,</p>
				<p>договориле су се о следећем:</p>
				<p>Члан 1.Појмови</p>
				<p>Појмови употребљени у овом споразуму имају следеће значење:</p>
				<p>а) „тајни подаци” јесу информације настале у било ком облику које су заштићене у складу сa законима и другим прописима државе сваке од страна и пренете (примљене) на начин који утврди свака од страна и у складу са овим споразумом, као и информације настале у процесу сарадње страна, чије недозвољено ширење може нанети штету безбедности или интересима државе сваке од страна;</p>
				<p>b) „носач тајних података” је материјални објекат, укључујући физичка поља, у којем се тајни подаци приказују у облику симбола, слика, сигнала, техничких решења и процеса;</p>
				<p>c) „ознака тајности” јесте ознака која се ставља непосредно на носач тајних података и (или) на његову пропратну документацију којом се потврђује степен тајности података који се налазе на носачу;</p>
				<p>d) „одобрење за приступ тајним подацима” јесте право које се даје у складу са законима и другим прописима државе сваке од страна физичком лицу за приступ тајним подацима или овлашћеном органу за коришћење таквих података;</p>
				<p>e) „приступ тајним подацима” јесте увид у тајне податке који је дозвољен у складу са законима и другим прописима државе сваке од страна физичком лицу које поседује одговарајуће одобрење за приступ тајним подацима;</p>
				<p>f) „овлашћени орган” јесте орган јавне власти или друго правно лице које је страна овластила да преноси, прима, чува, штити и користи тајне податке;</p>
				<p>g) „уговор” јесте уговор који се закључује између овлашћених органа и којим се предвиђа пренос и (или) стварање тајних података током сарадње. </p>
				<p>Члан 2.Надлежни органи</p>
				<p>1. Надлежни органи који су одговорни за примену овог споразума (у даљем тексту: надлежни органи) јесу:</p>
				<p>у Републици Србији – Канцеларија Савета за националну безбедност и заштиту тајних података; </p>
				<p>у Руској Федерацији – Федерална служба безбедности Руске Федерације.</p>
				<p>2. Стране без одлагања, дипломатским путем, обавештавају једна другу о променама својих надлежних органа.</p>
				<p>Члан 3.Еквиваленција степена тајности</p>
				<p>1. Стране, у складу са законима и другим прописима својих држава, утврђују да су следећи степени тајности и ознаке тајности које им одговарају међусобно еквивалентни: </p>
				<p> </p>
				<table class="tabela-bez-bordera">
					
						<tr>
							<td>
								<p>У Републици Србији</p>
							</td>
							<td>
								<p>у Руској Федерацији:</p>
							</td>
						</tr>
						<tr>
							<td>
								<p>„СТРОГО ПОВЕРЉИВО”</p>
							</td>
							<td>
								<p>„Совершенно секретно”</p>
							</td>
						</tr>
						<tr>
							<td>
								<p>„ПОВЕРЉИВО”</p>
							</td>
							<td>
								<p>„Секретно”</p>
							</td>
						</tr>
						<tr>
							<td>
								<p>„ИНТЕРНО”</p>
							</td>
							<td>
								<p>„Секретно”</p>
							</td>
						</tr>
					
				</table>
				<p>2. Тајни податак са ознаком тајности „Секретно” који уступа руска страна, српска страна означава степеном тајности „ПОВЕРЉИВО”.</p>
				<p>Члан 4.Заштита тајних података</p>
				<p>1. Стране се, у складу са законима и другим прописима својих држава, обавезују:</p>
				<p>а) да ће обезбеђивати заштиту тајних података; </p>
				<p>b) да неће мењати ознаку тајности носача тајних података без писмене сагласности овлашћеног органа стране која их је пренела;</p>
				<p>c) да ће у погледу тајних података предузимати исте мере заштите које предузимају за сопствене тајне податке еквивалентног степена тајности у складу са чланом 3. овог споразума;</p>
				<p>d) да ће тајне податке примљене од овлашћеног органа друге стране користити искључиво у сврху за коју су они пренети;</p>
				<p>e) да неће одобрити приступ тајним подацима трећој страни без претходне писмене сагласности стране која их је пренела.</p>
				<p>2. Приступ тајним подацима одобрава се само оним лицима којима је упознавање с тајним подацима неопходно ради обављања службених дужности у сврху за коју су они пренети, и која поседују одговарајуће одобрење за приступ тајним подацима.</p>
				<p>Члан 5.Пренос тајних података</p>
				<p>1. Ако овлашћени орган једне стране намерава да пренесе тајне податке овлашћеном органу друге стране, он претходно захтева од надлежног органа своје стране писмену потврду о томе да овлашћени орган стране примаоца испуњава неопходне услове за заштиту тајних података одговарајућег степена тајности у складу са законима и другим прописима државе стране примаоца.</p>
				<p>Надлежни орган стране даваоца захтева од надлежног органа стране примаоца писмену потврду о томе да овлашћени орган стране примаоца испуњава неопходне услове за заштиту тајних података одговарајућег степена тајности у складу са законима и другим прописима државе стране примаоца.</p>
				<p>2. Одлука о преносу тајних података доноси се у складу са законима и другим прописима државе стране која их преноси.</p>
				<p>3. Пренос носача тајних података врши се дипломатским путем или курирском службом. Стране и (или) овлашћени органи страна могу договорити и друге начине преноса тајних података, у складу са законима и другим прописима државе сваке од страна. Одговарајући овлашћени орган писмено потврђује пријем тајних података.</p>
				<p>4. Ако се преносе носачи тајних података већег обима, овлашћени органи се, у складу са законима и другим прописима својих држава, договарају о начину превоза, правцу кретања и врсти пратње.</p>
				<p>Члан 6.Поступање с тајним подацима</p>
				<p>1. На примљене носаче тајних података овлашћени орган који је одговоран за њихов пријем додатно ставља ознаке тајности које су еквивалентне у складу са чланом 3. овог споразума.</p>
				<p>Обавеза стављања ознака тајности односи се на носаче тајних података насталих у процесу сарадње страна, као и добијених након превода, копирања или репродукције.</p>
				<p>На носач тајних података који су настали на основу примљених тајних података не ставља се ознака тајности нижег степена од ознаке тајности која се налази на примљеном носачу тајних података.</p>
				<p>2. Поступање с тајним подацима, њихова евиденција и чување обавља се у складу с мерама које се примењују на тајне податке сопствене државе.</p>
				<p>3. Носачи тајних података уништавају се на основу писмене сагласности овлашћеног органа стране која их је пренела.</p>
				<p>О уништавању носача тајних података саставља се одговарајући акт, при чему процес уништавања мора искључивати могућност њихове репродукције или реконструкције.</p>
				<p>О уништавању носача тајних података у писменом облику обавештава се овлашћени орган стране која их је пренела.</p>
				<p>4. Овлашћени орган може мењати или опозивати ознаку тајности примљених носача тајних података само уз писмену дозволу овлашћеног органа стране која их је пренела.</p>
				<p>О промени или опозиву степена тајности тајних података овлашћени орган стране која их је пренела у писменом облику обавештава овлашћени орган друге стране.</p>
				<p>Степен тајности тајних података насталих у процесу сарадње страна утврђује се, мења или опозива на основу узајамне сагласности овлашћених органа. </p>
				<p>Члан 7.Уговори </p>
				<p>1. У уговоре које закључују овлашћени органи уноси се посебно поглавље о безбедности којим се утврђује:</p>
				<p>а) списак тајних података и степени њихове тајности;</p>
				<p>b) мере заштите, поступања, чувања и уништавања носача тајних података;</p>
				<p>c) начин решавања спорних ситуација и обавезе накнаде евентуалне штете настале због недозвољеног ширења тајних података.</p>
				<p>2. Копија поглавља о безбедности из става 1. овог члана доставља се одговарајућим надлежним органима.</p>
				<p>Члан 8.Повреда мера заштите тајних података</p>
				<p>1. О повреди мера заштите тајних података која је довела или може довести до њиховог недозвољеног ширења, а коју је утврдио овлашћени или надлежни орган једне стране, без одлагања обавештава се одговарајући овлашћени и надлежни орган друге стране.</p>
				<p>2. Овлашћени или надлежни орган спроводи истрагу, а починиоци се позивају на одговорност у складу са законима и другим прописима њихове државе.</p>
				<p>3. Надлежни органи страна обавештавају један другог о резултатима истраге и предузетим мерама.</p>
				<p>4. Начин накнаде евентуалне штете настале због недозвољеног ширења тајних података одређује се у сваком појединачном случају на основу договора између овлашћених органа страна и, према потреби, уз ангажовање надлежних органа.</p>
				<p>Члан 9.Трошкови заштите тајних података</p>
				<p>Овлашћени органи самостално сносе трошкове у вези са спровођењем мера заштите тајних података у складу са овим споразумом.</p>
				<p>Члан 10.Посете</p>
				<p>1. Посета представника овлашћеног органа једне стране, којом се предвиђа њихов приступ тајним подацима државе друге стране, реализује се у складу са законима и другим прописима државе стране домаћина.</p>
				<p>2. Овлашћени орган гостујуће стране, најкасније 30 дана пре планираног датума посете, доставља овлашћеном органу стране домаћина захтев за одобравање планиране посете.</p>
				<p>3. Захтев за планирану посету треба да садржи следеће податке:</p>
				<p>а) презиме, име, датум и место рођења, држављанство, број пасоша, место рада, функцију, одобрење за приступ тајним подацима одговарајућег степена тајности представника овлашћеног органа гостујуће стране;</p>
				<p>b) назив и адресу овлашћеног органа који се посећује;</p>
				<p>c) циљ и разлог посете;</p>
				<p>d) датум и трајање посете.</p>
				<p>4. Током посете представник овлашћеног органа једне стране биће упознат с правилима рада с тајним подацима државе друге стране и поштоваће та правила.</p>
				<p>Члан 11.Размена прописа и консултације</p>
				<p>1. Надлежни органи на утврђени начин размењују одговарајуће законе и друге прописе својих држава у области заштите тајних података који су неопходни за примену овог споразума.</p>
				<p>2. Ради обезбеђења сарадње, надлежни органи у оквиру реализације овог споразума, на захтев једног од њих, обављају консултације.</p>
				<p>Члан 12.Однос према другим споразумима</p>
				<p>Одредбе о заштити тајних података које су садржане у споразумима који важе између страна, као и надлежних или овлашћених органа, и даље се примењују ако нису у супротности са одредбама овог споразума.</p>
				<p>Члан 13.Решавање спорова</p>
				<p>1. Спорови који настану у вези с тумачењем или применом одредаба овог споразума решаваће се кроз преговоре и консултације између надлежних органа.</p>
				<p>2. За време решавања спорова стране ће и даље испуњавати све своје обавезе из овог споразума. </p>
				<p>Члан 14.Измене </p>
				<p>Овај споразум се може изменити на основу писмене сагласности страна, а његове измене ступају на снагу после процедуре окончане у складу са чланом 15. став 1. овог споразума. </p>
				<p>Члан 15.Завршне одредбе</p>
				<p>1. Овај споразум се закључује на неодређени временски период, а ступа на снагу на дан пријема последњег писменог обавештења којим се стране међусобно обавештавају дипломатским путем о испуњењу унутрашњих процедура неопходних за његово ступање на снагу. </p>
				<p>2. Свака од страна може отказати овај споразум упућивањем, дипломатским путем, другој страни писаног обавештења о својој намери да га откаже. У том случају, овај споразум престаје да важи након истека шест месеци од дана пријема таквог обавештења.</p>
				<p>У случају престанка важења овог споразума, мере заштите наведене у чл. 4. и 6. овог споразума и даље се примењују на тајне податке све до опозива ознаке тајности на утврђени начин.</p>
				<p>Сачињено у Београду, 16. октобра 2014. године, у два оригинална примерка, сваки на српском и руском језику, при чему оба текста имају подједнаку важност.</p>
				<p></p>
				<table class="tabela-bez-bordera">
					
						<tr>
							<td>
								<p>За Владу Републике Србије</p>
								<p>Горан Матић, с.р.</p>
							</td>
							<td>
								<p>За Владу Руске Федерације</p>
								<p>Сергеј Беседа, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

