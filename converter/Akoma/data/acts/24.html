


	
	Zakon


	<p></p>
	<p>ЗАКОН</p>
	<p>о управној инспекцији</p>
	<p>
	"Службени гласник РС", број 87 од 
	21. новембра 2011.</p>
	<p></p>
	<p>I. ОСНОВНЕ ОДРЕДБЕ</p>
	<p>Садржина закона</p>
	<p>Члан 1.</p>
	<p>Овим законом уређују се организација, послови и начин рада управне инспекције, права, дужности и одговорности управних инспектора и друга питања од значаја за рад управне инспекције.</p>
	<p>Појам</p>
	<p>Члан 2.</p>
	<p>Управна инспекција је облик надзора над спровођењем закона и других прописа и поступањем органа државне управе, служби судова, јавних тужилаштава, Републичког јавног правобранилаштва, служби Народне скупштине, председника Републике, Владе, Уставног суда и служби органа чије чланове бира Народна скупштина (у даљем тексту: државни органи), као и органа територијалне аутономије и јединица локалне самоуправе у вршењу поверених послова државне управе и других ималаца јавних овлашћења, чије су садржина, границе и овлашћења утврђени овим и посебним законима.</p>
	<p>Делокруг управне инспекције</p>
	<p>Члан 3. </p>
	<p>Управна инспекција обавља инспекцијски надзор над применом закона и других прописа којима се уређују: државна управа; радни односи у државним органима и органима јединица локалне самоуправе; општи управни поступак и посебни управни поступци; изглед и употреба грба, заставе и химне Републике Србије; службена употреба језика и писама; печат државних и других органа; бирачки спискови и матичне књиге; политичке странке и удружења и слободан приступ информацијама од јавног значаја.</p>
	<p>Управна инспекција обавља инспекцијски надзор и у другим областима у којима је посебним законом утврђена њена надлежност. 
	</p>
	<p>Примена и однос закона</p>
	<p>Члан 4. </p>
	<p>Управна инспекција ће у вршењу инспекцијског надзора, а нарочито у отклањању утврђене незаконитости и неправилности поступити на начин прописан овим и посебним законом.</p>
	<p>У вршењу инспекцијског надзора управна инспекција поступа на начин и предузима овлашћења утврђена овим законом, односно посебним законом ако су начин поступања и овлашћења уређени другачије. 
	</p>
	<p>Ако посебним законом нису ближе уређени начин поступања и овлашћења управне инспекције, она поступа тако да обезбеди остваривање начела законитости у раду и поступању надзираних органа, полазећи од одредаба овог закона, циља управног инспекцијског надзора и природе предмета надзора утврђеног посебним законом.</p>
	<p>У поступку обављања послова инспекцијског надзора, управна инспекција примењује закон којим се уређује општи управни поступак, ако овим или посебним законом није друкчије одређено.</p>
	<p>Сврха управне инспекције</p>
	<p>Члан 5. </p>
	<p>У обављању послова инспекцијског надзора, управна инспекција посебно доприноси обезбеђивању поштовања начела законитости у раду државних органа, органа аутономних покрајина и јединица локалне самоуправе и ималаца јавних овлашћења.</p>
	<p>Управним инспекцијским надзором обезбеђује се и заштита јавног и приватног интереса, у складу са законом утврђеним надлежностима управне инспекције.</p>
	<p>Управна инспекција предузима и превентивне мере ради подстицања надзираних органа да ефикасно и благовремено извршавају прописима утврђене обавезе.</p>
	<p>Самосталност у раду</p>
	<p>Члан 6.</p>
	<p>Послове управне инспекције обављају управни инспектори.</p>
	<p>Управни инспектори су самостални у раду у границама овлашћења утврђених законом и за свој рад лично су одговорни.</p>
	<p>Нико не сме коришћењем службеног положаја или на други начин онемогућавати или ометати управног инспектора у обављању инспекцијског надзора и предузимању мера и радњи на које је овлашћен.</p>
	<p>Положај надзираног органа</p>
	<p>Члан 7.</p>
	<p>У инспекцијском надзору, управни инспектор дужан је да омогући надзираном органу учешће у инспекцијским радњама и изјашњавање о чињеницама и околностима битним за потпуно и правилно утврђивање чињеничног стања и за заштиту његових права и правних интереса.</p>
	<p>Управни инспектор нарочито је дужан да упозна надзирани орган са чињеницама, подацима и доказима који нису прибављени од њега и омогући му да се о њима изјасни.</p>
	<p>Сарадња са другим органима и грађанима</p>
	<p>Члан 8.</p>
	<p>Управна инспекција у обављању послова из свог делокруга усклађује планове рада, размењује податке и на други начин сарађује са другим инспекцијским органима ради обављања обухватнијег и делотворнијег инспекцијског надзора.</p>
	<p>Сарадња управне инспекције са другим органима државне управе, правосудним органима и другим заинтересованим органима и организацијама остварује се у складу са надлежностима управне инспекције и начелима сарадње утврђеним прописима о државној управи.</p>
	<p>Управна инспекција, у складу са утврђеним делокругом, дужна је да поступа по свакој представци и да грађане и друге подносиоце представки обавести о исходу поступања.</p>
	<p>II. ОРГАНИЗАЦИЈА</p>
	<p>Организациони облик</p>
	<p>Члан 9. </p>
	<p>Послове управне инспекције обавља Управни инспекторат преко управних инспектора, као орган у саставу министарства надлежног за послове државне управе.</p>
	<p>Радом Управног инспектората руководи директор – главни управни инспектор (у даљем тексту: главни управни инспектор) који поред положаја и овлашћења руководиоца органа управе у саставу министарства има положај и овлашћења управног инспектора, као и овлашћење да одлучује о жалбама изјављеним против решења управних инспектора подручних и других организационих јединица.</p>
	<p>Главног управног инспектора поставља Влада на време од пет година, на предлог министра надлежног за послове државне управе (у даљем тексту: министар).</p>
	<p>Услови за обављање послова</p>
	<p>Члан 10. </p>
	<p>За главног управног инспектора може бити постављено лице које има стечено високо образовање из научне области правне науке на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године, које има најмање девет година радног искуства на управним пословима, положен државни стручни испит и које испуњава друге услове прописане за рад у органима државне управе.</p>
	<p>Управни инспектор може бити лице које има стечено високо образовање из научне области правне науке на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године, којe има најмање пет година радног искуства на управним пословима, положен државни стручни испит и које испуњава друге услове прописане за рад у органима државне управе.</p>
	<p>Службена легитимација</p>
	<p>Члан 11.</p>
	<p>Управни инспектор има службену легитимацију којом доказује своје службено својство и идентитет.</p>
	<p>Садржину и изглед службене легитимације, начин издавања и вођења евиденције о издатим службеним легитимацијама прописује министар. 
	</p>
	<p>Стручно образовање инспектора</p>
	<p>Члан 12.</p>
	<p>Управни инспектор дужан је да се стручно образује и усавршава за обављање инспекцијског надзора, према потребама Управног инспектората, на основу програма општег стручног усавршавања Владе и програма посебног стручног усавршавања Управног инспектората.</p>
	<p>Ограничење инспектора у обављању других послова</p>
	<p>Члан 13.</p>
	<p>Управни инспектор не може да обавља привредне или друге делатности и послове за себе или другог послодавца из области у којој врши инспекцијски надзор, учествује у раду стручних радних група или тела надзираних органа који подлежу инспекцијском надзору, као ни да обавља друге службе, послове и поступке који су у супротности са положајем и улогом управног инспектора и штете његовој самосталности у вршењу посла.</p>
	<p>Поверавање послова</p>
	<p>Члан 14. </p>
	<p>Послове управне инспекције за органе града Београда, органе градских општина града Београда и установе чији је оснивач град Београд, као поверене, обавља управна инспекција Градске управе града Београда.</p>
	<p>О жалбама против решења управне инспекције Градске управе решава главни управни инспектор.</p>
	<p>Надзор над радом управне инспекције Градске управе, у обављању поверених послова државне управе утврђених овим законом, врши Управни инспекторат. 
	</p>
	<p>Кад инспекцијски надзор врши управна инспекција Градске управе, главни управни инспектор има, поред права и дужности које главни управни инспектор има као руководилац органа државне управе који врши надзор над радом имаоца јавних овлашћења, право и дужност да непосредно:</p>
	<p>1) издаје обавезне инструкције за извршавање закона и других прописа и за вршење послова, као и да надзире њихово извршавање;</p>
	<p>2) остварује непосредан надзор над њиховим радом;</p>
	<p>3) врши непосредан надзор у свим пословима и са свим овлашћењима ако их управна инспекција Градске управе не врше;</p>
	<p>4) предложи одузимање овлашћења за обављање одређеног посла управном инспектору и утврђивање одговорности у органу града, који послове не обавља благовремено, стручно, законито и савесно;</p>
	<p>5) организује заједничке акције управне инспекције са управним инспекторима Градске управе у органима града Београда и органима градских општина града Београда, увек када то потребе захтевају;</p>
	<p>6) тражи извештаје, податке и обавештења о извршењу поверених послова надзора; 
	</p>
	<p>7) по праву надзора поништи или укине њено решење.</p>
	<p>III. ПОСЛОВИ</p>
	<p>Садржина инспекцијског надзора</p>
	<p>Члан 15. </p>
	<p>Инспекцијски надзор обавља се:</p>
	<p>1) предузимањем управних радњи на утврђивању стања спровођења закона и других прописа код надзираних органа, тј. органа који су у обављању својих послова и раду дужни да поступају према прописима чију примену надзире управна инспекција;</p>
	<p>2) налагањем управних мера ради спречавања и отклањања незаконитости у извршавању тих прописа;</p>
	<p>3) предузимањем других радњи и управних мера одређених овим и посебним законом. 
	</p>
	<p>Код одређивања управне мере управни инспектор ће надзираном органу одредити управну меру која је блажа, ако се том мером постиже сврха ради које се мера одређује.</p>
	<p>Надзор над применом прописа о државној управи</p>
	<p>Члан 16. </p>
	<p>Управна инспекција у обављању инспекцијског надзора над применом закона и других прописа о државној управи надзире у органима државне управе нарочито:</p>
	<p>1) обезбеђење јавности у раду и поштовање обавеза у односима са грађанима;</p>
	<p>2) испуњеност услова у погледу положеног државног стручног испита;</p>
	<p>3) испуњеност услова у погледу школске спреме потребне за добијање овлашћења за вођење управног поступка и доношење решења у управном поступку;</p>
	<p>4) поштовање правила о канцеларијском пословању;</p>
	<p>5) омогућавање подношења притужби на рад и поступање по поднетим притужбама.</p>
	<p>Управна инспекција обавља инспекцијски надзор из става 1. овог члана и у службама Народне скупштине, председника Републике и Владе и служби за заједничке послове републичких органа, као и код ималаца јавних овлашћења када врше поверене послове државне управе. 
	</p>
	<p>Надзор над применом прописа о државним службеницима</p>
	<p>Члан 17. </p>
	<p>Управна инспекција у обављању инспекцијског надзора над применом закона и других прописа о државним службеницима надзире у органима државне управе нарочито:</p>
	<p>1) усклађеност правилника о унутрашњем уређењу и систематизацији радних места са законом и другим прописом;</p>
	<p>2) усклађеност попуњавања радних места са правилником о унутрашњем уређењу и систематизацији радних места и кадровским планом;</p>
	<p>3) поштовање обавезе спровођења јавних конкурса;</p>
	<p>4) законитост спровођења интерног и јавног конкурса;</p>
	<p>5) законитост распоређивања, премештаја, преузимања и напредовања државних службеника;</p>
	<p>6) благовременост и правилност достављања података који се уписују у Централну кадровску евиденцију.</p>
	<p>Управна инспекција обавља надзор из става 1. тач. 1, 2, 3, 4. и 5. овог члана и у службама Народне скупштине, органа чије чланове бира Народна скупштина, председника Републике и Владе и служби за заједничке послове републичких органа, службама Уставног суда, судова, јавних тужилаштава и јавних правобранилаштава.</p>
	<p>Надзор над применом прописа о управном поступку</p>
	<p>Члан 18. </p>
	<p>Управна инспекција, у обављању инспекцијског надзора над применом закона којима се уређују општи управни поступак и посебни управни поступци, надзире у органима државне управе и другим државним органима, органима аутономне покрајине и органима јединице локалне самоуправе, као и код ималаца јавних овлашћења нарочито:</p>
	<p>1) овлашћења службених лица за предузимање радњи и решавање у управним стварима;</p>
	<p>2) предузимање радњи и решавање у управним стварима у прописаним роковима;</p>
	<p>3) ефикасност остваривања и заштите права и правних интереса грађана и других странака;</p>
	<p>4) правилност примене процесних одредаба у поступку до доношења решења и у поступку поводом жалбе;</p>
	<p>5) формалну исправност аката у управном поступку;</p>
	<p>6) пружање правне помоћи странкама у управном поступку;</p>
	<p>7) спровођење извршења управних аката;</p>
	<p>8) достављање списа суду у вези са покренутим управним спором;</p>
	<p>9) издавање уверења и других исправа о одређеним чињеницама; </p>
	<p>10) благовременост достављања података којима орган располаже.</p>
	<p>Надзор над применом прописа у органима јединица локалне самоуправе</p>
	<p>Члан 19. </p>
	<p>Управна инспекција у обављању инспекцијског надзора над применом прописа у органима јединица локалне самоуправе надзире нарочито:</p>
	<p>1) усклађеност унутрашње организације са законом, другим прописом и општим актом;</p>
	<p>2) законитост распоређивања, премештаја, преузимања и напредовања запослених и друга питања везана за радне односе;</p>
	<p>3) обезбеђење јавности рада органа и тела;</p>
	<p>4) поступање по притужбама на рад.</p>
	<p>Надзор над применом других прописа</p>
	<p>Члан 20.</p>
	<p>Управна инспекција обавља инспекцијски надзор над применом:</p>
	<p>1) закона и других прописа о изгледу и употреби грба, заставе и химне Републике Србије – у државним органима, имаоцима јавних овлашћења, органима јединица територијалне аутономије и локалне самоуправе;</p>
	<p>2) службене употребе језика и писама у оквиру овлашћења министарства надлежног за послове управе утврђених тим законом, као и печата државних и других органа; 
	</p>
	<p>3) закона и других прописа о бирачким списковима и матичним књигама – у органима надлежним за вођење бирачких спискова и матичних књига;</p>
	<p>4) закона и других прописа о политичким странкама и удружењима – у органима политичких странака и удружења; 
	</p>
	<p>5) закона и других прописа о слободном приступу информацијама од јавног значаја – у државним органима, органима територијалне аутономије и локалне самоуправе, организацијама којима је поверено вршење јавних овлашћења и правним лицима које оснива или финансира у целини, односно у претежном делу државни орган.</p>
	<p>IV. НАЧИН РАДА</p>
	<p>Планирање рада</p>
	<p>Члан 21.</p>
	<p>Управна инспекција спроводи инспекцијски надзор у складу са годишњим програмом рада. 
	</p>
	<p>Годишњи програм рада управне инспекције – Управног инспектората предлаже главни управни инспектор до краја октобра текуће године за наредну годину, а усваја га Влада.</p>
	<p>Покретање поступка инспекцијског надзора</p>
	<p>Члан 22.</p>
	<p>Поступак инспекцијског надзора управни инспектор покреће по службеној дужности, по налогу надлежних органа и на основу иницијативе органа или правних или физичких лица.</p>
	<p>Врсте надзора</p>
	<p>Члан 23.</p>
	<p>Инспекцијски надзор може бити редован, ванредни и контролни надзор.</p>
	<p>Редован инспекцијски надзор спроводи се у складу са годишњим програмом рада Управног инспектората.</p>
	<p>Ванредан инспекцијски надзор спроводи се када на потребу таквог надзора указују промењене околности у односу на годишњи програм рада које се реализују по налогу главног управног инспектора или органа надлежног за вршење надзора над радом Управног инспектората или поступање по основу иницијатива органа или правних или физичких лица. 
	</p>
	<p>Контролни инспекцијски надзор спроводи се ради утврђивања извршења мера које су предложене надзираном органу у оквиру редовног или ванредног инспекцијског надзора.</p>
	<p>Облици надзора</p>
	<p>Члан 24.</p>
	<p>Управни инспектор спроводи инспекцијски надзор као:</p>
	<p>1) непосредни инспекцијски надзор – непосредним увидом у опште и појединачне акте, услове и начин рада надзираних органа;</p>
	<p>2) посредни инспекцијски надзор – увидом у достављене акте, податке и документацију надзираних органа.</p>
	<p>Обавештење о надзору</p>
	<p>Члан 25.</p>
	<p>Управни инспектор дужан је да о спровођењу инспекцијског надзора обавести руководиоца надзираног органа најкасније три дана пре почетка надзора.</p>
	<p>Инспекцијски надзор може се спровести и без обавештења из става 1. овог члана на основу налога главног управног инспектора када постоје разлози за неодложно поступање, односно ако такво поступање налаже заштита интереса надзираног органа или заштита запослених од наступања неотклоњивих штетних правних последица по њихов радноправни статус, што се мора посебно образложити у записнику.</p>
	<p>Учешће надзираног органа</p>
	<p>Члан 26.</p>
	<p>Руководилац надзираног органа дужан је да управном инспектору омогући несметано спровођење инспекцијског надзора. 
	</p>
	<p>Руководилац надзираног органа дужан је да обезбеди адекватан радни простор за рад управног инспектора и да на захтев управног инспектора одреди једно или више службених лица која ће учествовати у инспекцијским радњама на утврђивању чињеница и у ту сврху управном инспектору обезбеди неопходна акта, евиденције и другу документацију. 
	</p>
	<p>Руководилац надзираног органа и службена лица дужни су да поступају по захтевима управног инспектора, да му благовремено достављају потпуне и тачне податке, а у случају немогућности поступања да му доставе писано образложење, а нарочито да на тражење управног инспектора пруже усмено односно писано изјашњење о чињеницама и доказима који су изнесени, односно утврђени у поступку инспекцијског надзора.</p>
	<p>Превентивне мере</p>
	<p>Члан 27.</p>
	<p>Управни инспектор у вршењу инспекцијског надзора у циљу спречавања наступања штетних последица због недостатака и неправилности у спровођењу закона и других прописа чије извршење надзире, може предузимати и одговарајуће превентивне мере као што су упозорење надзираног органа на обавезе из прописа, указивање на могуће штетне последице, предлагање мера за отклањање њихових узрока и сл.</p>
	<p>Овлашћења инспектора у спровођењу надзора</p>
	<p>Члан 28.</p>
	<p>Управни инспектор овлашћен је да у поступку спровођења надзора, поред предузимања радњи на које је овлашћен инспектор у вршењу инспекцијског надзора – утврђених посебним законом, предузме и следеће радње, и то:</p>
	<p>1) да оствари непосредни увид у услове и начин рада у надзираном органу;</p>
	<p>2) да узима изјаве и по потреби писана изјашњења од руководиоца и службених лица надзираног органа о чињеницама и подацима значајним за потпуно утврђивање чињеничног стања;</p>
	<p>3) да захтева достављање потребних извештаја, података, аката и друге потребне документације и одреди примерен рок за достављање;</p>
	<p>4) да тражи достављање, узме или задржи општи или појединачни акт надзираног органа који је предмет инспекцијског надзора а чија тачност, у случају да се не ради о оригиналу акта, потврђује се потписом руководиоца и печатом надзираног органа.</p>
	<p>Управни инспектор овлашћен је да у поступку спровођења надзора поред налагања мера на које је овлашћен инспектор у поступку вршења инспекцијског надзора утврђених посебним законом, наложи и неку од мера утврђених у члану 31. став 3. овог закона.</p>
	<p>Записник о спроведеном надзору</p>
	<p>Члан 29.</p>
	<p>Управни инспектор сачињава записник о спроведеном инспекцијском надзору у који се обавезно уносе:</p>
	<p>1) налаз чињеничног стања са описом утврђених незаконитости, неправилности и недостатака у раду;</p>
	<p>2) предлог мера за отклањање утврђених незаконитости, неправилности и недостатака у раду;</p>
	<p>3) обавеза извештавања управног инспектора о предузетим мерама и рок за достављање извештаја.</p>
	<p>Записник се по правилу сачињава у службеним просторијама управне инспекције, најкасније у року три дана од дана завршеног инспекцијског надзора.</p>
	<p>Записник се доставља руководиоцу надзираног органа, обавезно се доставља и државном органу који врши надзор над радом надзираног органа, односно коме надзирани орган одговара за рад. 
	</p>
	<p>Примедбе на записник </p>
	<p>Члан 30.</p>
	<p>Руководилац надзираног органа има право да стави примедбе у писаном облику на записник о обављеном инспекцијском надзору у року од три дана од дана достављања записника.</p>
	<p>Ако се записник саставља на месту и у току обављања инспекцијског надзора, примедбе се стављају истовремено са сачињавањем записника. Примедбе на записник, односно изјава надзираног органа да нема примедби, уносе се у записник.</p>
	<p>Управни инспектор је дужан да размотри примедбе на записник о обављеном инспекцијском надзору и да, према потреби, допуни инспекцијске радње на које се примедбе односе, односно да измени или одустане од предложене мере.</p>
	<p>О примедбама на записник управни инспектор не одлучује посебно, већ их цени све заједно и сваку посебно у образложењу решења донетог у предмету инспекцијског надзора.</p>
	<p>Решење</p>
	<p>Члан 31.</p>
	<p>Ако надзирани орган у остављеном року није отклонио записником утврђене незаконитости, неправилности и недостатке, управни инспектор дужан је да донесе решење којим налаже мере и одређује рок за њихово отклањање.</p>
	<p>Решење из става 1. овог члана доноси се ако се у контролном инспекцијском надзору утврди да незаконитости, неправилности и недостаци нису отклоњени – у року од осам дана од дана окончања контролног инспекцијског надзора. 
	</p>
	<p>Решењем из става 1. овог члана може се, зависно од предмета надзора и природе утврђених незаконитости, неправилности и недостатака у раду:</p>
	<p>1) наложити доношење, стављање ван снаге или одлагање извршења одговарајућег акта и предузимање других одговарајућих мера и радњи потребних ради отклањања утврђених незаконитости, неправилности и недостатака у раду;</p>
	<p>2) забранити предузимање радњи које су у супротности са законом или другим прописом;</p>
	<p>3) забранити предузимање радњи службеном лицу које не испуњава прописане услове за вођење управног поступка и доношење решења у управном поступку;</p>
	<p>4) предложити покретање поступка због повреде радне дужности; привремено удаљење са рада, односно престанак радног односа лица затеченог у обављању службеничких послова без законитог акта о пријему у радни однос или акта о распоређивању на радно место или које не испуњава услове прописане законом или другим прописом; поступка за укидање овлашћења за вођење управног поступка и доношење решења у управном поступку или другог поступка ради отклањања утврђених незаконитости, неправилности и недостатака у раду.</p>
	<p>Изузетно од ст. 1. и 2. овог члана, ако то налаже неодложна потреба, односно разлози утврђени у члану 25. став 2. овог закона, управни инспектор без одлагања, односно без претходног предлагања у смислу члана 29. став 1. тачка 2. овог закона, доноси решење којим изриче неку од мера из става 3. овог члана. 
	</p>
	<p>Решење из става 1. овог члана обавезно се доставља државном органу који је непосредно одговоран за рад надзираног органа.</p>
	<p>Жалба против решења</p>
	<p>Члан 32.</p>
	<p>Против решења управног инспектора може се изјавити жалба главном управном инспектору. Жалба се предаје подручној организационој јединици у којој је распоређен управни инспектор на чије решење је изјављена жалба.</p>
	<p>Ако је главни управни инспектор примењујући овлашћења управног инспектора спровео инспекцијски надзор и донео решење којим налаже мере надзираном органу, против тог решења жалба се изјављује министру.</p>
	<p>Жалба из ст. 1. и 2. овог члана изјављује се у року од осам дана од дана достављања решења. 
	</p>
	<p>Жалба не одлаже извршење решења.</p>
	<p>Извршење решења</p>
	<p>Члан 33.</p>
	<p>Руководилац надзираног органа дужан је да у року од осам дана од дана истека рока за предузимање мера наложених решењем управног инспектора обавести управног инспектора о спровођењу наложених мера.</p>
	<p>Управни инспектор дужан је да прати извршење решења које је донео и обавезно обавља непосредан или посредан контролни инспекцијски надзор да би утврдио да ли су мере наложене решењем спроведене.</p>
	<p>Управни инспектор дужан је да у случају потпуног или делимичног не извршења наложених мера извести о томе државни орган који врши надзор над надзираним органом, односно орган коме надзирани орган непосредно одговара за рад.</p>
	<p>Иницијативе за поступање других органа</p>
	<p>Члан 34.</p>
	<p>Ако управни инспектор у спровођењу инспекцијског надзора оцени да постоји основана сумња да је радњама надзираног органа почињено кривично дело, привредни преступ, прекршај или повреда службене дужности, дужан је да надлежном органу поднесе одговарајућу пријаву, односно захтев за покретање поступка.</p>
	<p>Ако управни инспектор у спровођењу инспекцијског надзора утврди постојање претпоставки за поништење или укидање управног акта донетог од стране надзираног органа, предложиће надлежном органу да спроведе поступак за поништење или укидање управног акта.</p>
	<p>Поступање у случају несагласности општег акта</p>
	<p>Члан 35.</p>
	<p>Ако управни инспектор у вршењу инспекцијског надзора нађе да општи акт надзираног органа није у сагласности са законом или другим прописом указаће на то руководиоцу надзираног органа, наложити да се утврђени недостаци отклоне у року који не може бити дужи од 30 дана и доставити образложени предлог како да се општи акт усагласи.</p>
	<p>Ако руководилац надзираног органа не поступи по предлогу управног инспектора, управни инспектор ће о томе обавестити државни орган који врши надзор над надзираним органом, односно орган коме надзирани орган непосредно одговара за рад и дужан је да главном управном инспектору поднесе иницијативу за подношење предлога за оцену уставности и законитости таквог акта у смислу закона којим се уређује поступак пред Уставним судом.</p>
	<p>Уколико главни управни инспектор оцени да је иницијатива из става 2. овог члана оправдана поднеће предлог за оцену уставности и законитости у складу са законом којим се уређује поступак пред Уставним судом.</p>
	<p>Поступање по представкама</p>
	<p>Члан 36.</p>
	<p>Управни инспектор дужан је да поступа по представкама грађана и правних лица на рад надзираних органа, уколико се представке тичу надлежности управне инспекције. 
	</p>
	<p>Када је за поступање по представци надлежан други орган, управни инспектор је у обавези да без одлагања представку достави том органу и о томе обавести подносиоца. 
	</p>
	<p>Ако управни инспектор оцени да су наводи изнети у представци основани, затражиће извештај од надзираног органа на чији се рад представка односи о томе и упутити му упозорење ради хитног отклањања могућих незаконитости.</p>
	<p>Ако не добије тражени извештај или ако на основу добијеног извештаја не може утврдити основаност навода у представци, управни инспектор дужан је да по службеној дужности спроведе непосредан инспекцијски надзор.</p>
	<p>Управни инспектор дужан је да обавести подносиоца представке о поступању из става 3. овог члана у року од 15 дана од дана пријема представке, а о поступању у смислу става 4. овог члана у року од 8 дана од дана сачињавања записника. 
	</p>
	<p>Евиденције</p>
	<p>Члан 37.</p>
	<p>О инспекцијском надзору, за потребе праћења рада управних инспектора води се евиденција.</p>
	<p>Евиденцију о инспекцијском надзору води сваки управни инспектор.</p>
	<p>Начин вођења и садржај евиденције уредиће главни управни инспектор директивом.</p>
	<p>V. ОДГОВОРНОСТ УПРАВНОГ ИНСПЕКТОРА</p>
	<p>Посебни случајеви одговорности</p>
	<p>Члан 38.</p>
	<p>Управни инспектор, поред других случајева одговорности за повреду радне дужности утврђених прописима о државним службеницима, посебно је одговоран:</p>
	<p>1) ако у вршењу инспекцијског надзора не предузме, не предложи или не одреди мере или радње за које је овлашћен;</p>
	<p>2) ако у вршењу инспекцијског надзора не предложи или не покрене поступак утврђен одредбама овог закона;</p>
	<p>3) ако у вршењу инспекцијског надзора прекорачи границе свог овлашћења.</p>
	<p>Повреде радних дужности из става 1. овог члана представљају теже повреде радне дужности.</p>
	<p>VI. КАЗНЕНЕ ОДРЕДБЕ</p>
	<p>Прекршаји</p>
	<p>Члан 39.</p>
	<p>Новчаном казном за прекршај у износу од 50.000 до 150.000 динара казниће се одговорно лице у надзираном органу:</p>
	<p>1) ако не изврши односно не обезбеди спровођење извршења решења управног инспектора (члан 31);</p>
	<p>2) ако управном инспектору онемогући или му знатно отежа несметано обављање инспекцијског надзора, теже наруши ред или повреди интегритет управног инспектора у обављању инспекцијског надзора (члан 26. ст. 1. и 2).</p>
	<p>Члан 40.</p>
	<p>Новчаном казном за прекршај у износу од 20.000 до 100.000 динара казниће се одговорно лице у надзираном органу:</p>
	<p>1) ако управном инспектору у одређеном року не достави тражене податке или му достави непотпуне или нетачне податке (члан 26. став 3. и члан 36);</p>
	<p>2) ако у року одређеном решењем управног инспектора не обавести управног инспектора о спровођењу наложених мера (члан 33).</p>
	<p>VII. ПРЕЛАЗНЕ И ЗАВРШНЕ ОДРЕДБЕ</p>
	<p>Доношење подзаконских прописа</p>
	<p>Члан 41.</p>
	<p>Прописи из члана 11. став 2. овог закона донеће се у року од 30 дана од дана ступања на снагу овог закона.</p>
	<p>Започети поступци</p>
	<p>Члан 42.</p>
	<p>Поступци инспекцијског надзора започети пре ступања на снагу овог закона окончаће се по одредбама прописа који су били на снази до ступања овог закона на снагу.</p>
	<p>Радноправни статус запослених</p>
	<p>Члан 43.</p>
	<p>Државни службеник на положају који је у министарству надлежном за послове државне управе обављао послове управне инспекције, до постављења државног службеника на положај утврђен овим законом наставља рад у Управном инспекторату са истим положајем, правима, обавезама и овлашћењима које је имао на дан ступања на снагу овог закона, ако овим законом није друкчије одређено, а државни службеници на извршилачким радним местима до доношења Правилника о унутрашњем уређењу и систематизацији радних места Управног инспектората настављају да обављају послове радних места на које су били распоређени на дан ступања на снагу овог закона. 
	</p>
	<p>Положај утврђен овим законом сматра се истим положајем, као и положај на коме је државни службеник на положају руководио пословима управне инспекције до ступања на снагу овог закона. 
	</p>
	<p>Решење о постављењу на положај главног управног инспектора донеће се у року од осам дана од дана ступања на снагу овог закона. 
	</p>
	<p>Решења о настављању рада на извршилачким радним местима донеће се у року од осам дана од дана ступања на снагу овог закона, а решења о распоређивању донеће се у року од 30 дана од дана ступања на снагу Правилника из става 1. овог члана.</p>
	<p>Престанак важења прописа</p>
	<p>Члан 44.</p>
	<p>Даном ступања на снагу овог закона престају да важе одредбе чл. 34–37. Закона о државној управи („Службени гласник РС”, бр. 20/92, 6/93 – УС, 48/93, 53/93, 67/93, 48/94, 49/99 – др. закон, 79/05 – др. закон и 101/05 – др. закон).</p>
	<p>Ступање закона на снагу</p>
	<p>Члан 45.</p>
	<p>Овај закон ступа на снагу осмог дана од дана објављивања у „Службеном гласнику Републике Србије”.</p>

