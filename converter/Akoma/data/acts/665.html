


<p>
</p>Редакцијски пречишћен текст
<p></p>
<p>
</p>
<p>
</p>
<p>
</p>
<p>
</p>
<p>
</p>
<p>
ЗАКОН</p>
<p>
о 
издавању публикација</p>
<p>
„Службени гласник РС", бр. 37 од 22. 
јуна 1991, 53 од 16. 
јула 1993 
- др. закон, 67 од 30. августа 1993 
- др. закон, 48 од 20. јула 1994 
- др. закон, 135 од 21. 
децембра 2004, 101 од 21. 
новембра 2005 - др. закон</p>


<p>
</p>
<p>
</p>
<p>
I. ОПШТЕ ОДРЕДБЕ</p>
<p>
</p>
<p>
Члан 1.</p>
<p>
Овим законом утврђују се услови за издавање публикација.</p>
<p>
Публикација, у смислу овог закона, јесте: књига, брошура, часопис, спис, штампано музичко дело, репродукција уметничке слике и цртежа, амблем и заштитни знак, разгледница, фотографија, географска карта, плакат, план насељеног места, дијапозитив, грамофонска плоча и компакт диск, аудио и видео касета, образац, као и друго дело које се умножава штампањем или на сличан начин (у даљем тексту: публикација).</p>
<p>
Неће се сматрати публикацијом у смислу овог закона, штампани и на други начин умножени примерци службеног материјала који служе искључиво за рад државних органа, друштвених организација, предузећа, установа и других организација, као ни оригинална ликовна дела која настају умножавањем.</p>
<p>
</p>
<p>
Члан 2.</p>
<p>
Издавањем публикација, у смислу овог закона, могу се бавити сва правна и физичка лица (у даљем тексту: издавач).</p>
<p>
</p>
<p>
Члан 3.</p>
<p>
Ради остваривања повољнијих услова за издавање и продају публикација обезбеђују се: олакшице за коришћење кредита, пореске и друге олакшице, учешће у финансирању издавања капиталних дела и других публикација од значаја за културу Републике, откуп публикација за библиотеке и учешће у обезбеђивању средстава за ауторске хонораре.</p>
<p>
</p>
<p>
Члан 4.</p>
<p>
Надзор над законитошћу рада издавача и других организација које издају публикације, у погледу примене одредаба овог закона, врши општински орган управе надлежан за послове културе, ако посебним законом није друкчије одређено.</p>
<p>
</p>
<p>
II. ИЗДАВАЊЕ ПУБЛИКАЦИЈА</p>
<p>
</p>
<p>
Члан 5.</p>
<p>
Издавач мора имати уредника за сваку публикацију.</p>
<p>
Изузетно од става 1. овог члана, физичко лице може бити и уредник својих публикација, ако за то не овласти друго лице.</p>
<p>
Уредник публикације врши избор дела које предлаже за објављивање, даје или прибавља стручно мишљење о њему и одговара за издату публикацију.</p>
<p>
Обрасци који су прописани законом могу се издати без стручног мишљења.</p>
<p>
</p>
<p>
Члан 6.</p>
<p>
На свакој публикацији морају се означити: име аутора, имена других сарадника, наслов, односно наслов на изворном језику и остали подаци о изворнику ако је публикација превод, име преводиоца, које је издање по реду, име уредника публикације, назив и седиште издавача и штампарије, место и година штампања, место и година штампања изворног издања када је реч о новом издању, број примерака публикације, ISBN број (међународни стандардни број књиге у складу са JUS Z A4 030 1979. и JUS Z A4 040 1981), а на периодичним публикацијама ISSN број (међународни стандардни број за периодичне публикације у складу са JUS Z 031 1979) и ознака C (copyright) с именом носиоца ауторског права и годином првог објављивања.</p>
<p>
На обрасцу се не објављује име аутора и име уредника.</p>
<p>
На књизи, брошури, спису, географској карти, музичком делу, грамофонској плочи, компакт диску, аудио и видео касети, објављује се и име лица које је дало стручно мишљење.</p>
<p>
</p>
<p>
Члан 7.</p>
<p>
Међународне стандардне бројеве за све врсте публикација (ISBN, ISSN, ISMN, DOI и др.) одређује Народна библиотека Србије.*</p>
<p>
Издавач је дужан да на свакој књизи одштампа каталошки запис CIP који према међународним стандардима израђује Народна библиотека Србије. Сваку накнадну измену у публикацији, по добијеном каталошком запису, издавач је дужан да достави Народној библиотеци Србије пре штампања.</p>
<p>
Ради израде каталошког записа издавач књиге дужан је да Народној библиотеци Србије достави комплетан штампарски отисак после ревизије. Каталошки запис, издвојен из осталих података, штампаће се графички уочљиво, у неизмењеном облику.</p>
<p></p>
<p>
*Службени гласник РС, бро 135/2004</p>
<p>
</p>
<p>
III. КАЗНЕНЕ ОДРЕДБЕ</p>
<p>
</p>
<p>
Члан 8.</p>
<p>
Новчаном казном 
до 500.000 динара* казниће се за прекршај предузеће и установа:</p>
<p>
1. ако не достави Народној библиотеци Србије комплетан штампарски отисак ради израде каталошког записа (члан 7) и</p>
<p>
2. ако на публикацији не означи све податке из члана 6.</p>
<p>
Новчаном казном 
до 30.000 динара* казниће се за прекршај из става 1. овог члана и одговорно лице у предузећу и установи.</p>
<p>
Новчаном казном 
до 50.000 динара* казниће се за прекршај из става 1. тачке 2. овог члана и грађани који самостално издају публикације. 
</p>
<p></p>
<p>
*Службени гласник РС, број 101/2005</p>
<p>
</p>
<p>
IV. ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Члан 9.</p>
<p>
Предузећа, установе и грађани који се баве издавачком делатношћу дужни су да ускалде своју делатност с одредбама овог закона у року од шест месеци од дана ступања закона на снагу .</p>
<p>
</p>
<p>
Члан 10.</p>
<p>
Даном ступања на снагу овог закона престају да важе:</p>
<p>
1. Закон о издавачкој делатности („Службени гласник СР Србије”, број 16/80);</p>
<p>
2. Одредбе члана 41. Закона о изменама и допунама закона којима су одређене новчане казне за прекршаје („Службени гласник СР Србије”, број 6/89);</p>
<p>
3. Закон о издавачкој делатности („Службени лист САП Косова”, број 7/74);</p>
<p>
4. Закон о издавачкој делатности („Службени лист САП Војводине”, број 13/84) и</p>
<p>
5. Одредбе члана 41. Закона о изменама закона којима су прописане новчане казне за привредне преступе и прекршаје („Службени лист САП Војводине”, број 22/89).</p>
<p>
</p>
<p>
Члан 11.</p>
<p>
Овај закон ступа на снагу осмог дана од дана објављивања у „Службеном гласнику Републике Србије”.</p>
<p>
</p>
<p>
</p>
<p>
</p>
<p>
</p>
<p>
ОДРЕДБЕ КОЈЕ НИСУ УНЕТЕ У 
„ПРЕЧИШЋЕН ТЕКСТ“ ЗАКОНА</p>
<p>
</p>
<p>
</p>
<p>
Закон о измени Закона о издавању публикација: 
„Службени гласник РС”, број 135/2004-6</p>
<p>
</p>
<p>
Члан 2.</p>
<p>
Југословенски библиографски институт предаће Народној библиотеци Србије одговарајуће предмете и архиву у вези с пословима одређивања међународних стандардних бројева за све врсте публикација (ISBN, ISSN, ISMN, DOI и др.), у року од 30 дана од дана ступања на снагу овог закона.</p>
<p>
</p>
<p>
Члан 3.</p>
<p>
Овај закон ступа на снагу осмог дана од дана објављивања у „Службеном гласнику Републике Србије”.</p>
<p>
</p>
<p>
</p>