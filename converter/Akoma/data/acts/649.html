


	
	Zakon

	
	
	


	<p>Редакцијски пречишћен текст</p><p>
	</p><p></p><p>ЗАКОН</p><p>о основном образовању и васпитању</p><p>
	"Службени гласник РС", бр. 55 од 25. јуна 2013, 101 од 10. новембра 2017, 27 
	од 6. априла 2018 - др. закон, 
	10 од 15. фебруара 2019.</p>
	<p>I. УВОДНЕ ОДРЕДБЕ</p>
	<p>Предмет Закона</p>
	<p>Члан 1.</p>
	<p>Овим законом уређује се основно образовање и васпитање, као део јединственог система образовања и васпитања.</p>
	<p>Основно образовање и васпитање остварује се у складу са Уставом, законом којим се уређују основе система образовања и васпитања (у даљем тексту: Закон), потврђеним међународним конвенцијама, повељама, споразумима и овим законом.</p>
	<p>Термини изражени у овом закону у граматичком мушком роду подразумевају природни женски и мушки род лица на која се односе.</p>
	<p>Делатност основног образовања и васпитања</p>
	<p>Члан 2.</p>
	<p>Oсновно образовање и васпитање је делатност од непосредног друштвеног интереса и остварује се као јавна служба. 
	</p>
	<p>Образовно-васпитни рад у смислу овог закона обухвата наставу и друге облике организованог рада са ученицима. 
	</p>
	<p>Члан 3.</p>
	<p>Делатност основног образовања и васпитања обавља основна школа (у даљем тексту: школа), и то: 
	</p>
	<p>1) основна школа;</p>
	<p>2) основна школа за образовање одраслих; </p>
	<p>3) основна музичка школа;</p>
	<p>4) основна балетска школа;</p>
	<p>5) основна школа за ученике са сметњама у развоју 
	и инвалидитетом.</p>
	<p>Изузетно, делатност основног образовања и 
	васпитања обавља и oбразовно-васпитни центар као установа у којој се осим 
	основног образовања и васпитања, односно предшколског и основног образовања 
	и васпитања, остварује и средње образовање и васпитање.</p>
	<p>Делатност основног образовања одраслих остварује се у складу са Законом и посебним законом који уређује област образовања одраслих.</p>
	<p>Школа обавља делатност основног образовања и васпитања остваривањем школског програма, у школском и другом простору, организовањем издвојеног одељења школе.</p>
	<p>*Службени гласник РС, број 101/2017</p>
	<p>Право на основно образовање и васпитање</p>
	<p>Члан 4.</p>
	<p>Свако лице има право на бесплатно и квалитетно основно образовање и васпитање у јавној школи.</p>
	<p>Ученик јавне школе може бесплатно да користи књиге, школски материјал, превоз, исхрану, као и смештај када је то потребно, у складу са законом.</p>
	<p>Обавезност основног образовања и васпитања</p>
	<p>Члан 5.</p>
	<p>Основно образовање и васпитање обавезно је и остварује се у складу са законом.</p>
	<p>Припремни предшколски програм остварује се у складу са законом и део је обавезног образовања и васпитања.</p>
	<p>Члан 6.</p>
	<p>Родитељ, односно други законски заступник дужан је да обезбеди да његово дете упише и редовно похађа школу.</p>
	<p>*Службени гласник РС, број 101/2017</p>
	<p>Члан 7.</p>
	<p>Дете држављанин Републике Србије има право да основно образовање и васпитање стиче у националној школи.</p>
	<p>Члан 8.</p>
	<p>Родитељ, односно други законски заступник 
	ученика има право да за своје дете изабере основно образовање и васпитање у 
	јавној или приватној школи, односно образовање код куће или на даљину, 
	у складу са Законом.</p>
	<p>*Службени гласник РС, број 101/2017</p>
	<p>Задатак школе</p>
	<p>Члан 9.</p>
	<p>Основни задатак школе је да омогући квалитетно образовање и васпитање за свако дете и ученика, под једнаким условима, без обзира где се школа налази, односно где се образовање и васпитање одвија.</p>
	<p>Лица која обављају образовно-васпитни рад и друга лица запослена у школи нарочито ће промовисати једнакост међу свим ученицима и активно се супротстављати свим врстама дискриминације и насиља.</p>
	<p>Образовање и васпитање ученика са сметњама у развоју и инвалидитетом 
	</p>
	<p>Члан 10.</p>
	<p>Ученик са сметњама у развоју и инвалидитетом, у 
	смислу овог закона, јесте: дете са интектуалним сметњама, дете са сензорним 
	сметњама, дете са моторичким сметњама, дете са тешкоћама у учењу, дете са 
	говорно-језичким сметњама, дете са проблемом у понашању, дете са 
	емоционалним тешкоћама, дете са сметњама у развоју које се манифестују 
	истовремено у неколико области, услед чега се дете суочава са бројним 
	препрекама у задовољењу основних потреба и потребна му је најкомплекснија 
	подршка или дете са другим сметњама због којих му је потребна подршка.</p>
	<p>Ученик са сметњама у развоју и инвалидитетом стиче основно образовање и васпитање по правилу у школи заједно са осталим ученицима, а када је то у најбољем интересу ученика у школи за ученике са сметњама у развоју 
	и инвалидитетом, у складу са Законом.</p>
	<p>Ученик са сметњама у развоју и инвалидитетом има право на индивидуални образовни план, у складу са Законом.</p>
	<p>*Службени гласник РС, број 101/2017</p>
	<p>Образовање и васпитање ученика са изузетним способностима</p>
	<p>Члан 11.</p>
	<p>Ученик са изузетним способностима има право на индивидуални образовни план који омогућава да се његов развој и напредовање одвија према способностима и интересовањима, у складу са Законом.</p>
	<p>Ученик са изузетним способностима уписан у први разред средње музичке, односно балетске школе, који је завршио седми разред основне школе има право да полагањем разредних испита заврши школу.</p>
	<p>Ученик са изузетним музичким, односно балетским способностима има право да стиче музичко или балетско образовање и васпитање на основу јединственог школског програма за таленте који се доноси на основу
	плана и програма наставе и учења основног образовања и васпитања и
	плана и програма наставе и учења музичког или балетског образовања и васпитања.</p>
	<p>*Службени гласник РС, број 101/2017</p>
	<p>Језик остваривања образовно-васпитног рада</p>
	<p>Члан 12.</p>
	<p>Образовно-васпитни рад остварује се на српском 
	језику и ћириличком писму.</p>
	<p>За припаднике националне мањине образовно-васпитни 
	рад остварује се на језику и писму националне мањине.</p>
	<p>Изузетно, за припаднике националне мањине 
	образовно-васпитни рад може да се изводи и двојезично на језику и писму 
	националне мањине и на српском језику.</p>
	<p>Када се образовно-васпитни рад остварује на језику 
	и писму националне мањине односно двојезично на језику и писму националне 
	мањине и на српском, министарство надлежно за послове образовања (у даљем 
	тексту: Министарство) по прибављеном мишљењу одговарајућег националног 
	савета националне мањине даје сагласност за остваривање образовно-васпитног 
	рада за мање од 15 ученика уписаних у први разред. Ако национални савет 
	националне мањине не достави мишљење у року од 15 дана од дана пријема 
	захтева, сматра се да је мишљење дато.</p>
	<p>Када се образовно-васпитни рад остварује на 
	српском језику, за ученика припадника националне мањине организује се 
	настава језика националне мањине са елементима националне културе као 
	изборни програм.</p>
	<p>Ближе услове за остваривање програма 
	образовно-васпитног рада двојезично на језику и писму националне мањине и на 
	српском језику прописује министар надлежан за послове образовања (у даљем 
	тексту: министар).</p>
	<p>Образовно-васпитни рад може да се изводи на 
	страном језику, односно двојезично на страном и српском језику или на 
	страном језику и језику и писму националне мањине, уз сагласност 
	Министарства.</p>
	<p>Ближе услове за остваривање програма 
	образовно-васпитног рада на страном језику, односно двојезично из става 7. 
	овог члана прописује министар. </p>
	<p>Када се образовање стиче на језику националне 
	мањине, страном језику или двојезично, учење српског језика је обавезно.</p>
	<p>Образовно-васпитни рад за ученике који користе 
	знаковни језик, односно посебно писмо или друга техничка решења остварује се 
	у складу са Законом.</p>
	<p>*Службени гласник РС, број 101/2017</p>
	<p>II. ШКОЛA</p>
	<p>Члан 13.</p>
	<p>Према програму образовања и васпитања који остварује, школа може да буде национална школа или страна школа.</p>
	<p> План и програм 
	наставе и учења донет на основу Закона остварује национална школа.</p>
	<p>Страни програм у складу са Законом остварује страна школа.</p>
	<p>*Службени гласник РС, број 101/2017</p>
	<p>Члан 14.</p>
	<p>Према оснивачу, школа може да буде јавна школа или приватна школа.</p>
	<p>Република Србија, аутономна покрајина или јединица локалне самоуправе је оснивач јавне школе.</p>
	<p>Друго домаће и страно правно или физичко лице је оснивач приватне школе.</p>
	<p>Јавна школа</p>
	<p>Члан 15.</p>
	<p>Јавна школа оснива се у складу са актом о мрежи школа. </p>
	<p>Мрежа школа треба да је рационална и да обезбеђује остваривање једнаког права на доступност образовања и васпитања свим ученицима на одређеном подручју. 
	</p>
	<p>Доступност мреже подразумева могућност стицања образовања и васпитања у седишту или другом објекту, организовањем издвојеног одељења школе, примерено удаљеном од места становања, уз инфраструктурну повезаност и услове који не угрожавају здравље и безбедност ученика. 
	</p>
	<p>Приватна школа</p>
	<p>Члан 16.</p>
	<p>Приватна школа оснива се у складу са Законом.</p>
	<p>Уколико има више оснивача приватне школе њихова међусобна права и обавезе уређују се уговором.</p>
	<p>Национална и страна школа</p>
	<p>Члан 17.</p>
	<p>Национална школа оснива се као јавна, а може да се оснује и као приватна школа.</p>
	<p>Страну школу оснива страна држава, страно 
	или домаће правно или физичко лице, у складу са Законом.</p>
	<p>Јавна исправа коју издаје страна школа признаје се и изједначава са јавном исправом коју издаје национална школа, након спровођења поступка признавања стране школске исправе.</p>
	<p>*Службени гласник РС, број 101/2017</p>
	<p>Школа за образовање ученика са сметњама у развоју 
	и инвалидитетом</p>
	<p>*Службени гласник РС, број 101/2017</p>
	<p>Члан 18.</p>
	<p>У школи за образовање ученика са сметњама у развоју 
	и инвалидитетом школују се деца без обзира на врсту сметње.</p>
	<p>Ради унапређивања инклузивног образовања и васпитања, школа за образовање ученика са сметњама у развоју 
	и инвалидитетом, као и школа која има одељење за ученике са сметњама у 
	развоју и инвалидитетом пружа подршку школи у систему редовног образовања и васпитања.</p>
	<p>Школа у систему редовног образовања и васпитања у којој стичу образовање и ученици са сметњама у развоју и инвалидитетом може да ангажује васпитача, наставника или стручног сарадника, који је запослен у школи за образовање ученика са сметњама у развоју 
	и инвалидитетом, у складу са Законом.</p>
	<p>Ангажовање запосленог из става 3. овог члана, врши се на основу мишљења интерресорне комисије за процену потреба за пружањем додатне образовне, здравствене или социјалне подршке ученику у складу са Законом.</p>
	<p>*Службени гласник РС, број 101/2017</p>
	<p>НАПОМЕНА ИЗДАВАЧА: Будући да се у образложењу Предлога закона о 
	изменама и допунама Закона о основном образовању и васпитању наводи да је 
	разлог измене члана 18. основног текста наведеног закона терминолошко 
	усклађивање са новим Законом о основама система образовања и васпитања, 
	Редакција је наведено терминолошко усклађивање извршила и у ставу 1. овог 
	члана.</p>
	<p>Школа посебне педагошке оријентације</p>
	<p>Члан 19.</p>
	<p>Школа може да остварује и програм посебне 
	педагошке оријентације када Министарство утврди да реализација тог програма 
	обезбеђује остваривање стандарда за завршетак основног образовања и 
	васпитања.</p>
	<p>Програми педагошке оријентације из става 1. овог 
	члана су: Монтесори програм, Декроли програм, Штајнер програм и слични 
	програми, за које школа која их остварује поседује сертификат међународно 
	признатог удружења школа исте педагошке оријентације.</p>
	<p>*Службени гласник РС, број 101/2017</p>
	<p>Издвојено одељење</p>
	<p>Члан 20.</p>
	<p>Школа која има решење о верификацији, може да обавља делатност ван седишта у издвојеном одељењу (објекту школе или другом простору) ако испуњава услове прописане Законом.</p>
	<p>Настава и други облици образовно-васпитног рада ван седишта школе остварују се уз уважавање демографских, географских, економских и културних специфичности.</p>
	<p>Школа може почети са радом ван седишта, по добијању решења о верификацији за обављање делатности у издвојеном одељењу, у складу са Законом.</p>
	<p>III. ЦИЉЕВИ И ИСХОДИ ОСНОВНОГ ОБРАЗОВАЊА И ВАСПИТАЊА </p>
	<p>Циљеви основног образовања и васпитања </p>
	<p>Члан 21.</p>
	<p>Основни циљеви основног образовања и васпитања 
	јесу:</p>
	<p>1) обезбеђивање добробити и подршка целовитом 
	развоју ученика;</p>
	<p>2) обезбеђивање подстицајног и безбедног окружења 
	за целовити развој ученика, развијање ненасилног понашања и успостављање 
	нулте толеранције према насиљу;</p>
	<p>3) свеобухватна укљученост ученика у систем 
	образовања и васпитања;</p>
	<p>4) развијање и практиковање здравих животних 
	стилова, свести о важности сопственог здравља и безбедности, потребе 
	неговања и развоја физичких способности;</p>
	<p>5) развијање свести о значају одрживог развоја, 
	заштите и очувања природе и животне средине и еколошке етике, заштите и 
	добробити животиња;</p>
	<p>6) континуирано унапређивање квалитета процеса и 
	исхода образовања и васпитања заснованог на провереним научним сазнањима и 
	образовној пракси;</p>
	<p>7) развијање компетенција за сналажење и активно 
	учешће у савременом друштву које се мења;</p>
	<p>8) пун интелектуални, емоционални, социјални, 
	морални и физички развој сваког ученика, у складу са његовим узрастом, 
	развојним потребама и интересовањима;</p>
	<p>9) развијање кључних компетенција за целоживотно 
	учење и међупредметних компетенција у складу са развојем савремене науке и 
	технологије;</p>
	<p>10) развој свести о себи, стваралачких 
	способности, критичког мишљења, мотивације за учење, способности за тимски 
	рад, способности самовредновања, самоиницијативе и изражавања свог мишљења;</p>
	<p>11) оспособљавање за доношење ваљаних одлука о 
	избору даљег образовања и занимања, сопственог развоја и будућег живота;</p>
	<p>12) развијање осећања солидарности, разумевања и 
	конструктивне сарадње са другима и неговање другарства и пријатељства;</p>
	<p>13) развијање позитивних људских вредности;</p>
	<p>14) развијање компентенција за разумевање и 
	поштовање права детета, људских права, грађанских слобода и способности за 
	живот у демократски уређеном и праведном друштву;</p>
	<p>15) развој и поштовање расне, националне, 
	културне, језичке, верске, родне, полне и узрасне равноправности, 
	толеранције и уважавање различитости;</p>
	<p>16) развијање личног и националног идентитета, 
	развијање свести и осећања припадности Републици Србији, поштовање и 
	неговање српског језика и матерњег језика, традиције и културе српског 
	народа и националних мањина, развијање интеркултуралности, поштовање и 
	очување националне и светске културне баштине; </p>
	<p>17) повећање ефикасности употребе свих ресурса 
	образовања и васпитања, завршавање образовања и васпитања у предвиђеном року 
	са минималним продужетком трајања и смањеним напуштањем школовања;</p>
	<p>18) повећање ефикасности образовања и васпитања и 
	унапређивање образовног нивоа становништва Републике Србије као државе 
	засноване на знању.</p>
	<p>*Службени гласник РС, број 101/2017</p>
	<p>Опште међупредметне компетенције за крај основног 
	образовања и васпитања</p>
	<p>*Службени гласник РС, број 101/2017</p>
	<p>Члан 21а</p>
	<p>Циљ оријентације ка општим међупредметним 
	компетенцијама и кључним компетенцијама је динамичније и ангажованије 
	комбиновање знања, вештина и ставова релевантних за различите реалне 
	контексте који захтевају њихову функционалну примену.</p>
	<p>Опште међупредметне компетенције заснивају се на 
	кључним компетенцијама, развијају се кроз наставу свих предмета, примењиве 
	су у различитим ситуацијама и контекстима при решавању различитих проблема и 
	задатака и неопходне свим ученицима за лично остварење и развој, укључивање 
	у друштвене токове и запошљавање и чине основу за целоживотно учење.</p>
	<p>Опште међупредметне компетенције за крај основног 
	образовања и васпитања у Републици Србији су:</p>
	<p>1) компетенција за учење;</p>
	<p>2) одговорно учешће у демократском друштву;</p>
	<p>3) естетичка компетенција;</p>
	<p>4) комуникација;</p>
	<p>5) одговоран однос према околини;</p>
	<p>6) одговоран однос према здрављу;</p>
	<p>7) предузимљивост и оријентација ка 
	предузетништву;</p>
	<p>8) рад са подацима и информацијама;</p>
	<p>9) решавање проблема;</p>
	<p>10) сарадња;</p>
	<p>11) дигитална компетенција.</p>
	<p>*Службени гласник РС, број 101/2017</p>
	<p>Исходи </p>
	<p>Члан 22.</p>
	<p>Након завршетка основног образовања и васпитања ученици ће:</p>
	<p>1) имати усвојен интегрисани систем научно заснованих знања о природи и друштву и бити способни да тако стечена знања примењују и размењују;</p>
	<p>2) умети да ефикасно усмено и писмено комуницирају на српском, односно на српском и језику националне мањине и најмање једном страном језику користећи се разноврсним вербалним, визуелним и симболичким средствима;</p>
	<p>3) бити функционално писмени у математичком, научном и финансијском домену; 
	</p>
	<p>4) умети да ефикасно и критички користе научна знања и технологију, уз показивање одговорности према свом животу, животу других и животној средини;</p>
	<p>5) бити способни да разумеју различите форме уметничког изражавања и да их користе за сопствено изражавање;</p>
	<p>6) бити оспособљени за самостално учење;</p>
	<p>7) бити способни да прикупљају, анализирају и критички процењују информације;</p>
	<p>8) моћи да идентификују и решавају проблеме и доносе одлуке користећи критичко и креативно мишљење и релевантна знања;</p>
	<p>9) бити спремни да прихвате изазове и промене уз одговоран однос према себи и својим активностима;</p>
	<p>10) бити одговорни према сопственом здрављу и његовом очувању, 
	примењивати усвојене здравствене навике неопходне за активан и здрав животни 
	стил;</p>
	<p>11) умети да препознају и уваже људска и дечја права и бити способни да активно учествују у њиховом остваривању;</p>
	<p>12) имати развијено осећање припадности сопственој породици, нацији и култури, познавати сопствену традицију и доприносити њеном очувању и развоју;</p>
	<p>13) знати и поштовати традицију, идентитет и културу других заједница и бити способни да сарађују са њиховим припадницима; 
	</p>
	<p>14) бити способни да ефикасно и конструктивно раде као чланови тима, групе, организације и заједнице.</p>
	<p>*Службени гласник РС, број 101/2017</p>
	<p>IV. ПРОГРАМИ И ОРГАНИЗАЦИЈА ОБРАЗОВНО-ВАСПИТНОГ РАДА </p>
	<p>Програми</p>
	<p>Члан 23.</p>
	<p>Образовно-васпитни рад у школи остварује се на основу школског програма, у складу са Законом.</p>
	<p>Школа може да остварује и: </p>
	<p>1) школски програм за образовање одраслих; </p>
	<p>2) школски програм за музичко образовање;</p>
	<p>3) школски програм за балетско образовање; </p>
	<p>4) индивидуални програм српског језика, односно језика националне мањине за ученике који не познају језик на којем се изводи настава;</p>
	<p>5) предшколски програм, односно припремни предшколски програм; </p>
	<p>6) друге програме усмерене на унапређивање и повећање квалитета образовно-васпитног рада.</p>
	<p>Изузетно, школа може да остварује и предшколски 
	програм, уколико није могуће организовање предшколског програма на нивоу 
	предшколске установе, уз сагласност Министарства.</p>
	<p>Школа за децу са сметњама у развоју и 
	инвалидитетом остварује образовно-васпитни рад у складу са индивидуалним 
	образовним планом ученика.</p>
	<p>*Службени гласник РС, број 101/2017</p>
	<p>Модел центар</p>
	<p>Члан 24.</p>
	<p>Брисан је (види члан 
	15. Закона - 101/2017-11)</p>
	<p></p>
	<p>Обавезни предмети, изборни програми и активности</p>
	<p>*Службени гласник РС, број 101/2017</p>
	<p>Члан 25.</p>
	<p>У школи се изучавају обавезни предмети и изборни 
	програми и активности прописани планом и програмом наставе и учења, према 
	школском програму, у складу са Законом.</p>
	<p>У приватној школи, уместо изборних програма и 
	активности прописаних планом и програмом наставе и учења, школа може да 
	реализује друге програме и активности према школском програму.</p>
	<p>*Службени гласник РС, број 101/2017</p>
	<p>Развојни план </p>
	<p>Члан 26.</p>
	<p>Школа доноси развојни план у складу са Законом и 
	овим законом. </p>
	<p>Развојни план школе садржи приоритете у 
	остваривању образовно-васпитног рада, план и носиоце активности, критеријуме 
	и мерила за вредновање планираних активности и друга питања од значаја за 
	развој установе, и то:</p>
	<p>1) мере унапређивања образовно-васпитног рада на 
	основу анализе резултата ученика на завршном испиту; </p>
	<p>2) мере за унапређивање доступности одговарајућих 
	облика подршке и разумних прилагођавања и квалитета образовања и васпитања 
	за децу и ученике којима је потребна додатна подршка;</p>
	<p>3) мере превенције насиља и повећања сарадње међу 
	ученицима, наставницима и родитељима;</p>
	<p>4) мере превенције осипања ученика;</p>
	<p>5) друге мере усмерене на достизање циљева 
	образовања и васпитања који превазилазе садржај појединих наставних 
	предмета;</p>
	<p>6) план припреме за завршни испит;</p>
	<p>7) план укључивања школе у националне и 
	међународне развојне пројекте; </p>
	<p>8) план стручног усавршавања наставника, стручних 
	сарадника и директора;</p>
	<p>9) мере за увођење иновативних метода наставе, 
	учења и оцењивања ученика; </p>
	<p>10) план напредовања и стицања звања наставника и 
	стручних сарадника; </p>
	<p>11) план укључивања родитеља, односно другог 
	законског заступника у рад школе;</p>
	<p>12) план сарадње и умрежавања са другим школама и 
	установама; </p>
	<p>13) друга питања од значаја за развој школе.</p>
	<p>Развојни план садржи критеријуме и мерила за 
	праћење остваривања развојног плана и служи као ослонац за израду школског 
	програма и годишњег плана рада школе.</p>
	<p>*Службени гласник РС, број 101/2017</p>
	<p>План и програм наставе и учења основног образовања и 
	васпитања</p>
	<p>*Службени гласник РС, број 101/2017</p>
	<p>Члан 26а</p>
	<p>План наставе и учења у основном образовању и 
	васпитању садржи:</p>
	<p>1) листу обавезних предмета и изборних програма и 
	активности по разредима;</p>
	<p>2) укупан годишњи фонд часова по предметима, 
	програмима и активностима;</p>
	<p>3) недељни фонд часова по предметима, програмима и 
	активностима.</p>
	<p>Програм наставе и учења у основном образовању и 
	васпитању садржи:</p>
	<p>1) циљеве основног образовања и васпитања;</p>
	<p>2) циљеве учења предмета, изборних програма и 
	активности по разредима;</p>
	<p>3) опште предметне компетенције;</p>
	<p>4) специфичне предметне компетенције;</p>
	<p>5) исходе учења;</p>
	<p>6) образовне стандарде за основно образовање и 
	васпитање;</p>
	<p>7) кључне појмове садржаја сваког предмета;</p>
	<p>8) упутство за дидактичко-методичко остваривање 
	програма;</p>
	<p>9) упутство за формативно и сумативно оцењивање 
	ученика;</p>
	<p>10) начин прилагођавања програма музичког и 
	балетског образовања и васпитања, образовање и васпитање ученика са сметњама 
	у развоју и инвалидитетом, ученика са изузетним способностима, за образовање 
	и васпитање на језику националне мањине и образовање одраслих.</p>
	<p>*Службени гласник РС, број 101/2017</p>
	<p>Школски програм</p>
	<p>Члан 27.</p>
	<p>Основно образовање и васпитање остварује се на 
	основу школског програма.</p>
	<p>Школски програм омогућава оријентацију ученика и 
	родитеља, односно другог законског заступника у избору школе, праћење 
	квалитета образовно-васпитног процеса и његових резултата, као и процену 
	индивидуалног рада и напредовања сваког ученика.</p>
	<p>Школски програм се доноси у складу са Законом.</p>
	<p>Национални савет националне мањине даје мишљење на 
	школски и васпитни програм установа за које је утврђено да су од посебног 
	значаја за националне мањине.</p>
	<p>Поједини делови школског програма иновирају се у 
	току његовог остваривања.</p>
	<p>Школа објављује школски програм у складу са 
	Законом и општим актом школе.</p>
	<p>Школски програм садржи: </p>
	<p>1) циљеве школског програма;</p>
	<p>2) план наставе и учења основног образовања и 
	васпитања;</p>
	<p>3) програме обавезних предмета по разредима, са 
	начинима и поступцима за њихово остваривање;</p>
	<p>4) изборне програме по разредима, са начинима и 
	поступцима за њихово остваривање;</p>
	<p>5) програме активности по разредима, са начинима и 
	поступцима за њихово остваривање;</p>
	<p>6) програм допунске и додатне наставе;</p>
	<p>7) програм културних активности школе;</p>
	<p>8) програм школског спорта и спортско-рекреативних 
	активности;</p>
	<p>9) програм заштите од насиља, злостављања и 
	занемаривања, програм спречавања дискриминације и програми превенције других 
	облика ризичног понашања;</p>
	<p>10) програм ваннаставних активности ученика;</p>
	<p>11) програм професионалне оријентације;</p>
	<p>12) програм здравствене заштите;</p>
	<p>13) програм социјалне заштите; </p>
	<p>14) програм заштите животне средине;</p>
	<p>15) програм сарадње са локалном самоуправом;</p>
	<p>16) програм сарадње са породицом;</p>
	<p>17) програм излета, екскурзија и наставе у 
	природи;</p>
	<p>18) програм рада школске библиотеке;</p>
	<p>19) начин остваривања других области развојног 
	плана школе који утичу на образовно-васпитни рад.</p>
	<p>Индивидуални образовни планови свих ученика који 
	се образују по индивидуалном образовном плану чине прилог школског програма.</p>
	<p>Школски програм, нарочито у школи за образовање 
	ученика са сметњама у развоју и инвалидитетом, садржи и:</p>
	<p>1) начин прилагођавања рада и услова у којима се 
	изводи образовно-васпитни рад;</p>
	<p>2) начин прилагођавања циљева и исхода, као и 
	садржаја образовно-васпитног рада и</p>
	<p>3) начин остваривања додатне подршке за ученике 
	школе.</p>
	<p>Саставни део школског програма је и програм 
	безбедности и здравља на раду који обухвата заједничке активности школе, 
	родитеља, односно других законских заступника и јединице локалне самоуправе, 
	усмерене на развој свести за спровођење и унапређивање безбедности и здравља 
	на раду.</p>
	<p>Школски програм за образовање одраслих, школски 
	програм за музичко образовање и васпитање, школски програм за балетско 
	образовање и васпитање, припремни предшколски програм и изузетно предшколски 
	програм део су школског програма када их школа остварује.</p>
	<p>У оквиру школског програма основна музичка, 
	односно основна балетска школа може да остварује и програм музичког, односно 
	балетског васпитања и образовања за децу предшколског узраста у трајању до 
	једне године.</p>
	<p>У оквиру школског програма, за децу и ученике који 
	не познају српски језик, школа може да реализује и програм за стицање 
	елементарних знања из српског језика.</p>
	<p>*Службени гласник РС, број 101/2017</p>
	<p>Начела израде школског програма</p>
	<p>Члан 28.</p>
	<p>Школски програм утемељен је на начелима: </p>
	<p>1) усмерености на процесе и исходе учења;</p>
	<p>2) заснованости на стандардима, уз систематско праћење и процењивање квалитета програма;</p>
	<p>3) уважавања узрасних карактеристика у процесу стицања знања и вештина, формирања ставова и усвајања вредности код ученика;</p>
	<p>4) хоризонталне и вертикалне повезаности у оквиру предмета и између различитих наставних предмета; 
	</p>
	<p>5) поштовања индивидуалних разлика међу ученицима у погледу начина учења и брзине напредовања, као и могућности личног избора у слободним активностима; 
	</p>
	<p>6) заснованости на партиципативним, кооперативним, активним и искуственим методама наставе и учења;</p>
	<p>7) уважавања искуства, учења и знања која ученици стичу ван школе и њихово повезивање са садржајима наставе;</p>
	<p>8) развијања позитивног односа ученика према школи и учењу, као и подстицања учениковог интересовања за учење и образовање у току целог живота;</p>
	<p>9) коришћења позитивне повратне информације, похвале и награде као средства за мотивисање ученика;</p>
	<p>10) уважавање узрасних карактеристика у процесу психофизичког развоја обезбеђивањем услова за живот и рад у школи.</p>
	<p>Годишњи план рада </p>
	<p>Члан 29.</p>
	<p>Годишњим планом рада школе утврђују се време, 
	место, начин, носиоци остваривања школског програма и друга питања од 
	значаја за остваривање школског програма.</p>
	<p>Годишњи план рада школа доноси у складу са 
	школским календаром, развојним планом и школским програмом, до 15. 
	септембра.</p>
	<p>Уколико у току школске године дође до промене 
	неког дела годишњег плана рада, школа доноси измену годишњег плана рада у 
	одговарајућем делу.</p>
	<p>*Службени гласник РС, број 101/2017</p>
	<p>Трајање основног образовања и васпитања</p>
	<p>Члан 30.</p>
	<p>Основно образовање и васпитање остварује се у трајању од осам година у два образовна циклуса, у складу са Законом, овим законом и
	планом и програмом наставе и учења.</p>
	<p>Први циклус обухвата први, други, трећи и четврти разред. </p>
	<p>Други циклус обухвата пети, шести, седми и осми разред.</p>
	<p>Основно музичко образовање и васпитање траје од две до шест година и остварује се у два образовна циклуса, у складу са
	планом и програмом наставе и учења донетим на основу Закона.</p>
	<p>Основно балетско образовање и васпитање траје четири године и остварује се у два образовна циклуса, у складу са
	планом и програмом наставе и учења донетим на основу Закона.</p>
	<p>Основно музичко образовање и васпитање, основно балетско образовање и васпитање и основно образовање одраслих стиче се похађањем наставе или полагањем испита.</p>
	<p>Музичко, односно балетско образовање и васпитање за ученике са изразитим музичким, односно балетским способностима траје осам година. 
	</p>
	<p>Трајање основног образовања и васпитања може бити дуже или краће од трајања из ст. 1. и 7. овог члана, у зависности од постигнућа и напредовања ученика.</p>
	<p>Ученику који је навршио 15 година живота престаје 
	обавеза похађања школе истеком те школске године.</p>
	<p>Школа је дужна да ученику који је навршио 15 
	година живота, а није стекао основно образовање и васпитање, омогући 
	школовање до навршених 17 година живота, ако то захтева ученик или његов 
	родитељ, односно други законски заступник.</p>
	<p>Ученик који је навршио 15 година живота, а није 
	стекао основно образовање и васпитање, може да настави стицање образовања по 
	програму функционалног основног образовања одраслих.</p>
	<p>*Службени гласник РС, број 101/2017</p>
	<p>Организација образовно-васпитног рада</p>
	<p>*Службени гласник РС, број 101/2017</p>
	<p>Члан 31.</p>
	<p>Образовно-васпитни рад организује се у одељењу, у 
	групи и индивидуално.</p>
	<p>Одељење истог разреда може да има до 30 ученика.</p>
	<p>Изузетно, одељење истог разреда може да има до 33 
	ученика уз сагласност Министарства.</p>
	<p>У једном одељењу могу да буду до два ученика са 
	сметњама у развоју и инвалидитетом.</p>
	<p>Број ученика утврђен у ставу 2. овог члана умањује 
	се за два по ученику који основно образовање и васпитање стиче остваривањем 
	индивидуалног образовног плана са прилагођавањем начина рада, као и услова у 
	којима се изводи образовно-васпитни рад, односно са учењем језика на коме се 
	одвија образовно-васпитни рад (ИОП1), односно за три по ученику који основно 
	образовање и васпитање стиче остваривањем индивидуалног образовног плана са 
	прилагођавањем циљева, садржаја и начина остваривања програма наставе и 
	учења и исхода образовно-васпитног рада (у даљем тексту: ИОП2).</p>
	<p>Образовно-васпитни рад од првог до четвртог 
	разреда може да се организује и у комбинованом одељењу.</p>
	<p>Комбиновано одељење састављено од ученика два 
	разреда може да има до 15 ученика, а одељење од три или четири разреда до 
	десет ученика.</p>
	<p>За предмете за које је подела одељења на групе 
	предвиђена планом и програмом наставе и учења организује се остваривање 
	образовно-васпитног рада у групи.</p>
	<p>Изузетно, у групи може да се организује и 
	остваривање наставе изборних програма, уколико није могуће организовање 
	образовно-васпитног рада на нивоу одељења.</p>
	<p>Група из става 9. овог члана, по правилу, формира 
	се на нивоу разреда и има најмање 15, а највише до 30 ученика. 
	Образовно-васпитни рад у групи са мање од 15 ученика организује се уз 
	сагласност министра.</p>
	<p>Одељење или група у школи за образовање ученика са 
	сметњама у развоју и инвалидитетом може да има до десет ученика, а када 
	одељење чине ученици са сметњама које се манифестују истовремено у неколико 
	области, услед чега се ученик суочава са бројним препрекама у задовољењу 
	основних потреба и потребна им је најкомплекснија подршка, одељење истог 
	разреда има до шест ученика.</p>
	<p>У музичкој и балетској школи образовно-васпитни 
	рад организује се у групи, у класи и индивидуално.</p>
	<p>*Службени гласник РС, број 101/2017</p>
	<p>Настава </p>
	<p>Члан 32.</p>
	<p>Настава је основа образовно-васпитног процеса у 
	школи.</p>
	<p>Поред редовне наставе, која може да се организује 
	полудневно и целодневно, у школи се организује допунска, додатна и припремна 
	настава.</p>
	<p>Школа која организује редовну полудневну наставу у 
	две смене стара се да сви ученици равномерно похађају наставу у обе смене, 
	смењујући се у једнаким временским интервалима, не дужим од једног месеца.</p>
	<p>Изузетно, уколико из објективних разлога школа из 
	става 3. овог члана не може да обезбеди равномерну промену смена, наставу 
	организује и без промене смена, у договору са Министарством, односно 
	надлежном школском управом.</p>
	<p>За ученике којима је потребна помоћ у савладавању 
	програма и учењу, школа организује допунску наставу.</p>
	<p>За ученике од четвртог до осмог разреда са 
	посебним способностима, склоностима и интересовањима за поједине предмете, 
	школа организује додатну наставу.</p>
	<p>За ученике упућене на разредни и поправни испит, 
	школа организује припремну наставу.</p>
	<p>Припремна настава се организује пре почетка 
	испитног рока, у трајању од најмање пет радних дана са по два часа дневно за 
	сваки предмет.</p>
	<p>За ученика коме је због сметњи у развоју и 
	инвалидитета, специфичних тешкоћа у учењу, социјалне ускраћености и других 
	разлога потребна додатна подршка у образовању и васпитању, школа може да 
	реализује индивидуалну наставу кроз програме подршке деци и ученицима са 
	сметњама у развоју.</p>
	<p>Припрему ученика за полагање завршног испита школа 
	може да организује током другог полугодишта осмог разреда, а дужна је да 
	организује припрему ученика за полагање завршног испита десет дана пре 
	полагања испита у трајању најмање два часа дневно из предмета који су 
	обухваћени полагањем.</p>
	<p>*Службени гласник РС, број 101/2017</p>
	<p>Члан 33. </p>
	<p>Наставни програм верске наставе, на усаглашени предлог традиционалих цркава и верских заједница, по прибављеном мишљењу органа надлежног за послове односа са црквама и верским заједницама, доноси министар.</p>
	<p>Организовање и остваривање верске наставе прати Комисија за верску наставу у школи (у даљем тексту: Комисија).</p>
	<p>Комисију образује Влада на време од шест година. </p>
	<p>У Комисију се именују по један представник традиционалних цркава и верских заједница, три представника органа надлежног за послове односа са црквама и верским заједницама и три представника Министарства.</p>
	<p>Члан Комисије може бити разрешен пре истека мандата, и то: на лични захтев, на предлог предлагача и ако не испуњава своју дужност као члан Комисије, односно својим поступцима повреди углед дужности коју обавља.</p>
	<p>У случају разрешења члана Комисије пре истека мандата, Влада поставља новог члана по прибављеном предлогу представника чији је члан разрешен.</p>
	<p>Председника и заменика председника Комисије бирају чланови Комисије на првој седници, већином гласова од укупног броја чланова Комисије.</p>
	<p>Комисија обавља послове који се, нарочито, односе на: </p>
	<p>1) усаглашавање предлога програма верске наставе;</p>
	<p>2) уџбенике и друга наставна средстава, у складу са законом којим се уређују питања везана за уџбенике и друга наставна средства;</p>
	<p>3) давање мишљења о листама наставника верске наставе; </p>
	<p>4) друга питања везана за праћење организовања и остваривања програма верске наставе.</p>
	<p>Начин рада и друга питања од значаја за рад Комисије, уређују се пословником о раду Комисије.</p>
	<p>Разредна и предметна настава</p>
	<p>Члан 34.</p>
	<p>За ученике првог циклуса организује се разредна 
	настава, а за ученике другог циклуса предметна настава, а када постоје 
	услови и заједничка настава више сродних предмета са интердисциплинарним 
	садржајем, у складу са школским програмом.</p>
	<p>Изузетно, за ученике првог циклуса може да се 
	организује предметна настава из страног језика и изборних програма, у складу 
	са законом и планом и програмом наставе и учења.</p>
	<p>Изузетно, у школи за образовање ученика са 
	сметњама у развоју и инвалидитетом, настава у другом циклусу може да се 
	организује као разредна настава, у складу са школским програмом.</p>
	<p>За припаднике националне мањине предметна настава 
	може да се организује из предмета српски језик као нематерњи и изборног 
	програма језик националне мањине са елементима националне културе од првог 
	разреда.</p>
	<p>*Службени гласник РС, број 101/2017</p>
	<p>Члан 35.</p>
	<p>Школа је дужна да за ученике четвртог разреда организује часове предметне наставе ради упознавања ученика са предметним наставницима који ће реализовати наставу у петом разреду.</p>
	<p>Часови предметне наставе из става 1. овог члана планирaју се на основу
	програма наставе и учења за четврти разред основног образовања и васпитања, у сарадњи учитеља и одговарајућих наставника предметне наставе.</p>
	<p>Часове предметне наставе за ученике четвртог разреда реализују сви наставници предметне наставе из става 1. овог члана, по два пута у току школске године, односно једанпут у току полугодишта.</p>
	<p>Школа може, с истим циљем и на исти начин, да организује часове предметне наставе и за ученике од првог до трећег разреда.</p>
	<p>*Службени гласник РС, број 101/2017</p>
	<p>Целодневна настава и продужени боравак</p>
	<p>Члан 36.</p>
	<p>Школа може да организује целодневну наставу и продужени боравак као посебне облике образовно-васпитног рада, уз сагласност Министарства. 
	</p>
	<p>У оквиру целодневне наставе и продуженог боравка обезбеђују се игра, културно-уметничке, спортске активности, учење, израда домаћих задатака и извршавање других обавеза ученика у безбедном окружењу под надзором наставника.</p>
	<p>Ближе услове организoвања целодневне наставе и продуженог боравака прописује министар.</p>
	<p>Настава за ученике на кућном и болничком лечењу</p>
	<p>Члан 37.</p>
	<p>Школа може да организује образовно-васпитни рад као посебан облик рада за ученике на дужем кућном и болничком лечењу, уз сагласност Министарства.</p>
	<p>За ученике који због већих здравствених проблема 
	или хроничних болести не могу да похађају наставу дуже од три недеље, 
	настава се организује у кућним условима, односно у здравственој установи.</p>
	<p>Родитељ, односно други законски заступник је дужан 
	да о потреби организовања наставе за ученика на дужем кућном и болничком 
	лечењу обавести школу.</p>
	<p>Начин организовања наставе за ученике на дужем кућном и болничком лечењу прописује министар.</p>
	<p>*Службени гласник РС, број 101/2017</p>
	<p>Настава код куће</p>
	<p>*Службени гласник РС, број 101/2017</p>
	<p>Члан 38.</p>
	<p>Родитељ, односно други законски заступник има 
	право да свом детету омогући стицање основног образовања и васпитања код 
	куће, уз обезбеђивање трошкова образовања и васпитања.</p>
	<p>Родитељ, односно други законски заступник је дужан 
	да до краја наставне године писмено обавести школу у коју је ученик уписан о 
	намери да за своје дете од следеће школске године организује наставу код 
	куће.</p>
	<p>Школа из става 2. овог члана дужна је да 
	организује полагање разредних испита из свих предмета у складу са планом и 
	програмом наставе и учења.</p>
	<p>Основношколско образовање и васпитање код куће 
	мора да обезбеди остваривање прописаних циљева, исхода и стандарда 
	постигнућа.</p>
	<p>За ученика са сметњама у развоју и инвалидитетом 
	који стиче образовање код куће остваривањем ИОП-а 2, образовање и васпитање 
	код куће обезбеђује остваривање прилагођених циљева и исхода.</p>
	<p>Школа води евиденцију о образовању и васпитању 
	ученика код куће.</p>
	<p>Ближе услове за остваривање и начин осигурања 
	квалитета и вредновања наставе код куће, прописује министар.</p>
	<p>*Службени гласник РС, број 101/2017</p>
	<p>Настава на даљину</p>
	<p>*Службени гласник РС, број 101/2017</p>
	<p>Члан 38а</p>
	<p>Родитељ, односно други законски заступник може да 
	се определи да његово дете основношколско образовање и васпитање стиче 
	наставом на даљину.</p>
	<p>Родитељ, односно други законски заступник дужан је 
	да поднесе писани захтев за организовање наставе на даљину школи у којој 
	његово дете стиче основношколско образовање и васпитање до краја наставне 
	године за следећу школску годину.</p>
	<p>Настава на даљину мора да обезбеди остваривање 
	прописаних циљева, исхода и стандарда постигнућа.</p>
	<p>За ученика са сметњама у развоју и инвалидитетом 
	за кога је организована настава на даљину, а стиче основношколско образовање 
	и васпитање остваривањем ИОП-а 2, настава на даљину обезбеђује остваривање 
	прилагођених циљева и исхода.</p>
	<p>О образовању на даљину школа одлучује на основу 
	расположивих средстава, потребних за овај вид образовања и васпитања.</p>
	<p>Школа води евиденцију о образовању и васпитању 
	ученика који основношколско образовање и васпитање стиче наставом на даљину.</p>
	<p>Ближе услове за остваривање и начин осигурања 
	квалитета и вредновања наставе на даљину прописује министар.</p>
	<p>*Службени гласник РС, број 101/2017</p>
	<p>Културне активности школе</p>
	<p>Члан 39.</p>
	<p>Културне активности школе остварују се на основу програма културних активности.</p>
	<p>Културне активности обухватају: прославу дана школе, почетка и краја школске године и завршетка основношколског образовања и васпитања, прославе школских и државних празника, приредбе, представе, изложбе, концерте, такмичења и смотре, посете установама културе, заједничке активности школе и јединице локалне самоуправе и друге активности које доприносе проширењу утицаја школе на васпитање ученика и културном развоју окружења школе.</p>
	<p>Прославе школских и државних празника, почетка и краја школске године и завршетка основношколског образовања и васпитања за ученике организују се у школи или у договору са јединицом локалне самоуправе у установама 
	из области културе и спорта.</p>
	<p>*Службени гласник РС, број 101/2017</p>
	<p>Програм школског спорта и 
	спортско-рекреативних активности</p>
	<p>*Службени гласник РС, број 101/2017</p>
	<p>Члан 40.</p>
	<p>Ради развоја и практиковања здравог начина живота, развоја свести о важности сопственог здравља и безбедности, о потреби неговања и развоја физичких способности, као и превенције насиља, наркоманије, малолетничке делинквенције, школа у оквиру школског програма, реализује и програм школског спорта, којим су обухваћени сви ученици.</p>
	<p>Школа је дужна да, у оквиру програма школског спорта, 
	у сарадњи са јединицом локалне самоуправе, организује недељу школског спорта најмање једном у току полугодишта.</p>
	<p>Програм недеље школског спорта обухвата 
	спортско-рекреативне активности свих ученика, као и културно-уметничке 
	манифестације на тему из области физичког и здравственог васпитања, у складу 
	са планом и програмом наставе и учења.</p>
	<p>*Службени гласник РС, број 101/2017</p>
	<p>Програм заштите од насиља, 
	злостављања и занемаривања, програм спречавања дискриминације и програми 
	превенције других облика ризичног понашања</p>
	<p>*Службени гласник РС, број 101/2017</p>
	<p>Члан 41. </p>
	<p>Програм заштите од насиља, злостављања и занемаривања, 
	програм спречавања дискриминације и програми превенције других облика ризичног понашања, као што су, нарочито, употреба алкохола, дувана, психоактивних супстанци и малолетничка делинквенција, саставни су део школског програма и остварују се у складу са Законом.</p>
	<p>Програми из става 1. овог члана остварују се кроз различите наставне и слободне активности са ученицима, запосленима, родитељима, односно 
	другим законским заступницима у сарадњи са јединицом локалне самоуправе, у складу са утврђеним потребама.</p>
	<p>У остваривање програма из става 1. овог члана укључују се и физичка и правна лица са територије јединице локалне самоуправе, установе у области културе и спорта, вршњачки посредници, као и лица обучена за превенцију и интервенцију у случају насиља, злостављања и занемаривања, 
	дискриминације и других облика ризичног понашања. 
	</p>
	<p>Листу лица обучених за превенцију и интервенцију у случају насиља, злостављања и занемаривања, 
	дискриминације и других облика ризичног понашања и листу школа које су својим активностима постале примери добре праксе у спровођењу програма из става 1. овог члана, утврђује министар.</p>
	<p>Ближе услове за утврђивање листа из става 4. овог члана прописује министар.</p>
	<p>Листе из става 4. овог члана објављују се на званичној интернет страни Министарства.</p>
	<p>*Службени гласник РС, број 101/2017</p>
	<p>Програм ваннаставних активности ученика</p>
	<p>*Службени гласник РС, број 101/2017</p>
	<p>Члан 42.</p>
	<p>Ради јачања образовно-васпитне делатности школе, 
	подстицања индивидуалних склоности и интересовања, садржајног и целисходног 
	коришћења слободног времена, као и ради богаћења друштвеног живота и 
	разоноде ученика, развијања и неговања другарства и пријатељства, школа је 
	дужна да реализује ваннаставнe активности ученика у области науке, технике, 
	културе, уметности, медија и спорта.</p>
	<p>Школа посебну пажњу посвећује формирању музичке и 
	драмске групе ученика, школског листа, фолклора и спортских секција.</p>
	<p>Школа је обавезна да за ученике, у оквиру својих 
	капацитета, бесплатно организује спортске секције.</p>
	<p>*Службени гласник РС, број 101/2017</p>
	<p>Професионална оријентација ученика</p>
	<p>Члан 43.</p>
	<p>Школа у сарадњи са установaма за професионалну оријентацију помаже 
	родитељима, односно другим законским 
	заступницима и ученицима у избору средње школе и занимања, према склоностима и способностима ученика и у том циљу прати њихов развој и информише их о карактеру и условима рада појединих занимања.</p>
	<p>Ради праћења индивидуалних склоности ученика и пружања помоћи ученицима и њиховим родитељима, односно 
	другим законским заступницима у избору средње школе и занимања, школа формира тим за професионалну оријентацију, у чијем саставу су стручни сарадници и наставници. 
	</p>
	<p>Тим за професионалну оријентацију реализује програм професионалне оријентације за ученике седмог и осмог разреда.</p>
	<p>*Службени гласник РС, број 101/2017</p>
	<p>Здравствена заштита ученика у школи</p>
	<p>Члан 44.</p>
	<p>Школа сарађује са здравственим установама у 
	спровођењу здравствене заштите ученика, у складу са законом.</p>
	<p>*Службени гласник РС, број 101/2017</p>
	<p>Социјална заштита ученика у школи</p>
	<p>Члан 45.</p>
	<p>Школа у сарадњи са надлежним установама брине о социјалној заштити, посебно ученика из осетљивих друштвених група, на основу програма социјалне заштите.</p>
	<p>Уколико је потребно школа организује прикупљање средстава за ове сврхе кроз акције школског спорта, волонтирања и других добротворних акција. 
	</p>
	<p>Заштита животне средине</p>
	<p>Члан 46.</p>
	<p>Заштита животне средине обухвата активности усмерене на развој еколошке свести, као и очување природних ресурса.</p>
	<p>Очување природних ресурса из става 1. овог члана обухвата и упознавање са коришћењем и рационалном употребом тих ресурса у области енергетике.</p>
	<p>Школа доприноси заштити животне средине остваривањем програма заштите животне средине – локалним еколошким акцијама, заједничким активностима школе, родитеља, односно 
	другог законског заступника и јединице локалне самоуправе у анализи стања животне средине и акција за заштиту животне средине у складу са законом.</p>
	<p>*Службени гласник РС, број 101/2017</p>
	<p>Програм сарадње са локалном самоуправом</p>
	<p>Члан 47.</p>
	<p>Сарадња са локалном самоуправом реализује се на основу програма сарадње са локалном самоуправом, који чини део школског програма.</p>
	<p>Школа прати и укључује се у дешавања на територији јединице локалне самоуправе и заједно са њеним представницима планира садржај и начин сарадње, нарочито о питањима од којих зависи развитак школе. 
	</p>
	<p>Програм сарадње са породицом</p>
	<p>Члан 48.</p>
	<p>Школа подстиче и негује партнерски однос са родитељима, односно 
	другим законским заступницима ученика, заснован на принципима међусобног разумевања, поштовања и поверења.</p>
	<p>Програмом сарадње са породицом, школа дефинише области, садржај и облике сарадње са родитељима, односно 
	другим законским заступницима деце и ученика, који обухватају детаљно информисање, саветовање, укључивање у наставне, и остале активности школе и консултовање у доношењу одлука око безбедносних, наставних, организационих и финансијских питања, с циљем унапређивања квалитета образовања и васпитања, као и обезбеђивања свеобухватности и трајности васпитно-образовних утицаја.</p>
	<p>Програм сарадње са породицом обухвата и организацију отвореног дана школе сваког месеца, када родитељи, односно 
	други законски заступници могу да присуствују образовно-васпитном раду.</p>
	<p>Ради праћења успешности програма сарадње са породицом, школа, на крају сваког полугодишта, организује анкетирање родитеља, односно 
	других законских заступника, у погледу њиховог задовољства програмом сарадње са породицом и у погледу њихових сугестија за наредно полугодиште. 
	</p>
	<p>Мишљење родитеља, односно других законских 
	заступника, добијено као резултат анкетирања, узима се у обзир у поступку вредновања квалитета рада школе.</p>
	<p>*Службени гласник РС, број 101/2017</p>
	<p>Излети, екскурзије и настава у природи</p>
	<p>Члан 49.</p>
	<p>Школа може да планира и организује излете, екскурзије и наставу у природи, на начин и под условима утврђеним
	планом и програмом наставе и учења.</p>
	<p>Програм излета, екскурзија и наставе у природи саставни је део школског програма и годишњег плана рада школе. 
	</p>
	<p>Школе које имају одговарајуће услове, као и 
	установе које су специјализоване за остваривање квалитетних програма за децу 
	и ученике у функцији активног слободног времена, са посебним усмерењем на 
	спортско-рекреативне активности и које имају одговарајуће услове, могу да 
	буду центри за реализацију наставе у природи, као и за реализацију 
	активности ученика више школа (Центар дечјих одмаралишта, Пионирски град и 
	друге одговарајуће установе намењене деци и ученицима).</p>
	<p>*Службени гласник РС, број 101/2017</p>
	<p>Школска библиотека</p>
	<p>Члан 50.</p>
	<p>Школска библиотека је место библиотечко-информационе, васпитно-образовне и културне активности школе. 
	</p>
	<p>У школској библиотеци прикупља се, обрађује и ученицима, наставницима и стручним сарадницима даје на коришћење библиотечко-информациона грађа (књиге, серијске публикације и др.) и извори.</p>
	<p>Библиотека је дужна да у свом фонду прикупља уџбенике и друга наставна средства намењена ученицима са сметњама у развоју и инвалидитетом, као и стручну литературу за наставнике и стручне сараднике.</p>
	<p>Задатак школске библиотеке је да код ученика развија навике читања и коришћења библиотечких услуга, као и да ученике оспособљава да користе информације у свим облицима и на свим медијима и омогући им да овладају вештинама потребним за учење у току целог живота.</p>
	<p>Школа је дужна да има школску библиотеку, у складу 
	са законом. Музичка и балетска школа има нототеку, а балетска школа и 
	медијатеку.</p>
	<p>Програм рада школске библиотеке саставни је део школског програма.</p>
	<p>*Службени гласник РС, број 101/2017</p>
	<p>Дечје и ученичке организације у школи</p>
	<p>Члан 51.</p>
	<p>Школа може да има своје организације деце и 
	ученика, а може да се повезује и са организацијама деце и ученика ван школе 
	(организација горана, планинара, извиђача и сл.), у складу са законом.</p>
	<p>*Службени гласник РС, број 101/2017</p>
	<p>Вођење летописа и представљање рада школе</p>
	<p>Члан 52.</p>
	<p>Школа је дужна да води летопис за сваку школску 
	годину.</p>
	<p>Летопис садржи податке о активностима школе и 
	реализацији образовно-васпитног рада, као и друге податке од значаја за 
	представљање школе.</p>
	<p>Школа летопис објављује на својој интернет страни 
	до 1. октобра за претходну школску годину.</p>
	<p>Школа је дужна да има своју интернет страну.</p>
	<p>*Службени гласник РС, број 101/2017</p>
	<p>Ученичке задруге</p>
	<p>Члан 53.</p>
	<p>Школа може да оснује ученичку задругу ради развоја 
	предузетничког духа, позитивног односа ученика према раду, повезивања 
	наставе са светом рада, као и професионалне оријентације.</p>
	<p>Рад ученичке задруге уређује се статутом школе и 
	правилима за рад задруге, у складу са законом.</p>
	<p>Школа може пружати услуге и продавати производе 
	настале као резултат рада у ученичкој задрузи, као и уџбенике, прибор и 
	опрему која је потребна за остваривање образовно-васпитног рада.</p>
	<p>Средства стечена радом ученичке задруге користе се 
	за проширење материјалне основе рада ученичке задруге, екскурзије, исхрану 
	ученика, награде члановима ученичке задруге и унапређивање 
	образовно-васпитног рада у школи и у друге сврхе у складу са актима којима 
	се уређује рад ученичке задруге.</p>
	<p>Ученичка задруга се уписује у регистар задруга 
	сходном применом одредаба закона којим се уређује регистрација задруга.</p>
	<p>Садржину оснивачког акта, стицање и престанак 
	статуса задругара, управљање и начин рада ученичке задруге, ближе уређује 
	министар.</p>
	<p>*Службени гласник РС, број 101/2017</p>
	<p>Образовање у иностранству</p>
	<p>Члан 54.</p>
	<p>За децу грађана Републике Србије у иностранству 
	може да се организује настава на српском језику по посебном програму, у 
	складу са Законом.</p>
	<p>*Службени гласник РС, број 101/2017</p>
	<p>V. УЧЕНИЦИ</p>
	<p>Упис </p>
	<p>Члан 55.</p>
	<p>Јединица локалне самоуправе води евиденцију и 
	обавештава школу и родитеље, односно друге законске заступнике, о деци која 
	треба да се упишу у први разред основне школе најкасније до краја фебруара 
	текуће године за наредну школску годину.</p>
	<p>Уписом у први разред дете стиче својство ученика.</p>
	<p>У први разред основне школе уписује се свако дете 
	које до почетка школске године има најмање шест и по, а највише седам и по 
	година.</p>
	<p>Изузетно, када је то у најбољем интересу детета, 
	детету се може одложити упис за годину дана од стране школе, а на основу 
	мишљења интерресорне комисије, које садржи доказе о потреби одлагања и 
	предлог мера додатне образовне, здравствене или социјалне подршке детету у 
	периоду до поласка у школу.</p>
	<p>Уз документацију потребну за упис, родитељ 
	доставља и доказ о здравственом прегледу детета.</p>
	<p>Деца из осетљивих друштвених група могу да се 
	упишу у школу, без доказа о пребивалишту родитеља и потребне документације, 
	а са достављеним доказом о здравственом прегледу детета.</p>
	<p>Испитивање детета уписаног у школу врше психолог, 
	односно педагог школе на матерњем језику детета, применом стандардних 
	поступака и инструмената, препоручених од надлежног завода, односно 
	овлашћене стручне организације. Ако не постоји могућност да се испитивање 
	детета врши на матерњем језику, школа ангажује преводиоца на предлог 
	националног савета националне мањине.</p>
	<p>Испитивање деце са моторичким и чулним сметњама 
	врши се уз примену облика испитивања на који дете може оптимално да 
	одговори.</p>
	<p>У поступку испитивања детета уписаног у школу, 
	школа може да утврди потребу за доношењем индивидуалног образовног плана или 
	потребу за пружањем додатне подршке у образовању. Ако додатна подршка 
	захтева финансијска средства, школа упућује писани захтев оснивачу по 
	прибављеном мишљењу интерресорне комисије.</p>
	<p>Дете старости од шест до шест и по година уписује 
	се у први разред након провере спремности за полазак у школу. Школа је дужна 
	да организује проверу спремности.</p>
	<p>Проверу спремности детета врши психолог, односно 
	педагог школе применом стандардних поступака и инструмената, препоручених од 
	надлежног завода, односно овлашћене стручне организације.</p>
	<p>У поступку провере спремности на основу мишљења 
	психолога, односно педагога школа може да препоручи:</p>
	<p>1) упис детета у први разред;</p>
	<p>2) упис детета у школу након годину дана, уз 
	похађање припремног предшколског програма.</p>
	<p>Родитељ, односно други законски заступник детета, 
	коме је препоручен упис детета у школу након годину дана, може да поднесе 
	захтев комисији школе за поновно утврђивање спремности за упис у школу у 
	року од осам дана од дана добијања препоруке школе из става 12. овог члана. 
	Комисију чине: психолог, педагог, наставник разредне наставе и педијатар 
	детета.</p>
	<p>Комисија школе, применом стандардних поступака и 
	инструмената, може да одобри упис детета или да потврди упис детета у школу 
	након годину дана, о чему одлуку доноси у року од 15 дана од дана пријема 
	захтева из става 13. овог члана. Одлука комисије је коначна.</p>
	<p>Ако дете старије од седам и по година због болести 
	или других разлога није уписано у први разред, може да се упише у први или 
	одговарајући разред на основу претходне провере знања.</p>
	<p>Претходну проверу знања обавља тим састављен од 
	наставника разредне наставе, педагога и психолога школе уважавајући 
	стандарде постигнућа и ценећи најбољи интерес детета.</p>
	<p>Школа је дужна да упише свако дете са подручја 
	школе.</p>
	<p>Школа може да упише и дете са подручја друге 
	школе, на захтев родитеља, у складу са просторним и кадровским могућностима 
	школе.</p>
	<p>Родитељ, односно други законски заступник може да 
	изабере школу у коју ће да упише дете подношењем захтева изабраној школи 
	најкасније до 1. фебруара текуће календарске године у којој се врши упис.</p>
	<p>Школа је дужна да обавести родитеља, односно 
	другог законског заступника о одлуци по његовом захтеву за упис детета ван 
	подручја школе до 30. априла текуће календарске године у којој се врши упис, 
	након сагледавања расположивих капацитета, а у складу са просторним, 
	кадровским и финансијским могућностима школе.</p>
	<p>*Службени гласник РС, број 101/2017</p>
	<p>Упис у школу за образовање ученика са сметњама у 
	развоју и инвалидитетом</p>
	<p>*Службени гласник РС, број 101/2017</p>
	<p>Члан 56. </p>
	<p>У школу за образовање ученика са сметњама у развоју, дете, односно ученик уписује се на основу мишљења интерресорне комисије за процену потреба за пружањем додатне образовне, здравствене или социјалне подршке, уз сагласност родитеља, односно 
	другог законског заступника.</p>
	<p>*Службени гласник РС, број 101/2017</p>
	<p>Упис у музичку, односно балетску школу</p>
	<p>Члан 57.</p>
	<p>У основну музичку, односно основну балетску школу може да се упише дете и 
	ученик основне и средње школе који положи пријемни испит за утврђивање 
	музичке, односно балетске способности, у складу 
	са планом и програмом наставе и учења основног музичког образовања и 
	васпитања и планом и програмом наставе и учења основног балетског образовања 
	и васпитања.</p>
	<p>Ученик који није завршио први циклус основне музичке, односно основне балетске школе може да се упише у други циклус након положеног испита за проверу знања. 
	</p>
	<p>Ученик основне музичке или основне балетске школе може да настави стицање музичког, односно балетског образовања и васпитања по јединственом школском програму за таленте, ако се утврди да има изузетне музичке, односно балетске способности.</p>
	<p>*Службени гласник РС, број 101/2017</p>
	<p>Одговорност за упис и редовно похађање наставе</p>
	<p>Члан 58.</p>
	<p>Родитељ, односно други законски заступник 
	одговоран је за упис детета у школу, за редовно похађање наставе и обављање 
	других школских обавеза.</p>
	<p>Школа је дужна да обавести родитеља, односно 
	другог законског заступника и јединицу локалне самоуправе о детету које није 
	уписано у први разред, најкасније 15 дана пре почетка школске године.</p>
	<p>Школа је дужна да обавести родитеља, односно 
	другог законског заступника о ученику који нередовно похађа или је престао 
	да похађа наставу, најкасније два дана од дана престанка похађања наставе.</p>
	<p>Ако родитељ, односно други законски заступник по 
	пријему обавештења из става 3. овог члана не обезбеди да у року од три дана 
	ученик настави редовно да похађа наставу, односно не обавести школу о 
	разлозима изостајања ученика, школа одмах обавештава јединицу локалне 
	самоуправе и надлежну установу социјалне заштите.</p>
	<p>*Службени гласник РС, број 101/2017</p>
	<p>Време проведено у школи</p>
	<p>*Службени гласник РС, број 101/2017</p>
	<p>Члан 59.</p>
	<p>Време проведено у школи изражено је у сатима и 
	обухвата часове обавезних предмета, изборних програма и време проведено у 
	активностима, прописане законом и планом и програмом наставе и учења, које 
	су садржане у школском програму и у функцији су развоја способности, 
	интересовања и креативности ученика.</p>
	<p>Ученик у првом циклусу има обавезне предмете, 
	изборне програме и активности до 20 сати недељно.</p>
	<p>Ученик у другом циклусу има обавезне предмете, 
	изборне програме и активности до 25 сати недељно.</p>
	<p>Ученик у првом циклусу који стиче основно 
	образовање и васпитање на језику националне мањине има обавезне предмете, 
	изборне програме и активности до 22 сата недељно, а у другом циклусу до 27 
	сати недељно.</p>
	<p>У недељни број сати из ст. 2–4. овог члана не 
	урачунава се трајање часова допунске и додатне наставе.</p>
	<p>*Службени гласник РС, број 101/2017</p>
	<p>Распоред и трајање часа</p>
	<p>*Службени гласник РС, број 101/2017</p>
	<p>Члан 59а</p>
	<p>Школа у складу са планом и програмом наставе и 
	учења врши распоред обавезних предмета, изборних програма и активности, 
	односно утврђује распоред часова.</p>
	<p>Распоред часова може да се мења у току наставне 
	године.</p>
	<p>Час наставе траје 45 минута.</p>
	<p>Изузетно, час наставе може да траје дуже или краће 
	од 45 минута, у складу са планом и програмом наставе и учења.</p>
	<p>Трајање часа наставе може се прилагодити посебним 
	условима у којима се остварује образовно-васпитни рад у одређеном временском 
	периоду, уз сагласност Министарства.</p>
	<p>*Службени гласник РС, број 101/2017</p>
	<p>Оцењивање</p>
	<p>Члан 60.</p>
	<p>Оцењивање је саставни део процеса наставе и учења 
	којим се обезбеђује стално праћење остваривања прописаних исхода и стандарда 
	постигнућа и ангажовања ученика у току савладавања програма обавезних 
	предмета.</p>
	<p>Наставник је дужан да редовно оцењује ученике у 
	складу са законом.</p>
	<p>Праћење развоја, напредовања и постигнућа ученика 
	обавља се формативним и сумативним оцењивањем.</p>
	<p>Ученик коме је услед социјалне ускраћености, 
	сметњи у развоју, инвалидитета, тешкоћа у учењу и других разлога потребна 
	додатна подршка у образовању и васпитању оцењује се на основу ангажовања и 
	степена остварености циљева и стандарда постигнућа у току савладавања ИОП-а 
	1, и то на начин који узима у обзир његове језичке, моторичке и чулне 
	могућности.</p>
	<p>Уколико ученик стиче образовање и васпитање по 
	ИОП-у 2, оцењује се на основу ангажовања и степена остварености прилагођених 
	циљева и исхода, у складу са ИОП-ом 2.</p>
	<p>Ученик са изузетним способностима који стиче 
	образовање и васпитање на прилагођен и обогаћен начин, применом 
	индивидуалног образовног плана, оцењује се на основу праћења остваривања 
	прописаних исхода и стандарда постигнућа и ангажовања.</p>
	<p>Ученику се не може умањити оцена из обавезног 
	предмета због непримереног понашања.</p>
	<p>*Службени гласник РС, број 101/2017</p>
	<p>Успех ученика и оцена</p>
	<p>Члан 61.</p>
	<p>Ученик се оцењује из обавезног предмета, изборног 
	програма и активности и из владања, описном и бројчаном оценом, у складу са 
	законом.</p>
	<p>Оцена је јавна и саопштава се ученику са 
	образложењем.</p>
	<p>У првом разреду основног образовања и васпитања 
	ученик се из обавезног предмета, изборних програма и активности оцењује 
	описном оценом.</p>
	<p>Од другог до осмог разреда ученик се из обавезног 
	предмета, изборних програма и активности оцењује описно и бројчано.</p>
	<p>Бројчана оцена из обавезног предмета је: одличан 
	(5), врло добар (4), добар (3), довољан (2) и недовољан (1). Оцена недовољан 
	(1) је непрелазна.</p>
	<p>Успех ученика из изборних програма и активности 
	оцењује се описно и то: истиче се, добар и задовољава, осим из изборног 
	програма други страни језик који се оцењује бројчано и то бројчаном оценом 
	из става 5. овог члана.</p>
	<p>Ученик се оцењује најмање четири пута у 
	полугодишту, а ако је недељни фонд часова обавезног предмета, изборног 
	програма и активности један час најмање два пута у полугодишту.</p>
	<p>Закључна оцена из обавезног предмета утврђује се 
	на крају првог и другог полугодишта.</p>
	<p>Закључна оцена из обавезног предмета за ученика 
	првог разреда је описна и исказује се као напредовање ученика у остваривању 
	исхода, ангажовање и препорука.</p>
	<p>У првом разреду закључне оцене из обавезних 
	предмета и из изборних програма и активности уносе се у ђачку књижицу и 
	ученик прелази у наредни разред. </p>
	<p>Закључна оцена из обавезног предмета за ученика од 
	другог до осмог разреда је бројчана.</p>
	<p>Закључна оцена из изборних програма и активности 
	је описна и то: истиче се, добар и задовољава и не утиче на општи успех 
	ученика, осим из изборног програма други страни језик који се оцењује 
	бројчано и закључна оцена утиче на општи успех ученика.</p>
	<p>На основу праћења и вредновања током наставне 
	године закључну оцену из обавезног предмета, изборног програма и активности 
	утврђује одељењско веће које чине наставници који предају ученику на предлог 
	наставника, а оцену из владања на предлог одељењског старешине.</p>
	<p>У поступку предлагања закључне оцене наставник 
	разредне наставе, односно предметни наставник узима у обзир целокупно 
	залагање и постигнућа ученика у току образовно-васпитног рада и то: успех 
	ученика постигнут на такмичењима, награде, похвале и дипломе, наступе на 
	културним и спортским манифестацијама у школи и ван школе, радове ученика 
	објављене у школском листу и другим листовима и часописима, радове на 
	изложбама, конкурсима и сл.</p>
	<p>Ученику који није оцењен најмање четири пута из 
	обавезног предмета и изборног програма други страни језик у току 
	полугодишта, односно најмање два пута у току полугодишта уколико је недељни 
	фонд обавезног предмета, изборног програма и активности један час, не може 
	да се утврди закључна оцена.</p>
	<p>Ученика који редовно похађа наставу и извршава 
	школске обавезе, а нема прописани број оцена у полугодишту, наставник је 
	дужан да оцени на посебно организованом часу у току трајања полугодишта уз 
	присуство одељењског старешине, педагога или психолога.</p>
	<p>Ако наставник из било којих разлога није у 
	могућности да организује час из става 16. овог члана, школа је дужна да 
	обезбеди одговарајућу стручну замену.</p>
	<p>Одељењски старешина је у обавези да редовно прати 
	оцењивање ученика и указује наставницима на број прописаних оцена које 
	ученик треба да има у полугодишту ради утврђивања закључне оцене.</p>
	<p>Када обавезни предмет садржи модуле, закључна 
	оцена се изводи на основу позитивних оцена свих модула у оквиру предмета.</p>
	<p>*Службени гласник РС, број 10/2019</p>
	<p>Општи успех ученика</p>
	<p>Члан 62.</p>
	<p>Општи успех ученика од другог до осмог разреда 
	утврђује се на крају првог и другог полугодишта на основу аритметичке 
	средине закључних прелазних бројчаних оцена из обавезних предмета и из 
	изборног програма други страни језик, као и оцене из владања почев од шестог 
	разреда.</p>
	<p>Општи успех ученика је: одличан, врло добар, добар, довољан 
	и недовољан.</p>
	<p>Ученик је постигао општи успех:</p>
	<p>1) одличан – ако има средњу оцену најмање 4,50;</p>
	<p>2) врло добар – ако има средњу оцену од 3,50 закључно са 4,49;</p>
	<p>3) добар – ако има средњу оцену од 2,50 закључно са 3,49;</p>
	<p>4) довољан успех – ако има средњу оцену до 2,49.</p>
	<p>Ученик није са успехом завршио разред, односно има 
	недовољан успех уколико има више од две недовољне оцене, осим оцене из 
	владања или није положио поправни испит, осим ученика другог и трећег 
	разреда основне школе који се преводи у наредни разред, у складу са Законом.</p>
	<p>*Службени гласник РС, број 101/2017</p>
	<p>**Службени гласник РС, број 10/2019</p>
	<p>Оцењивање владања ученика</p>
	<p>Члан 63.</p>
	<p>Владање ученика од првог до петог разреда оцењује се описно у току и на крају полугодишта. 
	</p>
	<p>Закључна оцена из владања ученика из става 1. овог члана јесте: примерно; врло добро; добро; задовољавајуће и незадовољавајуће и не утиче на општи успех ученика.</p>
	<p>Владање ученика од шестог до осмог разреда оцењује се описно у току полугодишта. 
	</p>
	<p>Оцена из владања из става 3. овог члана на крају првог и другог полугодишта јесте бројчана, и то: примерно (5), врло добро (4), добро (3), задовољавајуће (2) и незадовољавајуће (1), и утиче на општи успех ученика.</p>
	<p>Приликом оцењивања владања сагледава се понашање ученика у целини, имајући при том у виду и ангажовање ученика у активностима изван наставе у складу са школским програмом (слободне активности, ученичка задруга, заштита животне средине, заштита од насиља, злостављања и занемаривања и програми превенције других облика ризичног понашања, културна активност школе).</p>
	<p>На оцену из владања не утичу оцене из 
	обавезног предмета, изборних програма и 
	активности.</p>
	<p>Закључну оцену из владања на предлог одељењског старешине утврђује одељењско веће.</p>
	<p>*Службени гласник РС, број 101/2017</p>
	<p>**Службени гласник РС, број 10/2019</p>
	<p>Додатна подршка у образовању и васпитању</p>
	<p>Члан 64.</p>
	<p>Детету и ученику коме је услед социјалне 
	ускраћености, сметњи у развоју, инвалидитета, тешкоћа у учењу, ризика од 
	раног напуштања школовања и других разлога потребна додатна подршка у 
	образовању и васпитању, школа обезбеђује отклањање физичких и 
	комуникацијских препрека, прилагођавање начина остваривања школског програма 
	и израду, доношење и остваривање индивидуалног образовног плана.</p>
	<p>Циљ додатне подршке у образовању и васпитању јесте 
	постизање оптималног укључивања ученика у редован образовно-васпитни рад, 
	осамостаљивање у вршњачком колективу и његово напредовање.</p>
	<p>За остваривање додатне подршке у образовању и 
	васпитању, директор школе, наставник, стручни сарадник, васпитач, педагошки 
	асистент и родитељ, односно други законски заступник може да добије посебну 
	стручну помоћ у погледу спровођења инклузивног образовања и васпитања.</p>
	<p>Ради остваривања додатне подршке у образовању и 
	васпитању, школа остварује сарадњу са органима јединице локалне самоуправе, 
	као и са школом за ученике са сметњама у развоју и инвалидитетом, односно 
	школом која има одељење за ученике са сметњама у развоју, другим 
	организацијама, установама и институцијама на локалном и ширем нивоу.</p>
	<p>Школа је у обавези да успостави сарадњу са другом 
	школом у којој ученик који остварује право на додатну подршку наставља 
	стицање образовања, а у циљу остваривања континуитета додатне подршке.</p>
	<p>Посебну стручну помоћ из става 3. овог члана могу 
	да пружају лица компетентна у области инклузивног образовања и васпитања и 
	школе које су својим активностима постале примери добре праксе у спровођењу 
	инклузивног образовања и васпитања.</p>
	<p>Листе лица и школа из става 6. овог члана утврђује 
	министар.</p>
	<p>Листе из става 7. овог члана објављују се на 
	званичној интернет страни Министарства.</p>
	<p>*Службени гласник РС, број 101/2017</p>
	<p>Ослобађање од наставе</p>
	<p>Члан 65.</p>
	<p>Ученик може бити привремено или за одређену 
	школску годину ослобођен од практичног дела наставе физичког и здравственог 
	васпитања у целини или делимично.</p>
	<p>Директор доноси одлуку о ослобађању ученика од 
	практичног дела наставе физичког и здравственог васпитања на основу предлога 
	изабраног лекара.</p>
	<p>Ученик који је ослобођен практичног дела наставе 
	физичког и здравственог васпитања оцењује се на основу теоријских знања, у 
	складу са програмом предмета.</p>
	<p>Изузетно, ученик може да буде ослобођен наставе 
	страног језика за одређену школску годину и одређени разред на основу 
	одговарајућег уверења о положеном испиту из страног језика издатом од стране 
	школе, у складу са чланом 73. овог закона.</p>
	<p>*Службени гласник РС, број 101/2017</p>
	<p>Похваљивање и награђивање ученика</p>
	<p>Члан 66.</p>
	<p>Ученик који се истиче у учењу и владању похваљује се или награђује.</p>
	<p>Општим актом школе одређују се услови и начин за додељивање похвала и награда, као и за избор ученика генерације.</p>
	<p>У току школовања ученику се додељује диплома или награда за изузетан општи успех, односно диплома за изузетан успех из појединих наставних предмета и изузетног постигнућа у било којој области рада школе.</p>
	<p>Врсте диплома, односно награда и ближе услове за њихово додељивање прописује министар. 
	</p>
	<p>Брже напредовање ученика</p>
	<p>Члан 67.</p>
	<p>Ученик који се истиче знањем и способностима може да заврши школу у року краћем од осам година.</p>
	<p>У току једне школске године ученик може да заврши два разреда.</p>
	<p>Наставничко веће утврђује испуњеност услова за брже напредовање ученика.</p>
	<p>Услове и поступак напредовања ученика прописује министар. </p>
	<p>Ученички парламент</p>
	<p>Члан 68.</p>
	<p>За ученике седмог и осмог разреда организује се ученички парламент, у складу са Законом. 
	</p>
	<p>Ученички парламент на крају сваке школске године доставља извештај о свом раду школском одбору и савету родитеља школе.</p>
	<p>Превоз и исхрана</p>
	<p>Члан 69.</p>
	<p>Ученик који је настањен на удаљености већој од четири километра од седишта школе има право на бесплатан превоз.</p>
	<p>Ученик има право на бесплатан превоз и у случају 
	када похађа школу на територији друге јединице локалне самоуправе, ако је та 
	школа на удаљености већој од четири километра и најближа је месту 
	пребивалишта ученика.</p>
	<p>Ученик коме је на основу захтева родитеља, односно 
	другог законског заступника омогућено да похађа школу ван подручја коме припада има право на бесплатан превоз само у оквиру школског подручја у којем има пребивалиште.</p>
	<p>Ученик са сметњама у развоју и инвалидитетом има право на бесплатан превоз без обзира на удаљеност његовог пребивалишта од школе.</p>
	<p>Школа у оквиру школског објекта, у сарадњи са саветом родитеља школе, организује исхрану за ученике.</p>
	<p>Школа у договору са јединицом локалне самоуправе и донаторима може да обезбеди за све ученике бесплатну исхрану у целини или делимично.</p>
	<p>Ближе услове за организовање, остваривање и 
	праћење исхране ученика у основној школи прописује министар и министар 
	надлежан за послове здравља.</p>
	<p>Средства за виши квалитет образовања, која школа остварује по основу учешћа родитеља, односно 
	другог законског заступника, јединице локалне самоуправе, донатора, спонзора, проширене делатности и ученичке задруге, дужна је приоритетно да користи за исхрану и помоћ ученика.</p>
	<p>*Службени гласник РС, број 101/2017</p>
	<p>VI. ИСПИТИ</p>
	<p>Врсте</p>
	<p>Члан 70.</p>
	<p>Успех ученика оцењује се и на испиту.</p>
	<p>У школи се полажу поправни, разредни, завршни испит, испит из страног језика и други испити.</p>
	<p>Испити из става 2. овог члана, осим завршног испита, полажу се пред испитном комисијом од три члана од којих су најмање два стручна за предмет.</p>
	<p>Испитну комисију образује директор школе. </p>
	<p>Ако школа нема потребан број стручних лица за одговарајући предмет ангажује се стручно лице из друге школе. 
	</p>
	<p>Ученик основне музичке, односно балетске школе полаже: пријемни испит за утврђивање музичке, односно балетске способности, контролни, годишњи, разредни и поправни испит, у складу са
	планом и програмом наставе и учења.</p>
	<p>Начин и време полагања разредних, поправних испита, испита из страног језика и других испита уређује се општим актом школе.</p>
	<p>*Службени гласник РС, број 101/2017</p>
	<p>Разредни испит</p>
	<p>Члан 71.</p>
	<p>Разредни испит полаже ученик који није оцењен из 
	једног или више предмета, изборног програма или активности.</p>
	<p>Ученик може бити неоцењен из обавезног предмета, 
	изборног програма и активности уколико није похађао наставу више од трећине 
	укупног годишњег броја часова тог обавезног предмета, изборног програма и 
	активности и уколико се оцењивањем утврди да није достигао образовне 
	стандарде на основном нивоу.</p>
	<p>Ученик који на разредном испиту добије једну или 
	две недовољне оцене, као и ученик који није приступио полагању разредног 
	испита из једног или два обавезна предмета, изборног програма и активности 
	полаже поправни испит.</p>
	<p>Ученик који на разредном испиту добије недовољну 
	оцену из више од два обавезна предмета, укључујући и изборни програм други 
	страни језик, или који не приступи полагању разредног испита из више од два 
	обавезна предмета, изборног програма и активности, понавља разред, у складу 
	са законом.</p>
	<p>*Службени гласник РС, број 10/2019</p>
	<p>Поправни испит</p>
	<p>Члан 72.</p>
	<p>Поправни испит полаже ученик од четвртог до осмог 
	разреда који на крају другог полугодишта има до две недовољне закључне 
	бројчане оцене из обавезних предмета или из једног обавезног предмета и 
	изборног програма други страни језик.</p>
	<p>Поправни испит полаже и ученик од другог до 
	завршног разреда основног музичког и балетског образовања и васпитања који 
	на крају другог полугодишта има до две недовољне закључне бројчане оцене.</p>
	<p>Ученик од четвртог до седмог разреда и ученик од 
	другог до завршног разреда основног музичког и балетског образовања и 
	васпитања полаже поправни испит у августовском испитном року, а ученик 
	осмог, односно завршног разреда у јунском и августовском испитном року.</p>
	<p>Ученик који полаже поправни испит обавезан је да 
	похађа припремну наставу, коју је школа дужна да организује непосредно пре 
	полагања поправног испита.</p>
	<p>Ученик који положи поправни испит завршава разред.</p>
	<p>Ученик од четвртог до седмог разреда и ученик од 
	другог до завршног разреда основног музичког и балетског образовања и 
	васпитања који на крају другог полугодишта има више од две недовољне 
	закључне бројчане оцене и ученик који не положи поправни испит или не 
	приступи полагању поправног испита понавља разред, у складу са законом.</p>
	<p>Ученик осмог, односно завршног разреда који има 
	више од две недовољне закључне бројчане оцене или не положи поправни испит 
	не понавља разред, већ завршава започето образовање и васпитање у истој 
	школи полагањем испита из обавезног предмета, односно изборног програма 
	други страни језик из којег има недовољну оцену, у складу са законом.</p>
	<p>Ученик осмог разреда основног образовања и 
	васпитања који положи поправни испит, стиче право да полаже завршни испит у 
	основном образовању и васпитању у прописаним роковима.</p>
	<p>*Службени гласник РС, број 10/2019</p>
	<p>Испит из страног језика</p>
	<p>Члан 73.</p>
	<p>Ученик може да полаже испит из страног језика који 
	није изучавао у школи.</p>
	<p>Испит из става 1. овог члана полаже се по 
	прописаном програму наставе и учења за одређени разред.</p>
	<p>Школа издаје ученику уверење о положеном испиту.</p>
	<p>Испит из страног језика може да се полаже и у 
	другој школи, која остварује програм тог језика.</p>
	<p>Изузетно, ученику може да се призна уверење о 
	положеном испиту из страног језика као доказ о савладаности програма страног 
	језика за одређени разред, ако је то у најбољем интересу ученика, уколико је 
	ученик наставио стицање основношколског образовања у другој школи, у којој 
	се изучава други страни језик у односу на школу у којој је претходно стицао 
	основношколско образовање и васпитање.</p>
	<p>Оцена о положеном испиту из страног језика уноси 
	се у прописану евиденцију.</p>
	<p>*Службени гласник РС, број 101/2017</p>
	<p>Завршни испит</p>
	<p>Члан 74.</p>
	<p>Након завршеног осмог разреда ученик полаже 
	завршни испит писаним путем – решавањем тестова.</p>
	<p>Програмом завршног испита одређују се наставни 
	предмети из којих ученик полаже завршни испит.</p>
	<p>Прилагођавање завршног испита за ученике којима је 
	потребна додатна подршка врши се у складу са врстом потребне додатне 
	подршке.</p>
	<p>Полагањем завршног испита ученик стиче право на 
	упис у средњу школу, у складу са Законом и законом који уређује област 
	средњег образовања и васпитања.</p>
	<p>Регуларност завршног испита обезбеђује директор.</p>
	<p>Резултати завршног испита служе школи за 
	утврђивање квалитета рада наставника и школе, ослонац су за развојно 
	планирање и унапређивање свеукупног рада школе и служе Министарству за 
	процену стања и напретка образовања у Републици Србији.</p>
	<p>На основу резултата завршног испита не врши се 
	рангирање школа, али успешне школе које покажу изузетну педагошку вредност 
	могу да се награде, а неуспешне се упозоравају на потребу унапређивања свог 
	рада.</p>
	<p>*Службени гласник РС, број 101/2017</p>
	<p>VII. ВРЕДНОВАЊЕ ОБРАЗОВНО-ВАСПИТНОГ РАДА</p>
	<p>Вредновање квалитета рада школе</p>
	<p>Члан 75.</p>
	<p>Вредновање квалитета рада школе остварује се као самовредновање и спољашње вредновање квалитета.</p>
	<p>Самовредновање и спољашње вредновање врши се у складу са Законом.</p>
	<p>На основу резултата вредновања квалитета рада, школа сачињава план за унапређивање квалитета рада у областима дефинисаним стандардима квалитета рада установа.</p>
	<p>План за унапређивање квалитета рада саставни је део развојног плана школе.</p>
	<p>Државно испитивање</p>
	<p>*Службени гласник РС, број 101/2017</p>
	<p>Члан 76.</p>
	<p>Оствареност стандарда постигнућа ученика у току основног образовања и васпитања проверава се и 
	државним испитивањем на узорку школа и ученика. 
	</p>
	<p>Ученик је дужан да учествује у државном испитивању.</p>
	<p>Директор је дужан да обезбеди услове за испитивање и регуларност испитивања.</p>
	<p>Резултати државног испитивања не утичу на оцене, односно на општи успех ученика.</p>
	<p>Ближе услове за спровођење државног испитивања утврђује министар.</p>
	<p>Резултати државног испитивања служе за процену стања и напретка образовања у Републици Србији и користе их Министарство, јединица локалне самоуправе, образовне и научне установе и грађани, у складу са законом.</p>
	<p>Школа резултате користи за унапређивање свог развојног плана, школског програма, плана стручног усавршавања и напредовања наставника.</p>
	<p>*Службени гласник РС, број 101/2017</p>
	<p>Међународно испитивање</p>
	<p>Члан 77.</p>
	<p>Школа учествује у међународним испитивањима на основу међународних уговора, уз сагласност Министарства.</p>
	<p>Резултати међународних испитивања користе се за процену стања и напретка образовања у Републици Србији.</p>
	<p>VIII. ШТРАЈК ЗАПОСЛЕНИХ</p>
	<p>Члан 78.</p>
	<p>Запослени у школи остварују право на штрајк у складу са Законом, овим законом и законом којим се уређује штрајк.</p>
	<p>Штрајкачки одбор и запослени који учествују у штрајку дужни су да штрајк организују и воде на начин којим се не угрожава безбедност запослених и ученика, имовине и омогућава наставак рада по окончању штрајка.</p>
	<p>Члан 79.</p>
	<p>Наставници, односно стручни сарадници у школи остварују прaво на штрајк, под условом да обезбеде минимум процеса рада школе, у остваривању права грађана од општег интереса у основном образовању и васпитању.</p>
	<p>Минимум процеса рада за наставника је извођење наставе у трајању од 30 минута по часу у оквиру дневног распореда и обављање испита, а за стручног сарадника
	и наставника у продуженом боравку 20 часова рада недељно.</p>
	<p>Ако наставници, односно стручни сарадници школе учествују у штрајку не обезбеђујући минимум процеса рада из става 2. овог члана, директор школе покреће дисциплински поступак.</p>
	<p>Наставнику, односно стручном сараднику за повреду обавезе из става 2. овог члана изриче се мера престанка радног односа.</p>
	<p>Директор школе за време штрајка организованог противно одредби става 2. овог члана, дужан је да обезбеди остваривање наставе и обављање испита док траје штрајк.</p>
	<p>*Службени гласник РС, број 101/2017</p>
	<p>IX. ЕВИДЕНЦИЈА И ЈАВНЕ ИСПРАВЕ</p>
	<p>Врсте евиденција </p>
	<p>Члан 80.</p>
	<p>Школа води евиденцију о:</p>
	<p>1) ученику, односно детету;</p>
	<p>2) успеху ученика;</p>
	<p>3) испитима;</p>
	<p>4) образовно-васпитном раду; </p>
	<p>5) запосленом. </p>
	<p>Евиденција о ученику</p>
	<p>Члан 81.</p>
	<p>Евиденцију о ученику чине подаци којима се одређује његов идентитет (лични подаци), образовни, социјални и здравствени статус, као и подаци о препорученој и пруженој додатној образовној, здравственој и социјалној подршци.</p>
	<p>Лични подаци о ученику, односно детету су: име и презиме ученика, јединствени матични број грађана, пол, датум рођења, место, општина и држава рођења, адреса, место, општина и држава становања, контакт телефон, матични број ученика, национална припадност и држављанство.</p>
	<p>Изјашњење о националној припадности није обавезно.</p>
	<p>Лични подаци о родитељу, односно другом 
	законском заступнику или хранитељу ученика, односно детета су: име и презиме, јединствени матични број грађана, пол, датум рођења, место, општина и држава рођења, адреса, место, општина и држава становања, контакт телефон, односно адреса електронске поште. 
	</p>
	<p>Подаци којима се одређује образовни статус ученика 
	јесу: подаци о врсти школе и трајању образовања и васпитања, језику на којем 
	се изводи образовно-васпитни рад, организацији образовно-васпитног рада, 
	обавезним предметима и изборним програмима и активностима, страним језицима, 
	подаци о индивидуалном образовном плану, допунској и додатној настави, 
	целодневној настави и продуженом боравку, ваннаставним активностима за које 
	се определио и другим областима школског програма у којима учествује, учешћу 
	на такмичењима, изостанцима, изреченим васпитним и васпитно-дисциплинским 
	мерама, учешћу у раду органа школе и опредељењу за наставак образовања.</p>
	<p>Подаци којима се одређује социјални статус ученика, односно детета, родитеља, односно 
	другог законског заступника или хранитеља су: подаци о условима становања (становање у стану, кући, породичној кући, подстанарству, дому, да ли ученик има своју собу и другим облицима становања), удаљености домаћинства од школе; стању породице (број чланова породичног домаћинства, да ли су родитељи живи, да ли један или оба родитеља живе у иностранству, брачни статус родитеља, односно 
	другог законског заступника или хранитеља, њихов образовни ниво и запослење), кao и податак о примању новчане социјалне помоћи и да ли породица може да обезбеди ужину, књиге и прибор за учење. 
	</p>
	<p>Податак којим се одређује здравствени статус ученика, односно детета је податак о томе да ли је ученик обухваћен примарном здравственом заштитом.</p>
	<p>Подаци о препорученој и пруженој додатној образовној, здравственој и социјалној подршци су подаци које доставља интерресорна комисија која врши процену потреба и подаци о њиховој остварености.</p>
	<p>*Службени гласник РС, број 101/2017</p>
	<p>**Службени гласник РС, број 10/2019</p>
	<p>Евиденција о успеху ученика</p>
	<p>Члан 82.</p>
	<p>Евиденцију о успеху ученика чине подаци којима се утврђује постигнут успех ученика у учењу и владању и то: оцене у току класификационог периода, закључне оцене из наставних предмета, 
	изборних програма и активности и владања на крају првог и другог полугодишта, оцене постигнуте на испитима, закључне оцене на крају школске године, издатим ђачким књижицама, сведочанствима, дипломама, као и посебним дипломама за изузетан успех, наградама и похвалама. 
	</p>
	<p>*Службени гласник РС, број 10/2019</p>
	<p>Евиденција о испитима</p>
	<p>Члан 83.</p>
	<p>Евиденцију о испитима чине подаци о разредним, поправним, контролним и годишњим испитима, о завршном испиту у основном образовању и васпитању и другим испитима у складу са законом. 
	</p>
	<p>Евиденција о образовно-васпитном раду</p>
	<p>Члан 84.</p>
	<p>Евиденцију о образовно-васпитном раду чине подаци о: подели предмета, 
	изборних програма и активности на наставнике и распореду часова наставе и осталих облика образовно-васпитног рада, уџбеницима и другим наставним средствима, распореду писмених радова, контролним вежбама, подаци о остваривању школског програма, сарадњи са родитељима, односно 
	другим законским заступницима и јединицом локалне самоуправе и осталим облицима образовно-васпитног рада, у складу са Законом.</p>
	<p>*Службени гласник РС, број 101/2017</p>
	<p>**Службени гласник РС, број 10/2019</p>
	<p>Евиденција о запосленима</p>
	<p>Члан 85.</p>
	<p>Евиденцију о запосленима чине следећи подаци: име и презиме, јединствени матични број грађана, пол, датум рођења, место, општина и држава рођења, адреса, место, општина и држава становања, контакт телефон, адреса електронске поште, ниво и врста образовања, подаци о стручном усавршавању и стеченим звањима, подаци о држављанству, способности за рад са децом и ученицима и провери психофизичких способности, податак о познавању језика националне мањине, податак о врсти и трајању радног односа и ангажовања, истовременим ангажовањима у другим установама, изреченим дисциплинским мерама, подаци о стручном испиту и лиценци, подаци о задужењима и фонду часова наставника, васпитача и стручних сарадника, плати и учешћу у раду органа школе, а у сврху остваривања образовно-васпитног рада, у складу са Законом.</p>
	<p>Начин прикупљања података за евиденцију</p>
	<p>Члан 86.</p>
	<p>Подаци за евиденцију прикупљају се на основу документације издате од стране надлежних органа, као и документације коју достављају родитељи, односно 
	други законски заступни и изјавe родитеља, односно 
	других законских заступника.</p>
	<p>Подаци за евиденцију обрађују се у складу са законом.</p>
	<p>*Службени гласник РС, број 101/2017</p>
	<p>Вођење евиденције</p>
	<p>Члан 87.</p>
	<p>Прикупљени подаци чине основ за вођење евиденције.</p>
	<p>У школи може да се води евиденција електронски, у 
	оквиру јединственог информационог система просвете и на обрасцима, у складу 
	са Законом.</p>
	<p>Врсту, назив, садржај и изглед образаца евиденција 
	и јавних исправа и начин њиховог вођења, попуњавања и издавања, прописује 
	министар, у складу са Законом и овим законом.</p>
	<p>Евиденција се води на српском језику, ћириличким писмом и латиничким писмом у складу са законом.</p>
	<p>Када се образовно-васпитни рад остварује и на језику националне мањине, евиденција се води и на језику и писму те националне мањине.</p>
	<p>Школа која остварује припремни предшколски програм води евиденцију у складу са законом којим се уређује предшколско васпитање и образовање.</p>
	<p>*Службени гласник РС, број 10/2019</p>
	<p>Обрада података</p>
	<p>Члан 88.</p>
	<p>Податке у евиденцијама прикупља школа.</p>
	<p>Директор школе се стара и одговоран је за благовремен и тачан унос података и одржавање ажурности евиденција и безбедност података, без обзира на начин њиховог вођења.</p>
	<p>Рокови чувања података у евиденцији</p>
	<p>Члан 89.</p>
	<p>Лични подаци из евиденције о ученицима и подаци из евиденције о успеху ученика који се односе на закључне оцене на крају школске године и резултати на завршном испиту чувају се трајно. 
	</p>
	<p>Сви остали подаци из чл. 81. до 84. овог закона чувају се десет година.</p>
	<p>Подаци из евиденције о запосленима чувају се десет година.</p>
	<p>Јавне исправе</p>
	<p>Члан 90.</p>
	<p>На основу података унетих у евиденцију школа издаје јавне исправе.</p>
	<p>Јавне исправе, у смислу овог закона, јесу: </p>
	<p>1) ђачка књижица;</p>
	<p>2) преводница;</p>
	<p>3) сведочанство о завршеном разреду првог циклуса за ученике који одлазе у иностранство и за одрасле;</p>
	<p>4) сведочанство о сваком завршеном разреду другог циклуса;</p>
	<p>5) уверење о положеном испиту из страног језика;</p>
	<p>6) сведочанство о завршеном основном образовању и васпитању;</p>
	<p>7) уверење о обављеном завршном испиту.</p>
	<p>Школа уписаном ученику, на почетку школске године, издаје ђачку књижицу, а приликом исписивања – преводницу.</p>
	<p>Ученик прелази из једне у другу школу на основу 
	преводнице.</p>
	<p>Школа ученику приликом исписивања издаје 
	преводницу.</p>
	<p>Преводница се издаје у року од седам дана од дана пријема обавештења о упису ученика у другу школу, а школа у коју ученик прелази, у року од седам дана обавештава школу из које се ученик исписао да је примила преводницу.</p>
	<p>Школа која остварује припремни предшколски програм издаје јавну исправу, у складу са законом којим се уређује предшколско васпитање и образовање.</p>
	<p>Јавна исправа издаје се на српском језику ћириличким писмом, латиничким писмом у складу са Законом, а када се образовно-васпитни рад изводи на језику националне мањине, јавна исправа издаје се и на језику и писму те националне мањине.</p>
	<p>Садржај образаца јавних исправа прописује министар и одобрава њихово издавање.</p>
	<p>*Службени гласник РС, број 101/2017</p>
	<p>Дупликат јавне исправе</p>
	<p>Члан 91.</p>
	<p>Школа издаје дупликат јавне исправе на прописаном обрасцу, после оглашавања оригинала јавне исправе неважећим у „Службеном гласнику Републике Србије”. 
	</p>
	<p>Школа издаје уверење о чињеницама о којима води евиденцију, у недостатку прописаног обрасца, у складу са законом.</p>
	<p>Члан 92.</p>
	<p>Ученику који није стекао основно образовање и васпитање, а престала му је обавеза похађања наставе и ученику који одлази у иностранство издаје се сведочанство о последњем завршеном разреду.</p>
	<p>Печат</p>
	<p>Члан 93.</p>
	<p>Веродостојност јавне исправе школа оверава печатом, у складу са законом.</p>
	<p>Статутом школе одређује се лице одговорно за употребу и чување печата.</p>
	<p>Утврђивање стеченог образовања и васпитања у недостатку евиденције</p>
	<p>Члан 94.</p>
	<p>Лице које нема јавну исправу о завршеном основном образовању и васпитању, односно архивска грађа је уништена или нестала, може да поднесе захтев надлежном суду, ради утврђивања стеченог образовања и васпитања.</p>
	<p>Захтев садржи доказе на основу којих може да се утврди да је лице стекло основно образовање и васпитање и потврду да је евиденција, односно архивска грађа уништена или нестала.</p>
	<p>Потврду да је архивска грађа уништена или нестала издаје школа у којој је лице стекло образовање и васпитање или друга установа која је преузела евиденцију, односно архивску грађу. Ако таква установа не постоји, потврду издаје надлежни орган јединице локалне самоуправе. 
	</p>
	<p>Члан 95.</p>
	<p>Решење о утврђивању стеченог основног образовања и васпитања доноси надлежни суд у ванпарничном поступку, у складу са законом.</p>
	<p>Решење којим се утврђује стечено основно образовање и васпитање замењује сведочанство о завршеном основном образовању и васпитању.</p>
	<p>X. ПРИЗНАВАЊЕ СТРАНИХ ШКОЛСКИХ ИСПРАВА</p>
	<p>Чл. 96-99.</p>
	<p>Престали су да важе 
	(види члан 53. Закона - 27/2018-3)</p>
	<p>XI. ФИНАНСИРАЊЕ</p>
	<p>Члан 100.</p>
	<p>Средства за финансирање делатности јавне школе обезбеђују се у складу са Законом.</p>
	<p>Средства за обављање делатности приватне школе обезбеђује оснивач.</p>
	<p>XII. ОДРЕДБЕ ОВОГ ЗАКОНА КОЈЕ СЕ ОДНОСЕ И НА ОСНОВНО ОБРАЗОВАЊЕ ОДРАСЛИХ</p>
	<p>Члан 101.</p>
	<p>Права ученика на стицање основног образовања и васпитања из члана 2. став 2, члана 4. став 2, чл. 9–12, члана 15. став 2, чл. 21–23, члана 31. ст. 1, 3. и 4, члана 32. ст. 1. и 4–8, чланa 34. став 1, чл. 41, 43, 45, 47, 50, члана 59. став 8, чл. 60, 61, 64, 66, 69-74, чл. 76, 80–83. и чл. 90. и 91. односе се и на права одраслих на стицање основног образовања, ако посебним законом није друкчије уређено.</p>
	<p>XIII. ПОВЕРАВАЊЕ ПОСЛОВА ДРЖАВНЕ УПРАВЕ АУТОНОМНОЈ ПОКРАЈИНИ</p>
	<p>Члан 102.</p>
	<p>Послови утврђени чланом 12. став 4. (остваривање образовно-васпитног рада на језику и писму националне мањине, односно двојезично и за мање од 15 ученика уписаних у први разред), чланом 96. став 4. (признавање стране школске исправе), чланом 97. ст. 4. и 5. (поступак признавања стране школске исправе) и члана 99. став 4. (вођење евиденције и чување документације о признавању стране школске исправе) овог закона, поверавају се аутономној покрајини.</p>
	<p>*Службени гласник РС, број 101/2017</p>
	<p>XIV. КАЗНЕНЕ ОДРЕДБЕ</p>
	<p>Члан 103.</p>
	<p>Новчаном казном од 100.000,00 до 1.000.000,00 динара казниће се за прекршај школа ако:</p>
	<p>1) обави испит супротно одредбама овог закона (чл. 70–74);</p>
	<p>2) не води прописану евиденцију или евиденцију води супротно одредбама овог закона (чл. 80–89);</p>
	<p>3) изда јавну исправу супротно одредбама овог закона (чл. 90–93).</p>
	<p>Новчаном казном од 25.000,00 до 100.000,00 динара за прекршај из става 1. овог члана казниће се и директор, односно одговорно лице школе.</p>
	<p>*Службени гласник РС, број 101/2017</p>
	<p>XV. ПРЕЛАЗНЕ И ЗАВРШНЕ ОДРЕДБЕ</p>
	<p>Усклађивање организације и аката школе</p>
	<p>Члан 104.</p>
	<p>Школа ће ускладити своју организацију и опште акте са одредбама овог закона у року од шест месеци од дана ступања на снагу овог закона.</p>
	<p>Члан 104а</p>
	<p>Успех ученика петог разреда, који су у школској 
	2018/2019. години започели изучавање изборног програма други страни језик, 
	оцењује се бројчано почев од дана ступања на снагу овог закона.</p>
	<p>Закључна бројчана оцена ученика из става 1. овог 
	члана на крају другог полугодишта утврђује се на основу најмање три бројчане 
	оцене из наведеног програма.</p>
	<p>Приликом закључивања оцене на крају другог 
	полугодишта узимају се у обзир све појединачне описне оцене којим је ученик 
	оцењен у току првог полугодишта школске 2018/2019. године.</p>
	<p>*Службени гласник РС, број 10/2019</p>
	<p>Рок за доношење подзаконских аката</p>
	<p>Члан 105.</p>
	<p>Влада ће у року од 60 дана од дана ступања на снагу овог закона, образовати Комисију из члана 33. став 2. овог закона.</p>
	<p>Министар ће донети подзаконске акте на основу овлашћења из овог закона у року од две године од дана почетка примене овог закона.</p>
	<p>Подзаконски акти донети до ступања на снагу овог закона примењиваће се, ако нису у супротности са овим законом, до доношења подзаконских аката на основу овог закона.</p>
	<p>Престанак важења закона </p>
	<p>Члан 106.</p>
	<p>Даном почетка примене овог закона престаје да важи Закон о основној школи („Службени гласник РС”, бр. 50/92, 53/93 – др. закон, 67/93 – др. закон, 48/94 – др. закон, 66/94 – УС, 22/02, 62/03 – др. закон, 64/03 – испр. др. закона, 58/04, 62/04, 79/05, 101/05 – др. закон и 72/09 – др. закон).</p>
	<p>Ступање закона на снагу</p>
	<p>Члан 107.</p>
	<p>Овај закон ступа на снагу осмог дана од дана објављивања у „Службеном гласнику Републике Србије”, а примењује се почев од школске 2013/2014. године.</p>
	<p></p>
	<p>ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ЗАКОНА</p>
	<p>Закон о изменама и допунама Закона о основном 
	образовању и васпитању: "Службени гласник РС", број 101/2017-11</p>
	<p>Члан 66.</p>
	<p>Подзаконски акти за спровођење овог закона донеће се у року од 
	две године од дана ступања на снагу овог закона.</p>
	<p>До доношења прописа из става 1. овог члана примењују се прописи 
	који су важили до дана ступања на снагу овог закона, ако нису у супротности 
	са овим законом.</p>
	<p>Члан 67.</p>
	<p>Овај закон ступа на снагу осмог дана од дана објављивања у 
	„Службеном гласнику Републике Србије”.</p>
	<p>Закон о изменама и допунама Закона о основном 
	образовању и васпитању: "Службени гласник РС", број 10/2019-3</p>
	<p>Члан 11.</p>
	<p>Подзаконски акти за спровођење овог 
	закона донеће се у року од две године од дана ступања на снагу овог закона.</p>
	<p>До доношења прописа из става 1. овог 
	члана примењују се прописи који су важили до дана ступања на снагу овог 
	закона, ако нису у супротности са овим законом.</p>
	<p>Члан 12.</p>
	<p>Овај закон ступа на снагу осмог дана од 
	дана објављивања у „Службеном гласнику Републике Србије”.</p>
	<p></p>
	<p></p>

