



<p></p>
<p>
ЗАКОН</p>
<p>
о информационом систему Републике 
Србије</p>
<p>
„Службени
гласник РС”, број 12 од 21. 
марта 1996.</p>
<p>
</p>
<p>
</p>
<p>
Члан
1.</p>
<p>
Овим законом уређују
се права и обавезе државних органа и организација, органа територијалне
аутономије и органа локалне самоуправе кад обављају поверене послове државне
управе, као и предузећа, установа и других организација кад обављају поверена
управна овлашћења (у даљем тексту: орган и организација) у вођењу прописаних
евиденција, организовању, коришћењу и размени података које воде и друга питања
од значаја за функционисање и развој информационог система Републике Србије (у
даљем тексту: информациони систем).</p>
<p>
</p>
<p>
Члан
2.</p>
<p>
Евиденцију прописану
законом, орган и организација води у складу са тим законом и користећи средства
за електронску обраду података.</p>
<p>
Евиденција из става
1. овог члана води се на начин којим се обезбеђује повезаност, усклађеност,
размена и коришћење података и информација.</p>
<p>
</p>
<p>
Члан
3.</p>
<p>
Подаци чије је
вођење предвиђено законом из одређене области чине садржај базе података те
области.</p>
<p>
Одређени подаци о
грађанима, правним и другим лицима која обављају делатност и подаци о
просторним јединицама, као и шифарници и класификације неопходни за њихово
коришћење, чине садржај заједничке базе података.</p>
<p>
Базу података из
става 1. овог члана орган и организација води уз коришћење или преузимање
података из заједничке базе података.</p>
<p>
Влада Републике
Србије прописаће области у којима се воде базе података из става 1. овог члана,
као и податке који чине садржај заједничке базе података, начин њиховог вођења,
праћења промена, размене и коришћења.</p>
<p>
</p>
<p>
Члан
4. </p>
<p>
Базе података из
одређене области чине информациони подсистем те области.</p>
<p>
Информациони систем
чине информациони подсистеми, повезани на начин предвиђен овим законом.</p>
<p>
</p>
<p>
Члан
5.</p>
<p>
Орган и организација
повезују се преко рачунарско-телекомуникационе мреже и у оквиру информационог
система обезбеђују евидентирање података на месту њиховог настанка, тачност,
квалитет, заштиту података при обради и преносу, доступност података под
једнаким условима овлашћеним корисницима, примену јединствених стандарда и
размену података и докумената.</p>
<p>
</p>
<p>
Члан
6.</p>
<p>
Документ у
информационом систему сачињен у електронском или другом облику има исту правну
снагу. </p>
<p>
</p>
<p>
Члан
7.</p>
<p>
Орган и организација
води податке који чине садржај заједничке базе података на начин који
корисницима омогућава непосредан приступ и коришћење. </p>
<p>
</p>
<p>
Члан
8.</p>
<p>
Орган и организација
редовно одржава податке из своје надлежности, а нарочито благовремено, потпуно
и тачно уноси податке у заједничку базу података.</p>
<p>
</p>
<p>
Члан
9.</p>
<p>
Орган и организација
обезбеђује услове за технолошко јединство информационог система, а нарочито за
укључивање у рачунарско-телекомуникациону мрежу и примену дефинисаних процедура
за приступ и коришћење заједничке базе података. </p>
<p>
Јавно предузеће ПТТ
саобраћаја „Србија” обезбеђује одговарајућу инфраструктуру за функционисање
информационог система у роковима предвиђеним програмом развоја информационог
система.</p>
<p>
</p>
<p>
Члан
10.</p>
<p>
Стручне и управне
послове у области информационог система обавља орган државне управе надлежан за
информациони систем. </p>
<p>
</p>
<p>
Члан
11.</p>
<p>
Орган и организација
води речник података информационог подсистема.</p>
<p>
Орган државне управе
надлежан за информациони систем води речник података информационог система и
обезбеђује јединствено пројектно решење за вођење речника података
информационог подсистема.</p>
<p>
Речник података, у
смислу овог закона, је програмско решење којим се описује садржај база
података, регистра и евиденција и услови и могућности за њихово коришћење. 
</p>
<p>
</p>
<p>
Члан
12.</p>
<p>
Орган и организација
предузима мере обезбеђивања и заштите информационог подсистема у свим фазама
развоја и функционисања, у редовним и ванредним приликама.</p>
<p>
Мере из става 1.
овог члана односе се на: податке и све носиоце података, програмску подршку,
рачунарску опрему, рачунарске мреже, просторије у којима су смештене опрема и
инсталације и учеснике у информационом систему. </p>
<p>
Влада Републике
Србије прописаће садржај и начин спровођења мера обезбеђења заштите имовине и
система и заштите података од злоупотребе. </p>
<p>
</p>
<p>
Члан
13.</p>
<p>
Влада Републике
Србије доноси програм развоја информационог система који обухвата нарочито:
опис задатака, рокове и носиоце њиховог извршења, неопходне кадровске, техничке
и друге услове и потребна финансијска средства.</p>
<p>
</p>
<p>
Члан
14. </p>
<p>
Новчаном казном у
најмањем износу од 800 динара казниће се за прекршај одговорно лице у органу и
организацији ако:</p>
<p>
1) не обезбеди
вођење базе података на начин прописан чланом 3. став 3. овог закона у року из
члана 16. став 2. овог закона, или не унесе благовремено, потпуно и тачно
податке који чине садржај заједничке базе података (члан 8. овог закона) или
ускрати коришћење базе података у складу са законом;</p>
<p>
2) не организује
вођење података који чине садржај заједничке базе података на начин предвиђен
чланом 7. овог закона у року из члана 16. став 1. овог закона или ускрати
коришћење података у складу са законом;</p>
<p>
3) не обезбеди
услове за технолошко јединство информационог система (члан 9. став 1. овог
закона);</p>
<p>
4) не обезбеди
инфраструктуру за функционисање информационог система у роковима из програма
развоја информационог система (члан 9. став 2. овог закона);</p>
<p>
5) не води речник
података информационог подсистема, односно информационог система (члан 11. овог
закона); </p>
<p>
6) не предузима мере
обезбеђивања и заштите информационог система (члан 12. овог закона).</p>
<p>
</p>
<p>
Члан
15.</p>
<p>
Прописи из члана 3.
став 4. и члана 12. став 3. и програм из члана 13. овог закона донеће се у року
од шест месеци од ступања на снагу овог закона.</p>
<p>
</p>
<p>
Члан
16.</p>
<p>
Примену заједничке
базе података, у складу са овим законом, обезбедиће надлежни орган и
организација у року од две године од доношења прописа из члана 3. став 4. и
члана 12. став 3. овог закона. </p>
<p>
Вођење база података
на начин прописан чланом 3. став 3. овог закона обезбедиће надлежни орган и
организација у року од једне године од почетка примене заједничке базе
података.</p>
<p>
</p>
<p>
Члан
17.</p>
<p>
Надзор над применом
овог закона и прописа донетих на основу њега врши орган државне управе надлежан
за информациони систем.</p>
<p>
</p>
<p>
Члан
18. </p>
<p>
Овај закон ступа на
снагу осмог дана од дана објављивања у „Службеном гласнику Републике Србије”.</p>
<p>
</p>

