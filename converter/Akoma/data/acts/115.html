


<p>Редакцијски пречишћен текст </p>
<p></p>
<p></p>
<p>ЗАКОН</p>
<p>о уређењу судова </p>
<p>„Службени гласник РС“, бр. 116 од 22. децембра 2008, 104 од 16. децембра 2009, 101 од 29. децембра 2010,  
31 од 9. маја 2011 - др. закон, 78 од 19. октобра 2011 - 
др. закон, 101 од 30. децембра 2011, 101 од 20. новембра 2013, 40 од 7. маја 2015 - 
др. закон, 106 од 21. децембра 2015, 13 од 19. 
фебруара 2016, 108 од 29. децембра 2016, 113 од 17. децембра 2017, 65 од 24. 
августа 2018 - 
УС, 87 од 13. новембра 2018, 
88 од 15. новембра 2018 -
УС</p>
<p>Глава прва </p>
<p>НАЧЕЛА </p>
<p>Судска власт </p>
<p>Члан 1.</p>
<p>Судови су самостални и независни државни органи који штите слободе и права 
грађана, законом утврђена права и интересе правних субјеката и обезбеђују 
уставност и законитост. </p>
<p>Судови суде на основу Устава, закона и других општих аката, када је то 
предвиђено законом, општеприхваћених правила међународног права и потврђених 
међународних уговора.</p>
<p>Оснивање судова </p>
<p>Члан 2.</p>
<p>Судови се оснивају и укидају законом. </p>
<p>Не могу се оснивати привремени, преки или ванредни судови. </p>
<p>За оснивање мировних већа, арбитража и других изабраних судова важе посебни 
прописи.</p>
<p>Независност судске власти </p>
<p>Члан 3.</p>
<p>Судска власт припада судовима и независна је од законодавне и извршне власти. 
</p>
<p>Судске одлуке су обавезне за све и не могу бити предмет вансудске контроле. 
</p>
<p>Судску одлуку може преиспитивати само надлежни суд у законом прописаном 
поступку. </p>
<p>Свако је дужан да поштује извршну судску одлуку.</p>
<p>Судска надлежност </p>
<p>Члан 4.</p>
<p>Судска надлежност одређује се Уставом и законом. </p>
<p>Суд не може одбити да поступа и одлучује у ствари за коју је надлежан.</p>
<p>Одређивање судећег судије </p>
<p>Члан 5.</p>
<p>Судија који суди одређује се независно од тога ко су странке и какве су 
околности правне ствари. </p>
<p>Само судска власт може судијама да распоређује предмете, по унапред утврђеним 
правилима.</p>
<p>Забрана утицаја на суд </p>
<p>Члан 6.</p>
<p>Ради чувања ауторитета и непристрасности суда 
забрањено је коришћење јавног положаја и јавно иступање којим се утиче на ток и 
исход судског поступка.</p>
<p>Забрањен је сваки други утицај на суд и притисак на 
учеснике у поступку.</p>
<p>*Службени гласник РС, број 101/2013</p>
<p>Јавност </p>
<p>Члан 7.</p>
<p>Расправљање пред судом је јавно и може се ограничити само законом, у складу 
са Уставом.</p>
<p>Право на притужбу </p>
<p>Члан 8.</p>
<p>Странка и други учесник у судском поступку имају право притужбе на рад суда 
кад сматрају да се поступак одуговлачи, да је неправилан или да постоји било 
какав недозвољен утицај на његов ток и исход.</p>
<p>Члан 8а-8в</p>
<p>Престали су да важе (види члан 36. Закона - 40/2015-3)</p>
<p>Сарадња судова и других органа</p>
<p>*Службени гласник РС, број 101/2013</p>
<p>Члан 9.</p>
<p>Судови су дужни да једни другима пружају правну помоћ 
и сарађују, а други државни органи и организације су дужни да судовима 
достављају потребне податке.</p>
<p>Судови могу другим државним органима да доставе списе 
и исправе, односно њихове копије, потребне за вођење поступка, у складу са 
посебним прописима, само кад се тиме не омета судски поступак.</p>
<p>*Службени гласник РС, број 101/2013</p>
<p>Обележја државне власти, службена употреба језика и писма </p>
<p>Члан 10.</p>
<p>Суд има печат који садржи назив и седиште суда и назив и грб Републике 
Србије, у складу са посебним законима. </p>
<p>Назив и седиште суда и назив, грб и застава Републике Србије истичу се на 
видном месту судске зграде. </p>
<p>Застава и грб Републике Србије истичу се и у судници. </p>
<p>У судовима у Републици Србији у службеној употреби су српски језик и 
ћириличко писмо. </p>
<p>У судовима, одељењима изван седишта судова и судским јединицама у службеној 
употреби су и други језици и писма, у складу са законом.</p>
<p>Глава друга </p>
<p>СПОЉАШЊЕ УРЕЂЕЊЕ СУДОВА </p>
<p>I. ВРСТЕ СУДОВА </p>
<p>Судови Републике Србије </p>
<p>Члан 11.</p>
<p>Судска власт је јединствена на територији Републике Србије. </p>
<p>Судска власт у Републици Србији припада судовима опште и посебне надлежности. 
</p>
<p>Судови опште надлежности су основни судови, виши судови, апелациони судови и 
Врховни касациони суд. </p>
<p>Судови посебне надлежности су привредни судови, Привредни апелациони суд, 
прекршајни судови, Прекршајни апелациони суд и Управни суд.</p>
<p>*Службени гласник РС, број 101/2013</p>
<p>Врховни касациони суд </p>
<p>Члан 12.</p>
<p>Врховни касациони суд је највиши суд у Републици Србији. </p>
<p>Седиште Врховног касационог суда је у Београду.</p>
<p>Остали судови републичког ранга </p>
<p>Члан 13.</p>
<p>Привредни апелациони суд, Прекршајни апелациони суд и Управни суд оснивају 
се за територију Републике Србије, са седиштима у Београду. </p>
<p>Прекршајни апелациони суд и Управни суд могу имати одељења изван седишта, у 
складу са законом, у којем трајно суде и предузимају остале судске радње.</p>
<p>*Службени гласник РС, број 101/2013</p>
<p>Основни, виши, апелациони, привредни и прекршајни судови </p>
<p>Члан 14.</p>
<p>Основни суд оснива се за територију града, односно једне или више општина, а 
виши суд за подручје једног или више основних судова. </p>
<p>Привредни суд оснива се за територију једног или више градова, односно више 
општина. </p>
<p>Апелациони суд оснива се за подручје више виших судова. </p>
<p>Прекршајни суд оснива се за територију града, односно једне или више општина. 
</p>
<p>Оснивање, седишта и подручја основних, виших, апелационих, привредних и 
прекршајних судова уређују се посебним законом. </p>
<p>Одељења прекршајних судова и судске јединице основних и привредних судова 
одређују се посебним законом.</p>
<p>Непосредно виши суд </p>
<p>Члан 15.</p>
<p>Врховни касациони суд је непосредно виши суд за Привредни апелациони суд, 
Прекршајни апелациони суд, Управни суд и апелациони суд. </p>
<p>Апелациони суд је непосредно виши суд за виши суд и основни суд, Привредни 
апелациони суд је непосредно виши суд за привредни суд, а Прекршајни апелациони суд је непосредно виши суд за прекршајни суд. </p>
<p>Виши суд је непосредно виши суд за основни суд када је то одређено овим 
законом, као и за питања унутрашњег уређења судова и примене Закона о судијама.</p>
<p>*Службени гласник РС, број 101/2013</p>
<p>II. ПРОСТИРАЊЕ НАДЛЕЖНОСТИ И СТАЛНОСТ СУДА </p>
<p>1. Простирање надлежности суда </p>
<p>Седиште и подручје суда </p>
<p>Члан 16.</p>
<p>Седиште суда је у згради где је суд. </p>
<p>Подручје суда је територија на којој се простире надлежност суда.</p>
<p>Место предузимања судских радњи </p>
<p>Члан 17.</p>
<p>Судске радње предузимају се у седишту суда, а изван седишта – само кад је то 
законом одређено. </p>
<p>Основни суд, виши, привредни и прекршајни суд може изван свог седишта да 
одржава судске дане.</p>
<p>*Службени гласник РС, број 101/2013</p>
<p>Судски дани </p>
<p>Члан 18.</p>
<p>За време судских дана суд из члана 17. став 2. овог закона суди и предузима 
друге судске радње. </p>
<p>Место, дан и време одржавања судских дана одређује председник суда, у складу 
са Судским пословником. </p>
<p>Судски дани оглашавају се у месту у коме се одржавају.</p>
<p>Одељење изван седишта прекршајног суда, односно судске јединице изван седишта 
основног и привредног суда </p>
<p>Члан 19.</p>
<p>Прекршајни суд може имати одељење изван свог седишта у којем суди и предузима 
друге судске радње. </p>
<p>Одељење изван седишта прекршајног суда одређује се за територију града, 
односно једне или више општина са подручја суда. </p>
<p>Основни и привредни суд може имати судску јединицу изван свог седишта у 
којој суди и предузима друге судске радње, у складу са годишњим распоредом 
послова у суду. </p>
<p>Брисан је ранији став 4. (види члан 5. Закона - 101/2013-8)</p>
<p>*Службени гласник РС, број 104/2009</p>
<p>**Службени гласник РС, број 101/2013</p>
<p>2. Сталност суда </p>
<p>Време предузимања судских радњи </p>
<p>Члан 20.</p>
<p>Судске радње предузимају се сваког радног дана, а радње које не трпе одлагање 
и у време и у дане када суд не ради. </p>
<p>Судским пословником се одређују судске радње које се предузимају у 
време и у 
дане кад се не ради.</p>
<p>Судским пословником одређује се које се судске радње предузимају у судским 
јединицама изван седишта основних и привредних судова.</p>
<p>*Службени гласник РС, број 104/2009</p>
<p>Поштовање радног времена </p>
<p>Члан 21.</p>
<p>Брисан је (види члан 6. Закона - 101/2013-8)</p>
<p>Глава трећа </p>
<p>НАДЛЕЖНОСТ СУДОВА </p>
<p>1. Надлежност основног суда </p>
<p>Члан 22.</p>
<p>Основни суд у првом степену суди за кривична дела за која је као главна казна 
предвиђена новчана казна или казна затвора до десет и десет година ако за 
поједина од њих није надлежан други суд и одлучује о молби за престанак мере 
безбедности или правне последице осуде за кривична дела из своје надлежности. 
</p>
<p>Основни суд у првом степену суди у грађанскоправним споровима ако за поједине 
од њих није надлежан други суд и води извршне и ванпарничне поступке за које 
није надлежан неки други суд. </p>
<p>Основни суд у првом степену суди у стамбеним споровима; споровима поводом 
заснивања, постојања и престанка радног односа; о правима, обавезама и 
одговорностима из радног односа; о накнади штете коју запослени претрпи на раду 
или у вези са радом; споровима поводом задовољавања стамбених потреба на основу 
рада. </p>
<p>Основни суд пружа грађанима правну помоћ, међународну правну помоћ 
ако није 
надлежан други суд и врши друге послове одређене законом. </p>
<p>Законом се може предвидети да у одређеним врстама правних ствари поступају 
само неки основни судови са подручја истог вишег суда.</p>
<p>*Службени гласник РС, број 104/2009</p>
<p>2. Надлежност вишег суда </p>
<p>Члан 23.</p>
<p>Виши суд у првом степену:</p>
<p>1. суди за кривична дела за која је као главна казна 
предвиђена казна затвора преко десет година;</p>
<p>2. суди за кривична дела: против човечности и 
других добара заштићених међународним правом, против Војске Србије; одавање 
државне тајне; одавање службене тајне; кривично дело прописано законом који 
уређује тајност података; позивање на насилну промену уставног уређења; 
изазивање националне, расне и верске мржње и нетрпељивости; повреда 
територијалног суверенитета; удруживање ради противуставне делатности; повреда 
угледа Републике Србије; повреда угледа стране државе или међународне 
организације; прање новца; кршење закона од стране судије, јавног тужиоца и 
његовог заменика; угрожавање безбедности ваздушног саобраћаја; убиство на мах; 
силовање; обљуба над немоћним лицем; обљуба злоупотребом положаја; отмица; 
трговина малолетним лицима ради усвојења; насилничко понашање на спортској 
приредби и јавном скупу; примање мита; злоупотреба положаја одговорног лица 
(члан 234. став 3. Кривичног законика); и 
кривична дела за која је посебним законом утврђена надлежност вишег суда; 
злоупотреба у јавним набавкама (члан 234а став 3. Кривичног законика);</p>
<p>3. суди у кривичном поступку према малолетним 
учиниоцима кривичних дела;</p>
<p>4. одлучује о молби за престанак мере безбедности или 
правне последице осуде за кривична дела из своје надлежности;</p>
<p>5. одлучује о захтевима за рехабилитацију;</p>
<p>6. одлучује о забрани растурања штампе и ширења 
информација средствима јавног информисања;</p>
<p>7. суди у грађанскоправним споровима кад вредност 
предмета спора омогућује изјављивање ревизије; у споровима о ауторским и сродним 
правима и заштити и употреби проналазака, индустријског дизајна, модела, 
узорака, жигова, ознака географског порекла, топографије интегрисаних кола, 
односно топографије полупроводничких производа и оплемењивача биљних сорти ако 
није надлежан други суд; у споровима о оспоравању или утврђивању очинства и 
материнства; у споровима за заштиту од дискриминације и злостављања на раду; у 
споровима о објављивању исправке информације и одговора на информацију због 
повреде забране говора мржње, заштите права на приватни живот, односно права на 
лични запис, пропуштања објављивања информације и накнаде штете у вези са 
објављивањем информације;</p>
<p>8. суди у споровима поводом штрајка; поводом 
колективних уговора ако спор није решен пред арбитражом; поводом обавезног 
социјалног осигурања ако није надлежан други суд; поводом матичне евиденције; 
поводом избора и разрешења органа правних лица ако није надлежан други суд;</p>
<p>Виши суд у другом степену одлучује о жалбама на одлуке 
основних судова:</p>
<p>1. о мерама за обезбеђење присуства окривљеног;</p>
<p>2. за кривична дела за које је прописана новчана казна 
и казна затвора до пет година;</p>
<p>3. на решења у грађанскоправним споровима; на 
пресуде у споровима мале вредности; у 
извршним поступцима и поступцима обезбеђења; 
у ванпарничним поступцима.</p>
<p>Виши суд води поступак за изручење окривљених и 
осуђених лица, пружа међународну правну помоћ у поступцима за кривична дела из 
своје надлежности, извршава кривичну пресуду иностраног суда, одлучује о 
признању и извршењу страних судских и арбитражних одлука ако није надлежан други 
суд, одлучује о сукобу надлежности основних судова са свог подручја, обезбеђује 
и пружа помоћ и подршку сведоцима и оштећенима и врши друге послове одређене 
законом.</p>
<p>Законом се може предвидети да у одређеним врстама 
правних ствари поступа само одређени виши суд.</p>
<p>*Службени гласник РС, број 101/2013</p>
<p>**Службени гласник РС, број 106/2015</p>
<p>3. Надлежност апелационог суда </p>
<p>Члан 24.</p>
<p>Апелациони суд одлучује о жалбама: </p>
<p>1. на одлуке виших судова; </p>
<p>2. на одлуке основних судова у кривичном поступку, ако за одлучивање о жалби 
није надлежан виши суд; </p>
<p>3. на пресуде основних судова у грађанскоправним споровима, ако за одлучивање 
о жалби није надлежан виши суд. </p>
<p>Апелациони суд одлучује о сукобу надлежности нижих судова са свог подручја 
ако за одлучивање није надлежан виши суд, о преношењу надлежности основних и 
виших судова кад су спречени или не могу да поступају у некој правној ствари и 
врши друге послове одређене законом. </p>
<p>Апелациони судови одржавају заједничке седнице и 
обавештавају Врховни касациони суд о спорним питањима од значаја за 
функционисање судова у Републици Србији и уједначавање судске праксе.</p>
<p>*Службени гласник РС, број 101/2013</p>
<p>4. Надлежност привредног суда </p>
<p>Члан 25.</p>
<p>Привредни суд у првом степену суди:</p>
<p>1. у споровима између домаћих и страних привредних 
друштава, предузећа, задруга и предузетника и њихових асоцијација (привредни 
субјекти), у споровима који настану између привредних субјеката и других правних 
лица у обављању делатности привредних субјеката, као и кад је у наведеним 
споровима једна од странака физичко лице ако је са странком у односу 
материјалног супарничарства;</p>
<p>2. у споровима о ауторским и сродним правима и заштити 
и употреби проналазака, индустријског дизајна, модела, узорака, жигова, ознака 
географског порекла, топографије интегрисаних кола, односно топографије 
полупроводничких производа и оплемењивача биљних сорти који настану између 
субјеката из тачке 1. овог става; у споровима поводом извршења и обезбеђења из 
надлежности привредних судова, а у споровима поводом одлука изабраних судова 
само кад су донете у споровима из тачке 1. овог става;</p>
<p>3. у споровима који произлазе из примене Закона о 
привредним друштвима или примене других прописа о организацији и статусу 
привредних субјеката, као и у споровима о примени прописа о приватизацији и 
хартијама од вредности;</p>
<p>4. у споровима о страним улагањима; о бродовима и 
ваздухопловима, пловидби на мору и унутрашњим водама и споровима у којима се 
примењују пловидбено и ваздухопловно право, изузев спорова о превозу путника; о 
заштити фирме; поводом уписа у судски регистар; поводом реорганизације, судске и 
добровољне ликвидације и стечаја осим спорова за утврђење постојања заснивања и 
престанка радног односа који су покренути пре отварања стечаја.</p>
<p>Привредни суд у првом степену води поступак за 
упис у судски регистар правних лица и других субјеката, ако за то није надлежан 
други орган; води поступак стечаја и реорганизације; одређује и спроводи 
извршење на основу извршних и 
веродостојних исправа када се односе на лица из става 1. тачка 1. овог члана, 
одређује и спроводи извршење и обезбеђење одлука привредних судова, а одлука 
изабраних судова само кад су донете у споровима из става 1. тачка 1. овог члана; 
одлучује о признању и извршењу страних судских и арбитражних одлука донетих у 
споровима из става 1. тачка 1. овог члана; одређује и спроводи извршење и 
обезбеђење на бродовима и ваздухопловима; води ванпарничне поступке који 
произлазе из примене Закона о привредним друштвима.</p>
<p>Привредни суд у првом степену одлучује о привредним 
преступима и с тим у вези о престанку заштитне мере или правне последице осуде.</p>
<p>Привредни суд пружа међународну правну помоћ за питања 
из своје надлежности и врши и друге послове одређене законом.</p>
<p>Законом се може предвидети да у одређеним врстама 
правних ствари поступа само одређени привредни суд.</p>
<p>*Службени гласник РС, број 101/2013</p>
<p>**Службени гласник РС, број 106/2015</p>
<p>5. Надлежност Привредног апелационог суда </p>
<p>Члан 26.</p>
<p>Привредни апелациони суд одлучује о жалбама на одлуке привредних судова и 
других органа, у складу са законом. </p>
<p>Привредни апелациони суд одлучује о сукобу надлежности и о преношењу 
надлежности привредних судова, утврђује правне ставове ради јединствене примене 
закона из надлежности привредних судова и врши друге послове одређене законом. 
</p>
<p>6. Надлежност прекршајног суда </p>
<p>Члан 27.</p>
<p>Прекршајни суд у првом степену суди у прекршајним 
поступцима ако није надлежан орган управе, пружа међународну правну помоћ у 
оквиру своје надлежности и врши друге послове одређене законом.</p>
<p>*Службени гласник РС, број 101/2013</p>
<p>7. Надлежност Прекршајног апелационог суда</p>
<p>*Службени гласник РС, број 101/2013</p>
<p>Члан 28.</p>
<p>Прекршајни апелациони суд одлучује о жалбама на одлуке 
прекршајних судова, о жалбама на одлуке које у прекршајном поступку доносе 
органи управе, о сукобу и преношењу месне надлежности прекршајних судова и врши 
друге послове одређене законом.</p>
<p>*Службени гласник РС, број 101/2013</p>
<p>8. Надлежност Управног суда </p>
<p>Члан 29.</p>
<p>Управни суд суди у управним споровима. </p>
<p>Управни суд пружа међународну правну помоћ у оквиру 
своје надлежности и врши и друге послове одређене законом.</p>
<p>*Службени гласник РС, број 101/2013</p>
<p>9. Надлежност Врховног касационог суда</p>
<p>Надлежност у суђењу </p>
<p>Члан 30.</p>
<p>Врховни касациони суд одлучује о ванредним правним средствима изјављеним на 
одлуке судова Републике Србије и у другим стварима одређеним законом. 
</p>
<p>Врховни касациони суд одлучује о сукобу надлежности између судова, ако за 
одлучивање није надлежан други суд, као и о преношењу надлежности судова ради 
лакшег вођења поступка или других важних разлога. </p>
<p>Надлежност изван суђења </p>
<p>Члан 31.</p>
<p>Врховни касациони суд обезбеђује јединствену судску примену права и једнакост 
странака у судским поступцима; разматра примену закона и других прописа и рад 
судова; именује судије Уставног суда, даје мишљење о кандидату за председника 
Врховног касационог суда и врши друге надлежности одређене законом.</p>
<p>*Службени гласник РС, број 101/2013</p>
<p>Састав већа </p>
<p>Члан 32.</p>
<p>Ако законом није друкчије одређено, Врховни касациони суд о правним 
средствима одлучује у већу од пет судија.</p>
<p>*Службени гласник РС, број 101/2013</p>
<p>Објављивање одлука Врховног касационог суда </p>
<p>Члан 33.</p>
<p>Одлуке Врховног касационог суда битне за праксу судова
објављују се у 
посебној збирци. </p>
<p>Све одлуке Врховног касационог суда из члана 30. став 1. овог закона 
објављују се на веб-страници Врховног касационог суда. </p>
<p>*Службени гласник РС, број 101/2013</p>
<p>Глава четврта </p>
<p>УНУТРАШЊЕ УРЕЂЕЊЕ СУДА </p>
<p>I. ГОДИШЊИ РАСПОРЕД ПОСЛОВА </p>
<p>Члан 34.</p>
<p>Пошто прибави мишљење судија, председник суда писмено утврђује распоред 
послова за наредну годину и саопштава га на седници свих судија до 1. децембра. 
Годишњи распоред послова судија утврђује се према правној области у којој судија 
поступа. </p>
<p>На годишњи распоред послова судија може изјавити приговор у року од три дана 
од дана саопштавања на седници свих судија. </p>
<p>О приговору судије одлучује председник непосредно вишег суда у року од осам 
дана од дана подношења приговора. </p>
<p>О приговору судије на годишњи распоред послова у Врховном касационом суду, 
одлучује Општа седница.</p>
<p>II. СУДСКО ОДЕЉЕЊЕ И СЕДНИЦА СВИХ СУДИЈА </p>
<p>1. Судско одељење </p>
<p>Образовање и руковођење </p>
<p>Члан 35.</p>
<p>Судска одељења постоје у судовима у којима више већа или судија појединаца 
поступа у истој правној области. </p>
<p>Судским одељењем руководи председник одељења, кога по прибављеном мишљењу 
судија одељења поставља председник суда.</p>
<p>Делокруг </p>
<p>Члан 36.</p>
<p>На седници судског одељења разматра се рад одељења, правна питања, начини 
побољшања рада и стручности судија, судијских помоћника и судијских приправника 
и друга питања од значаја за одељење. </p>
<p>Одељења апелационог суда, Привредног апелационог суда и 
Прекршајног 
апелационог суда разматрају и питања важна за рад подручних судова.</p>
<p>*Службени гласник РС, број 101/2013</p>
<p>Сазивање седнице и руковођење седницом </p>
<p>Члан 37.</p>
<p>Седницу судског одељења могу сазвати председник одељења или председник суда. 
</p>
<p>Седница судског одељења сазива се и на захтев једне 
трећине судија тог одељења.</p>
<p>Председник суда увек може да учествује у раду и одлучивању седнице одељења.</p>
<p>*Службени гласник РС, број 101/2013</p>
<p>2. Одељење судске праксе </p>
<p>Члан 38.</p>
<p>Одељење судске праксе постоји у суду с већим бројем судија, у складу са 
Судским пословником. </p>
<p>Одељење судске праксе прати и проучава праксу судова и међународних судских 
органа и обавештава судије, судијске помоћнике и судијске приправнике о правним 
схватањима судова. </p>
<p>Одељењем судске праксе руководи судија кога одређује председник суда.</p>
<p>3. Посебна одељења у вишим, апелационим, прекршајним 
судовима и Прекршајном апелационом суду</p>
<p>*Службени гласник РС, број 101/2013</p>
<p>Члан 39.</p>
<p>У вишим и апелационим судовима постоје одељења за кривичне поступке против 
малолетника и за радне спорове. </p>
<p>У појединим вишим и апелационим судовима могу се образовати одељења за 
кривична дела против Војске Србије, за кривична дела организованог криминала, 
ратних злочина и високотехнолошког криминала, у складу са законом. 
</p>
<p>У прекршајним судовима и Прекршајном апелационом суду могу се образовати 
одељења за вођење прекршајног поступка за прекршаје из области јавних прихода, 
царинског, спољнотрговинског и девизног пословања, у складу са Судским 
пословником.</p>
<p>*Службени гласник РС, број 101/2013</p>
<p>4. Заједничка седница одељења </p>
<p>Члан 40.</p>
<p>Заједничка седница одељења сазива се кад је за разматрање правног питања 
потребна сарадња најмање два одељења. </p>
<p>Заједничку седницу сазивају заједно председници одељења или председник суда, 
а њоме руководи председник суда или председник одељења у чијем је делокругу 
питање које се разматра.</p>
<p>5. Седница свих судија </p>
<p>Члан 41.</p>
<p>На седници свих судија разматрају се извештаји о раду суда и судија, одлучује 
о покретању поступка за оцену уставности закона и законитости прописа и других 
општих аката, разматра примена прописа којима се уређују питања из делокруга 
судова, даје мишљење о кандидатима за судије и судије поротнике и одлучује о 
другим питањима важним за цео суд. </p>
<p>Седницом свих судија руководи председник суда, а сазива је по потреби, 
односно на захтев судског одељења или најмање трећине свих судија.</p>
<p>III. УНУТРАШЊЕ УРЕЂЕЊЕ ВРХОВНОГ КАСАЦИОНОГ СУДА </p>
<p>1. Одељења у Врховном касационом суду </p>
<p>Члан 42.</p>
<p>Врховни касациони суд може имати одељења у складу са Пословником о уређењу и 
раду Врховног касационог суда. </p>
<p>2. Седница одељења Врховног касационог суда </p>
<p>Члан 43.</p>
<p>Седница одељења Врховног касационог суда разматра питања из делокруга судских 
одељења. </p>
<p>Седница одељења сазива се и ако између појединих већа настане несагласност у 
примени прописа или ако једно веће одступи од правног схватања прихваћеног у 
својој пракси или од правног схватања које су прихватила сва већа. 
</p>
<p>Правно схватање усвојено на седници одељења обавезује сва већа у саставу 
одељења. </p>
<p>3. Општа седница Врховног касационог суда</p>
<p>Делокруг </p>
<p>Члан 44.</p>
<p>Општа седница Врховног касационог суда разматра примену закона и других 
прописа и рад судова; именује судије Уставног суда; даје мишљење о кандидату за 
председника Врховног касационог суда; доноси Пословник о уређењу и раду Врховног 
касационог суда и врши друге послове одређене законом и Пословником о уређењу и 
раду Врховног касационог суда. </p>
<p>Општа седница разматра и остала питања из делокруга седнице свих судија.</p>
<p>*Службени гласник РС, број 101/2013</p>
<p>Усвајање начелних правних ставова </p>
<p>Члан 45.</p>
<p>Брисан је (види члан 18. Закона - 101/2013-8)</p>
<p>Састав и одлучивање </p>
<p>Члан 46.</p>
<p>Општу седницу чине председник и судије Врховног касационог суда. 
</p>
<p>За пуноважно одлучивање на Општој седници потребно је учешће већине судија од 
укупног броја судија. </p>
<p>Одлуке се доносе већином гласова присутних судија Врховног касационог суда.</p>
<p>Сазивање седнице и руковођење седницом </p>
<p>Члан 47.</p>
<p>Општу седницу сазива председник суда, по потреби, односно на захтев судског 
одељења или најмање трећине свих судија. </p>
<p>Општом седницом руководи председник Врховног касационог суда.</p>
<p>4. Секретаријат </p>
<p>Делокруг </p>
<p>Члан 48.</p>
<p>Врховни касациони суд има Секретаријат. </p>
<p>Секретаријат помаже председнику суда у судској управи, обавља административне 
послове за Општу седницу и врши друге послове који су му Пословником о уређењу и 
раду Врховног касационог суда стављени у делокруг.</p>
<p>Секретар </p>
<p>Члан 49.</p>
<p>Секретаријатом руководи секретар суда, кога на предлог председника суда 
поставља Општа седница. </p>
<p>Секретар Врховног касационог суда има статус државног службеника на положају. 
</p>
<p>Секретар Врховног касационог суда мора да испуњава услове за судију 
апелационог суда.</p>
<p>5. Пословник Врховног касационог суда </p>
<p>Члан 50.</p>
<p>Врховни касациони суд има пословник којим се детаљније прописује унутрашње 
уређење и рад суда. </p>
<p>Пословник о уређењу и раду Врховног касационог суда објављује се у „Службеном 
гласнику Републике Србије”.</p>
<p>IV. СУДСКА УПРАВА </p>
<p>Послови који чине судску управу </p>
<p>Члан 51.</p>
<p>Судску управу чине послови који служе вршењу судске власти, пре свега: 
уређивање унутрашњег пословања у суду; позивање и распоређивање судија 
поротника; послови везани за сталне судске вештаке и тумаче; разматрање притужби 
и представки; вођење статистика и израда извештаја; извршење кривичних и 
прекршајних санкција; финансијско и материјално пословање суда и овера исправа 
намењених употреби у иностранству. </p>
<p>У судској управи виших судова, као и других судова 
које одреди Високи савет судства, може се организовати служба за пружање подршке 
и помоћи сведоцима и оштећенима.</p>
<p>Судска управа детаљније се уређује Судским пословником.</p>
<p>*Службени гласник РС, број 101/2013</p>
<p>Права и обавезе председника суда </p>
<p>Члан 52.</p>
<p>Председник суда представља суд, руководи судском управом и одговоран је за 
правилан и благовремен рад суда. </p>
<p>Председник суда обезбеђује законитост, ред и тачност у суду, налаже отклањање 
неправилности и спречава одуговлачење у раду, одређује браниоце по службеној 
дужности по азбучном реду са листе адвоката које доставља адвокатска комора, 
стара се о одржавању независности судија и угледу суда и врши друге послове 
одређене законом и Судским пословником. </p>
<p>Суд има једног или више заменика председника суда, који замењује председника 
суда у случају спречености или одсутности. </p>
<p>Када суд има више од једног заменика председника суда, председник суда 
одређује једног заменика који га замењује.</p>
<p>Поверавање судске управе другима </p>
<p>Члан 53.</p>
<p>Поједине послове судске управе председник суда може 
поверити заменику председника суда, председницима одељења и управитељу суда.</p>
<p>Председник суда не може поверити одлучивање о правима судија на основу рада, 
утврђивање годишњег распореда послова, одлучивање о радним односима судског 
особља у случају када је то законом одређено, као и о удаљењу судије и судије 
поротника са дужности.</p>
<p>*Службени гласник РС, број 101/2013</p>
<p>Овлашћења председника непосредно вишег суда </p>
<p>Члан 54.</p>
<p>Председник непосредно вишег суда има право да надзире судску управу нижег 
суда, као и да при нечињењу председника нижег суда донесе акте из његовог 
делокруга. </p>
<p>Председник непосредно вишег суда може тражити од нижег суда обавештења о 
примени прописа, току поступка, као и све податке о раду. </p>
<p>Председник непосредно вишег суда може наложити непосредан увид у рад нижег 
суда, о чему се сачињава писмени извештај.</p>
<p>Поступак по притужби </p>
<p>Члан 55.</p>
<p>Кад странка или други учесник у поступку поднесу 
притужбу, председник суда дужан је да је размотри, да је достави на изјашњење 
судији на кога се односи и да о њеној основаности и предузетим мерама обавести 
подносиоца притужбе, као и председника непосредно вишег суда, у року од 15 дана 
од дана пријема притужбе.</p>
<p>Председник суда може да одбаци притужбу, у потпуности 
или у одређеном делу, ако утврди да подносилац злоупотребљава право на притужбу.</p>
<p>Сматраће се да подносилац притужбе злоупотребљава 
право на притужбу ако притужба има увредљиву садржину или ако поднесе притужбу 
исте или сличне садржине о којој је претходно одлучено.</p>
<p>Ако је притужба неразумљива, председник суда ће 
наложити подносиоцу да је уреди у року од осам дана од дана пријема налога, а 
ако подносилац то не учини, одбациће притужбу.</p>
<p>Ако је притужба поднета преко министарства надлежног 
за правосуђе, непосредно вишег суда или Високог савета судства, о основаности 
притужбе и предузетим мерама обавештава се и орган преко којег је притужба 
поднета.</p>
<p>*Службени гласник РС, број 101/2013</p>
<p>Управитељ суда</p>
<p>*Службени гласник РС, број 101/2013</p>
<p>Члан 55а</p>
<p>Суд републичког ранга, апелациони суд и суд са 30 и 
више судија има управитеља суда.</p>
<p>Ако се у једном месту налази седиште више судова који 
не испуњавају услове из става 1. овог члана, ти судови имају заједничког 
управитеља суда који се распоређује у суд опште надлежности највишег степена у 
том месту.</p>
<p>Изузетно од става 1. овог члана, ако се више судова 
налази у истој згради, могу имати заједничког управитеља суда који се одређује у 
складу са договором председника тих судова.</p>
<p>Председник суда поверава управитељу суда обављање 
материјално-финансијских и организационо-техничких послова.</p>
<p>Послови управитеља суда се детаљније уређују Судским 
пословником.</p>
<p>Управитељ суда за послове који су му поверени одговара 
председнику суда.</p>
<p>*Службени гласник РС, број 101/2013</p>
<p>Секретар суда </p>
<p>Члан 56.</p>
<p>Суд има секретара суда.</p>
<p>Секретар суда помаже председнику суда у пословима 
судске управе, у складу са Судским пословником.</p>
<p>Ако суд нема управитеља суда, организационо-техничке 
послове председник суда може поверити секретару суда.</p>
<p>*Службени гласник РС, број 101/2013</p>
<p>Глава пета </p>
<p>СУДСКО ОСОБЉЕ </p>
<p>1. Састав и број судског особља </p>
<p>Члан 57.</p>
<p>Судско особље чине судијски помоћници, судијски приправници и државни 
службеници и намештеници запослени на административним, техничким, 
рачуноводственим, информационим и осталим пратећим пословима значајним са судску 
власт. </p>
<p>Број судског особља одређује председник суда, актом о унутрашњем уређењу и 
систематизацији радних места у суду, у складу са кадровским планом. 
</p>
<p>Мерила за одређивање броја судског особља утврђује министар надлежан за 
послове правосуђа. </p>
<p>2. Судијски помоћник </p>
<p>Послови судијског помоћника </p>
<p>Члан 58.</p>
<p>Судијски помоћник помаже судији, израђује нацрте судских одлука, проучава 
правна питања, судску праксу и правну литературу, израђује нацрте правних 
схватања, усвојена правна схватања припрема за објављивање и самостално или уз 
надзор и упутства судије врши послове одређене законом и Судским пословником.</p>
<p>Поступак пријема судијских помоћника ближе се уређује 
актом министра надлежног за правосуђе.</p>
<p>*Службени гласник РС, број 101/2013</p>
<p>Звања судијских помоћника </p>
<p>Члан 59.</p>
<p>Судијски помоћници стичу следећа звања: судијски сарадник, виши судијски 
сарадник и судски саветник. </p>
<p>Звање судијског сарадника може стећи лице које има положени правосудни испит, 
а звање вишег судијског сарадника лице које после положеног правосудног испита 
има најмање две године радног искуства у правној струци. </p>
<p>Звање судског саветника може стећи онај ко испуњава услове за судију вишег 
суда.</p>
<p>Судски саветник </p>
<p>Члан 60.</p>
<p>Судски саветник врши стручне послове значајне за судско одељење или цео суд. 
</p>
<p>Звање судског саветника постоји у судовима републичког 
ранга и апелационим судовима.</p>
<p>У Врховном касационом суду постоји звање саветника Врховног касационог суда, 
које се стиче у складу са Пословником о уређењу и раду Врховног касационог суда.</p>
<p>*Службени гласник РС, број 101/2013</p>
<p>3. Оцењивање рада судијског помоћника </p>
<p>Време оцењивања </p>
<p>Члан 61.</p>
<p>Рад судијског помоћника оцењује се једном годишње. </p>
<p>Рад судијског помоћника који је у току календарске године радио краће од шест 
месеци не оцењује се за ту годину.</p>
<p>Надлежност за оцењивање </p>
<p>Члан 62.</p>
<p>Рад судијског помоћника оцењује председник суда, по прибављеном мишљењу 
седнице одељења у које је судијски помоћник распоређен. </p>
<p>Кад судијски помоћник није распоређен у одељење суда, мишљење се прибавља од 
судије или већа с којим судијски помоћник ради.</p>
<p>Оцене </p>
<p>Члан 63.</p>
<p>При оцењивању вреднују се обим и квалитет посла, савесност, предузимљивост
. </p>
<p>Оцењивање рада судијских помоћника врши се на основу објективних и 
јединствених критеријума и мерила. </p>
<p>Оцене су: „не задовољава”, „задовољава”, „добар”, „истиче се” и „нарочито се 
истиче”. </p>
<p>Виши судијски сарадник чији је рад најмање две године узастопно оцењен са 
„нарочито се истиче” може стећи звање судског саветника и ако не испуњава услове 
за судију вишег суда.</p>
<p>Критеријуми, мерила и поступак за оцењивање рада 
судијских помоћника уређују се актом Високог савета судства.</p>
<p>*Службени гласник РС, број 106/2015</p>
<p>**Службени гласник РС, број 65/2018 (Одлука 
УС)</p>
<p>Решење о оцени </p>
<p>Члан 64.</p>
<p>Председник суда доноси решење о оцени судијског помоћника. </p>
<p>На решење о оцени судијски помоћник има право да уложи приговор радном телу 
Високог савета судства, у року од 15 дана од дана пријема решења о оцени. 
</p>
<p>4. Судијски приправник </p>
<p>Пријем судијског приправника </p>
<p>Члан 65.</p>
<p>За судијског приправника прима се лице које је завршило правни факултет и 
испуњава опште услове за рад у државним органима. </p>
<p>Судијски приправник прима се у основни, виши, привредни и прекршајни суд. 
</p>
<p>Брисан је ранији став 3. (види члан 26. Закона - 101/2013-8)</p>
<p>Број судијских приправника одређује се посебно за 
сваки суд, актом министра надлежног за правосуђе.</p>
<p>При пријему судијских приправника нарочито се води рачуна о националном 
саставу становништва, одговарајућој заступљености припадника националних мањина 
и познавању стручне правне терминологије на језику националне мањине, који је у 
службеној употреби у суду.</p>
<p>Поступак пријема судијских приправника ближе се 
уређује актом министра надлежног за правосуђе.</p>
<p>*Службени гласник РС, број 101/2013</p>
<p>**Службени гласник РС, број 106/2015</p>
<p>Радни однос судијског приправника </p>
<p>Члан 66.</p>
<p>Судијски приправник прима се у радни однос на три године. </p>
<p>Судијски приправник који је на правосудном испиту оцењен са „положио са 
одликом” прима се у радни однос на неодређено време, у звању судијског 
сарадника.</p>
<p>Волонтер </p>
<p>Члан 67.</p>
<p>Дипломирани правник може бити примљен на обуку у суд ради стицања радног 
искуства и услова за полагање правосудног испита без заснивања радног односа 
(волонтер).</p>
<p>5. Обука </p>
<p>Члан 68.</p>
<p>Програм обуке судијских приправника и судијских помоћника прописује 
институција надлежна за обуку у правосуђу, уз сагласност Високог савета судства. 
</p>
<p>Судијски приправник и судијски помоћник може одређено време бити упућен на 
обуку у други суд, државни орган или орган јединице локалне самоуправе.</p>
<p>6. Остала правила о судском особљу </p>
<p>Члан 69.</p>
<p>Судско особље дужно је да савесно и непристрасно врши своје послове и чува 
углед суда. </p>
<p>На заснивање радног односа и на права, обавезе, стручно усавршавање, 
оцењивање и одговорности судског особља примењују се прописи који уређују радне 
односе државних службеника и намештеника, ако овим законом није друкчије 
одређено.</p>
<p>Глава шеста </p>
<p>ПРАВОСУДНА УПРАВА </p>
<p>Послови који чине правосудну управу </p>
<p>Члан 70.</p>
<p>Правосудна управа се стара о спровођењу закона и других прописа у вези са 
уређењем и радом судова. </p>
<p>Послове правосудне управе врше Високи савет судства и министарство надлежно 
за правосуђе. </p>
<p>Послови правосудне управе које врши Високи савет 
судства су: доношење упутства за састављање извештаја о раду судова; утврђивање 
општих смерница за унутрашње уређење судова; вођење личних листова судија, 
судија поротника и судског особља; предлагање дела буџета за рад судова за 
текуће расходе, осим расхода за судско особље и одржавање опреме и објеката, као 
и расподелу ових средстава; вршење надзора над наменским коришћењем буџетских 
средстава и вршење надзора над финансијским и материјалним пословањем судова.</p>
<p>Послови правосудне управе које врши министарство 
надлежно за правосуђе су: праћење рада судова; прикупљање статистичких и других 
података о раду судова; давање сагласности на правилник о унутрашњој 
организацији и систематизацији радних места у суду; надзор над поступањем у 
предметима у прописаним роковима и поступањем по притужбама и представкама; 
предлагање дела буџета за расходе за судско особље и за одржавање опреме и 
објеката, као и расподела ових средстава; предлагање дела буџета за инвестиције, 
пројекте и друге програме за рад правосудних органа; старање о смештајним 
условима, опремању и обезбеђењу судова; надзор над финансијским и материјалним 
пословањем судова и Високог савета судства; уређење и развој правосудног 
информационог система; развој и спровођење капиталних пројеката и других 
програма за правосудне органе; постављање и разрешење судских вештака и тумача.</p>
<p>Капиталне расходе из става 4. овог члана извршава министарство надлежно за 
правосуђе, односно правосудни орган уз сагласност министарства надлежног за 
правосуђе.</p>
<p>*Службени гласник РС, број 101/2013</p>
<p>Забрана утицаја на самосталност и независност суда и судија </p>
<p>Члан 71.</p>
<p>Ништав је сваки појединачни акт правосудне управе, којим се дира у 
самосталност и независност суда и судија. </p>
<p>Ништавост акта из става 1. овог члана утврђује Управни суд.</p>
<p>Лични лист </p>
<p>Члан 72.</p>
<p>Високи савет судства води лични лист за сваког судију, судију поротника и 
запосленог у суду. </p>
<p>Податке које лични лист садржи Високом савету судства прослеђује председник 
суда и одговоран је за њихову тачност, као и лице на које се подаци односе ако 
их је оно саопштило. </p>
<p>Подаци које садржи лични лист јесу службена тајна и могу да се обрађују и 
користе само у сврху примене овог закона и закона којим се уређује положај 
судија, у складу са прописима којима се уређује заштита података о личности.</p>
<p>Садржина личног листа </p>
<p>Члан 73.</p>
<p>Лични лист судије садржи име и презиме, име родитеља, место, дан, месец и 
годину рођења, податке о пребивалишту, завршеном правном факултету, успеху на 
студијама, приправничкој пракси, правосудном испиту, кретању у служби, датуму 
навршења радног века, оценама рада, упућивању на рад у други суд, удаљавању са 
дужности, дисциплинским мерама, вођеним кривичним поступцима, престанку 
дужности, објављеним стручним и научним радовима, знању страних језика, 
имовинском стању, стамбеним приликама и друге податке везане за рад и положај 
судије. </p>
<p>Лични лист судије поротника и запосленог садржи име и презиме, податке о 
рођењу, пребивалишту, завршеној школи, звању или занимању, оценама рада, кретању 
у служби и знању страних језика
. </p>
<p>Органи који имају податке који се уписују у лични лист дужни су да их доставе 
Високом савету судства. </p>
<p>Судија има право увида у свој лични лист и право 
приговора Високом савету судства на његову садржину.</p>
<p>Ближу садржину и образац личних листова из ст. 1. и 2. овог члана прописује 
Високи савет судства.</p>
<p>*Службени гласник РС, број 101/2013</p>
<p>Судски пословник </p>
<p>Члан 74.</p>
<p>Судским пословником прописују се унутрашње уређење и 
рад суда, а нарочито: уређење и рад одељења и осталих унутрашњих јединица суда; 
рад заједничке седнице одељења и седнице свих судија; обавештавање јавности о 
раду судова; вођење поступка и достављање одлука на језицима националних мањина; 
пружање правне помоћи и одржавање судских дана; пружање међународне правне 
помоћи; евидентирање, позивање и распоређивање судија поротника; приправничка 
пракса; поступање судског особља са странкама; вођење уписника и помоћних књига; 
поступање са списима; поступање по представкама и притужбама; вођење статистика 
и израда извештаја о раду; наплата новчаних казни, трошкова кривичног поступка и 
одузете имовинске користи; поступање са судским депозитима; увођење заједничких 
служби у местима с више судова и других правосудних органа; одевање судија, 
судског особља, странака, других учесника у судском поступку и свих који своје 
послове обављају у суду, као и друга питања уређења и рада суда, за која је 
законом одређено да се уређују Судским пословником.</p>
<p>Судски пословник доноси министар надлежан за правосуђе, уз претходно 
прибављено мишљење председника Врховног касационог суда.</p>
<p>*Службени гласник РС, број 101/2013</p>
<p>Надзор над применом Судског пословника </p>
<p>Члан 75.</p>
<p>Примену Судског пословника надзире министарство надлежно за правосуђе. 
</p>
<p>Лице које врши надзор може бити само оно које испуњава услове за избор судије 
суда чији рад надзире.</p>
<p>Последице надзора </p>
<p>Члан 76.</p>
<p>После надзора сачињава се записник који се доставља председнику суда у коме 
је вршен надзор, председнику непосредно вишег суда, председнику Врховног 
касационог суда и министру надлежном за правосуђе. </p>
<p>Председник непосредно вишег суда дужан је да обавести председника Врховног 
касационог суда и министра надлежног за правосуђе о мерама предузетим да се 
уочени недостаци отклоне, роковима за отклањање недостатака, као и разлозима 
због којих су недостаци и пропусти настали. </p>
<p>Рок за обавештавање одређује се Судским пословником.</p>
<p>Глава седма </p>
<p>ОБЕЗБЕЂЕЊЕ СУДА </p>
<p>Правосудна стража </p>
<p>Члан 77.</p>
<p>Правосудна стража је наоружана и униформисана служба која се стара о 
сигурности људи и имовине, реду и миру и несметаном спровођењу службених радњи у 
згради правосудног органа.</p>
<p>Овлашћења правосудне страже </p>
<p>Члан 78.</p>
<p>Правосудни стражар овлашћен је да утврди идентитет и разлоге доласка лица у 
зграду правосудног органа; по потреби претресе лице и ствари и забрани улазак у 
зграду са оружјем, опасним оруђем, под дејством алкохола или других омамљивих 
средстава; удаљи из зграде лице које омета ред и мир, лица која нису прикладно 
одевена и то на начин којим се чува углед и достојанство суда, као и да другим 
радњама штити лица и имовину у суду. </p>
<p>Правосудни стражар овлашћен је да употреби физичку силу и гумену палицу, а 
ватрено оружје – само ако друкчије не може да заштити људски живот или одбије 
напад на зграду правосудног органа.</p>
<p>Уређење правосудне страже </p>
<p>Члан 79.</p>
<p>Уређење правосудне страже, униформу њених припадника, наоружање и службену 
легитимацију детаљније прописује министар надлежан за правосуђе.</p>
<p>Помоћ правосудној стражи и обезбеђење </p>
<p>Члан 80. </p>
<p>На захтев руководиоца правосудног органа, орган унутрашњих послова пружа 
помоћ правосудној стражи. </p>
<p>Руководилац правосудног органа има право да од министарства надлежног за 
унутрашње послове захтева да се судији, судији поротнику, јавном тужиоцу, 
заменику јавног тужиоца, судији за прекршаје и њиховим породицама или имовини 
пружи посебна заштита.</p>
<p>Сходна примена прописа </p>
<p>Члан 81.</p>
<p>На заснивање радног односа и на права, обавезе, оцењивање и одговорност 
правосудне страже примењују се прописи који уређују радне односе државних 
службеника и намештеника, ако овим законом није друкчије одређено.</p>
<p>Глава осма </p>
<p>СРЕДСТВА ЗА РАД СУДОВА </p>
<p>Основна одредба </p>
<p>Члан 82.</p>
<p>Средства за рад судова обезбеђује се у буџету Републике Србије. 
</p>
<p>Средства за рад судова треба да обимом и приливом одржавају независност 
судске власти и омогућавају уредан рад судова.</p>
<p>Предлагање и извршење буџетских средстава </p>
<p>Члан 83.</p>
<p>Високи савет судства предлаже обим и структуру буџетских средстава неопходних 
за текуће расходе, осим расхода за судско особље, уз претходно прибављено 
мишљење министарства надлежног за правосуђе и врши расподелу ових средстава на 
судове.</p>
<p>*Службени гласник РС, број 101/2011</p>
<p>Надзор над трошењем буџетских средстава </p>
<p>Члан 84.</p>
<p>Надзор над трошењем буџетских средстава опредељених за рад судова спроводе 
Високи савет судства, министарство надлежно за правосуђе и министарство надлежно 
за финансије. </p>
<p>Брисан је ранији став 2. (види члан 1. Закона – 101/2010-3).</p>
<p>Коришћење средстава и самосталних прихода </p>
<p>Члан 85.</p>
<p>У буџету Републике Србије посебно се исказују приходи од рада судова и 
усмеравају се за редован рад правосудних органа, у складу са законом. 
</p>
<p>Висина и намена средстава из става 1. овог члана утврђују се Законом о 
буџету. </p>
<p>Подмирење судских трошкова </p>
<p>Члан 86.</p>
<p>Детаљније услове, висину и начин накнаде износа које странке и остали 
учесници у поступку плаћају за подмирење трошкова у судским поступцима прописује 
министар надлежан за правосуђе.</p>
<p>Глава девета </p>
<p>ПРЕЛАЗНЕ И ЗАВРШНЕ ОДРЕДБЕ </p>
<p>ПРЕЛАЗНЕ ОДРЕДБЕ </p>
<p>Наставак рада постојећих судова </p>
<p>Члан 87.</p>
<p>Врховни суд Србије и Виши трговински суд, који су образовани ранијим 
законима, настављају да раде до 31. децембра 2009. године.</p>
<p>Наставак рада постојећих органа за прекршаје </p>
<p>Члан 88.</p>
<p>Већа за прекршаје, општински органи за прекршаје, комисија за прекршаје при 
министарству надлежном за послове финансија, већа за другостепени прекршајни 
поступак при министарству надлежном за послове финансија, првостепени и 
другостепени порескопрекршајни органи настављају да раде у складу са Законом о 
прекршајима („Службени гласник СРС”, број 44/89 и „Службени гласник РС”, бр. 
21/90, 11/92, 6/93, 20/93, 53/93, 67/93, 28/94, 16/97, 37/97, 36/98, 44/98, 
62/01, 65/01 и 55/04), посебним законима који уређују њихову надлежност и 
Одлуком о образовању општинских органа за прекршаје и утврђивању броја судија у 
органима за прекршаје („Службени гласник РС”, бр. 72/93, 9/94, 30/94, 5/95, 
12/95, 50/95, 27/96, 47/96, 9/97, 3/98, 6/98, 17/98, 41/98, 91/02, 37/03, 76/03, 
115/03, 97/05 и 91/07), до 31. децембра 2009. године.</p>
<p>Почетак рада Врховног касационог суда, Привредног апелационог суда, Управног 
суда и Вишег прекршајног суда </p>
<p>Члан 89. </p>
<p>Врховни касациони суд, Привредни апелациони суд, Управни суд и Виши 
прекршајни суд почињу да раде 1. јануара 2010. године.</p>
<p>Уступање предмета Врховног суда Србије </p>
<p>Члан 90.</p>
<p>Предмете у којима до 31. децембра 2009. године не буде донета коначна одлука 
Врховни суд Србије уступа Врховном касационом суду, односно судовима у чију 
надлежност предмети спадају по овом закону и закону којим се уређују седишта и 
подручја судова. </p>
<p>Ако после 1. јануара 2010. године Врховни касациони суд, одлучујући о правном 
средству, предмет врати на поновни поступак, он се уступа суду у чију надлежност 
спада по овом закону и закону којим се уређују седишта и подручја судова.</p>
<p>Преузимање предмета </p>
<p>Члан 91.</p>
<p>Предмете у којима није окончан поступак пред већима за прекршаје, већима за 
другостепени прекршајни поступак при министарству надлежном за послове финансија 
и другостепеним порескопрекршајним органима до 31. децембра 2009. године 
преузеће Виши прекршајни суд, у складу са надлежношћу одређеном овим законом. 
</p>
<p>Ако после 1. јануара 2010. године Виши прекршајни суд, одлучујући о правном 
средству, предмет врати на поновни поступак, предмет преузима прекршајни суд у 
чију надлежност спада према закону којим се уређују седишта и подручја судова. 
</p>
<p>Предмете Вишег трговинског суда преузеће 1. јануара 2010. године Привредни 
апелациони суд.</p>
<p>Доношење привремених аката о унутрашњем уређењу и систематизацији радних 
места у Врховном касационом суду, Привредном апелационом суду, Управном суду, 
апелационим судовима и Вишем прекршајном суду </p>
<p>Члан 92.</p>
<p>Привремене акте о унутрашњем уређењу и систематизацији радних места у 
Врховном касационом суду, Привредном апелационом суду, Управном суду, 
апелационим судовима и Вишем прекршајном суду донеће министар надлежан за 
правосуђе до 1. септембра 2009. године. </p>
<p>Акте о унутрашњем уређењу и систематизацији радних места у Врховном 
касационом суду, Привредном апелационом суду, Управном суду, апелационим 
судовима и Вишем прекршајном суду донеће председници ових судова у року од шест 
месеци од дана њиховог избора у складу са овим законом.</p>
<p>Преузимање средстава за рад, опреме, архиве и запослених </p>
<p>Члан 93.</p>
<p>Потребна средства за рад, опрему, архиву и запослене Врховног суда Србије 
преузима Врховни касациони суд, Управни суд и апелациони судови, у складу са 
надлежношћу одређеном овим законом. </p>
<p>Министар надлежан за правосуђе образоваће комисију која ће извршити расподелу 
средстава за рад, опреме и архиве из става 1. овог члана. </p>
<p>Високи савет судства образоваће комисију која ће донети решења о 
распоређивању запослених из Врховног суда Србије у Врховни касациони суд, 
Управни суд и апелационе судове, у складу са привременим актом о унутрашњем 
уређењу и систематизацији радних места. </p>
<p>Потребна средства за рад, опрему, архиву и запослене постојећих већа за 
прекршаје, већа за другостепени прекршајни поступак при министарству надлежном 
за послове финансија и другостепених порескопрекршајних органа, преузеће Виши 
прекршајни суд, у складу са надлежношћу одређеном овим законом. </p>
<p>Министар надлежан за правосуђе образоваће комисију која ће извршити расподелу 
средстава за рад, опреме и архиве из става 4. овог члана. </p>
<p>Високи савет судства образоваће комисију која ће распоредити запослене из 
става 4. овог члана на радна места у Вишем прекршајном суду и прекршајним 
судовима, у складу са привременим актом о унутрашњем уређењу и систематизацији 
радних места. </p>
<p>Расподела средстава за рад, опреме и архиве, као и распоређивање запослених 
из већа за другостепени прекршајни поступак при министарству надлежном за 
послове финансија и другостепених порескопрекршајних органа, спровешће се у 
сарадњи са министарством надлежним за финансије. </p>
<p>Потребна средства за рад, опрему, архиву и запослене Вишег трговинског суда 
преузима Привредни апелациони суд. </p>
<p>Права запослених из Врховног суда Србије, Вишег трговинског суда и органа за 
прекршаје </p>
<p>Члан 94.</p>
<p>На права запослених из Врховног суда Србије, Вишег трговинског суда, већа за 
прекршаје, већа за другостепени прекршајни поступак при министарству надлежном 
за послове финансија и другостепених порескопрекршајних органа, примењују се 
одредбе закона који уређује права државних службеника и намештеника при промени 
уређења државних органа.</p>
<p>Надлежност Високог савета судства у вези са средствима за рад судова 
</p>
<p>Члан 95.</p>
<p>Престао је да важи од 1. септембра 2011. године (види чл. 10. и 11. Закона о 
изменама и допунама Закона о буџету Републике Србије за 2011. годину - 
78/2011-3)</p>
<p>Подзаконски прописи </p>
<p>Члан 96.</p>
<p>Подзаконски прописи чије је доношење предвиђено овим законом, донеће се у 
року од шест месеци од дана ступања на снагу овог закона. </p>
<p>До доношења подзаконских прописа из става 1. овог члана, примењују се одредбе 
прописа донетих на основу Закона о уређењу судова, ако нису супротне овом 
закону. </p>
<p>ЗАВРШНЕ ОДРЕДБЕ </p>
<p>Престанак важења закона </p>
<p>Члан 97.</p>
<p>Даном почетка примене овог закона престају да важе Закон о уређењу судова 
(„Службени гласник РС”, бр. 63/01, 42/02, 27/03, 29/04, 101/05 и 46/06) и 
одредбе чл. 12–20. Закона о судовима („Службени гласник Републике Србије”, бр. 
46/91, 60/91 – исправка, 18/92 – исправка, 71/92, 63/01, 42/02, 27/03 и 29/04). 
</p>
<p>Ступање закона на снагу и почетак примене </p>
<p>Члан 98.</p>
<p>Овај закон на снагу ступа осмог дана од дана објављивања у „Службеном 
гласнику Републике Србије”, а примењује се од 1. јануара 2010. године.</p>
<p></p>
<p>ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ЗАКОНА</p>
<p> </p>
<p>Закон о изменама и допунама Закона о уређењу судова: „Службени гласник РС“, 
број 104/2009-3</p>
<p>Члан 5.</p>
<p>Овај закон ступа на снагу осмог дана од дана објављивања у „Службеном 
гласнику Републике Србије“, а примењује се од 1. јануара 2010. године.</p>
<p>Закон о допунама Закона о уређењу судова: „Службени гласник РС“, број 
101/2011-273</p>
<p>Члан 5.</p>
<p>Овај закон ступа на снагу 1. јануара 2012. године.</p>
<p>Закон о изменама и допунама Закона о уређењу судова: „Службени гласник РС“, 
број 101/2013-8</p>
<p>Члан 31.</p>
<p>Виши судови настављају да суде, у првом степену, у предметима примљеним до 
дана почетка примене овог закона.</p>
<p>Ако одлука у предметима из става 1. овог члана буде укинута после дана 
почетка примене овог закона поступак ће се наставити пред надлежним судом у 
складу са одредбама овог закона.</p>
<p>Апелациони судови настављају да суде, у другом степену, у предметима 
примљеним до дана почетка примене овог закона.</p>
<p>Ако одлука у предметима из става 3. овог члана буде укинута после дана 
почетка примене овог закона, поступак ће се наставити пред надлежним судом у 
складу са одредбама овог закона.</p>
<p>До дана почетка примене Закона о прекршајима („Службени гласник РС”, број 
65/13), прекршајни судови настављају да суде у поступцима по жалбама на одлуке 
које у прекршајном поступку доносе органи управе.</p>
<p>Даном почетка примене овог закона Виши прекршајни суд наставља рад као 
Прекршајни апелациони суд.</p>
<p>Управитељи судова биће изабрани у року од шест месеци од дана почетка примене 
овог закона.</p>
<p>Члан 32.</p>
<p>Престао је да важи (види 
Одлуку УС - 88/2018-80)</p>
<p>Члан 33.</p>
<p>Овај закон ступа на снагу наредног дана од дана објављивања у „Службеном 
гласнику Републике Србије”, а примењује се од 1. јануара 2014. године, осим 
члана 2. који се примењује по истеку шест месеци од дана ступања на снагу овог 
закона.</p>
<p>Закон о изменама и допунама Закона о уређењу судова: „Службени гласник РС“, 
број 106/2015-60</p>
<p>Члан 5.</p>
<p>Високи савет судства доноси акт којим се уређују критеријуми, мерила и 
поступак за оцењивање рада судијских помоћника у року од 60 дана од дана ступања 
на снагу овог закона.</p>
<p>Министар надлежан за правосуђе доноси акт којим се одређује број судијских 
приправника у сваком суду у року од 60 дана од дана ступања на снагу овог 
закона.</p>
<p>Члан 6.</p>
<p>Овај закон ступа на снагу осмог дана од дана објављивања у „Службеном 
гласнику Републике Србије” осим одредбе члана 1. став 2. овог закона која ступа 
на снагу 1. јула 2016. године.</p>

