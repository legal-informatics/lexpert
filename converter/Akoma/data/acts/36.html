



<p>
</p>
<p>

ЗАКОН
</p>
<p>
о забрани
манифестација неонацистичких или фашистичких организација и удружења и забрани
употребе неонацистичких или фашистичких симбола и обележја</p>
<p>
"Службени
гласник РС", број 41 од 2. јуна 2009.</p>
<p>
</p>
<p>
</p>
<p>
Члан 1.</p>
<p>
Овим
законом уређује се забрана манифестација, истицање симбола или обележја или
било каквог другог деловања неонацистичких или фашистичких организација и
удружења, којима се на било који начин повређују уставна права или слободе
грађана и прописују санкције за повреду овог закона.</p>
<p>
</p>
<p>
Члан 2.</p>
<p>
Забрањују
се манифестације, истицање симбола или обележја или било какво друго деловање
припадника и присталица неонацистичких и фашистичких организација и удружења
којима се пропагирају идеје и делатности таквих организација и удружења. 
</p>
<p>
Уколико
надлежни орган утврди да регистрована организација или удружење поступају
супротно одредби става 1. овог члана, покренуће поступак за брисање из
регистра, у складу са законом.</p>
<p>
</p>
<p>
Члан 3.</p>
<p>
Забрањује
се производња, умножавање, складиштење, презентација, величање или на било који
други начин ширење пропагандног материјала, симбола или обележја којима се
изазива, подстиче или шири мржња или нетрпељивост према слободним опредељењима
грађана, расна, национална, или верска мржња или нетрпељивост, пропагирају или
оправдавају неонацистичке и фашистичке идеје и организације или се на други
начин угрожава правни поредак.</p>
<p>
</p>
<p>
Члан 4.</p>
<p>
Забрањује
се производња, умножавање, складиштење, презентација, ширење или на било који
други начин употреба симбола којима се пропагирају или оправдавају идеје, радње
или поступци лица за које су та лица осуђена за ратне злочине.</p>
<p>
</p>
<p>
Члан 5.</p>
<p>
Манифестацијом,
истицањем симбола или обележја или било каквим другим деловањем припадника или
присталица неонацистичких и фашистичких организација и удружења сматра се сваки
организовани или спонтани јавни наступ на којем се изазива, подстиче или шири
мржња или нетрпељивост према припадницима било којег народа, националне мањине,
цркве или верске заједнице.</p>
<p>
</p>
<p>
Члан 6.</p>
<p>
Изазивањем,
подстицањем и ширењем мржње или нетрпељивости у смислу члана 3. овог закона
сматра се чињење доступним јавности симбола, обележја или пропагандног
материјала који садрже неонацистичка или фашистичка обележја преко рачунарских
система. </p>
<p>
Пропагандним
материјалом, симболима и обележјима из става 1. овог члана сматрају се
нарочито: заставе, значке, ознаке, цртежи, графити, амблеми, фонографски
записи, музички састави, фотографије, пароле, униформе, или делови униформи. 
</p>
<p>
Неонацистичким
или фашистичким организацијама или удружењима из члана 2. овог закона сматрају
се оне организације или удружења које у својим статутарним или програмским
документима афирмишу или шире неонацистичке или фашистичке идеје и поступке.</p>
<p>
</p>
<p>
Члан 7.</p>
<p>
Новчаном
казном од 5.000,00 до 50.000,00 динара казниће се за прекшај физичко лице које
учествује у манифестацији, истиче симболе или обележја или деловањем на било
који други начин као припадник или присталица неонацистичке или фашистичке
организације или удружења пропагира идеје и делатност такве организације и
удружења (члан 2). </p>
<p>
За
прекршај из става 1. овог члана казниће се и регистрована организација или
удружење новчаном казном од 100.000,00 до 1.000.000,00 динара ако прекршај
изврши физичко лице које је њен члан.</p>
<p>
</p>
<p>
Члан 8.</p>
<p>
Новчаном
казном од 100.000,00 до 1.000.000,00 динара казниће се за прекршај правно лице
ако: </p>
<p>
1)
производи, умножава, складишти, презентује, велича или на било који начин шири
пропагандни материјал, симболе или обележја којима се изазива, подстиче или шири
расна, национална или верска мржња или нетрпељивост, пропагирају или
оправдавају неонацистичке или фашистичке идеје или организације или се на други
начин угрожава правни поредак (члан 3); </p>
<p>
2)
производи, умножава, складишти, презентује, шири или на било који други начин
употреби симболе којима се врши пропагирање или оправдавање идеја, радњи или
поступака лица из члана 4. овог закона (члан 4). </p>
<p>
За
прекршај из става 1. овог члана казниће се одговорно лице у правном лицу
новчаном казном од 5.000,00 до 50.000,00 динара. </p>
<p>
За
прекршај из става 1. овог члана казниће се предузетник новчаном казном од
50.000,00 до 500.000,00 динара. </p>
<p>
За
прекршај из става 1. овог члана казниће се физичко лице новчаном казном од
5.000,00 до 50.000,00 динара. </p>
<p>
За
прекршај из става 1. овог члана може се изрећи и заштитна мера одузимања
предмета којим је прекршај извршен. </p>
<p>
</p>
<p>
Члан 9.</p>
<p>
Овај
закон ступа на снагу осмог дана од објављивања у „Службеном гласнику Републике
Србије’’</p>

