


	
	Zakon

	

	<p>ЗАКОН</p>
	<p>о преузимању обавеза Jавног 
	предузећа „Путеви Србије” према привредним друштвима по основу неизмирених 
	обавеза и претварању тих обавеза у јавни дуг Републике Србије</p>
	<p>"Службени гласник РС", број 62 од 16. јула 2013.</p>
	<p>Предмет уређивања</p>
	<p>Члан 1.</p>
	<p>Овим законом уређује се начин, поступак и динамика измиривања обавеза 
	Јавног предузећа „Путеви Србије” према путарским и другим друштвима са 
	којима Јавно предузеће „Путеви Србије” има закључене уговоре о одржавању 
	државних путева (у даљем тексту: путарска и друга друштва), по основу 
	неизмирених обавеза, као и начин обезбеђења средстава за ове намене.</p>
	<p>Износ обавеза</p>
	<p>Члан 2.</p>
	<p>Република Србија преузима као јавни дуг Републике Србије обавезе из члана 
	1. овог закона, у укупном номиналном износу до 1.346.775.310 динара, на дан 
	1. април 2013. године. </p>
	<p>Средства за измирење обавеза</p>
	<p>Члан 3.</p>
	<p>Средства за измирење обавеза из члана 1. овог закона обезбеђују се у 
	буџету Републике Србије.</p>
	<p>Начин и динамика измиривања обавеза</p>
	<p>Члан 4.</p>
	<p>Обавезе Јавног предузећа „Путеви Србије” из члана 1. овог закона према 
	путарским и другим друштвима по основу закључених уговора Република Србија 
	ће извршавати према путарским и другим друштвима у износу утврђеном у члану 
	2. овог закона у три рате, до краја 2013. године према следећој динамици:</p>
	<p>– у јулу месецу 2013. године – у висини 1/3 укупног износа обавезе 
	утврђене из члана 2. овог закона;</p>
	<p>– у септембру месецу 2013. године – у висини 1/3 укупног износа обавезе 
	утврђене из члана 2. овог закона;</p>
	<p>– у новембру месецу 2013. године – у висини 1/3 укупног износа обавезе 
	утврђене из члана 2. овог закона.</p>
	<p>Преузете обавезе у износу утврђеном у члану 2. овог закона Република 
	Србија ће измиривати директно путарским и другим друштвима.</p>
	<p>Утврђивање појединачних потраживања путарских предузећа</p>
	<p>Члан 5.</p>
	<p>Влада ће, на предлог Министарства саобраћаја, посебним актом утврдити 
	висину појединачног потраживања сваког путарског и другог друштва у складу 
	са овим законом.</p>
	<p>Измиривање обавеза</p>
	<p>Члан 6.</p>
	<p>Измиривање обавеза према путарским и другим друштвима вршиће Министарство 
	финансија и привреде – Управа за јавни дуг, у складу са актом Владе из члана 
	5. овог закона.</p>
	<p>Завршна одредба</p>
	<p>Члан 7.</p>
	<p>Овај закон ступа на снагу наредног дана од дана објављивања у „Службеном 
	гласнику Републике Србије”.</p>

