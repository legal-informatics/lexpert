


	
	Zakon


	
			<p>ЗАКОН</p>
			<p>о давању гаранције Републике Србије у корист Banca Intesa a.d. Beograd, за измиривање обавеза Јавног предузећа „Србијагас” Нови Сад по основу Уговора о кредиту за изградњу разводног гасовода Александровац – Брус – Копаоник – Рашка – Нови Пазар – Тутин (II фаза)</p>
			<p>"Службени гласник РС", број 95 од 8. децембра 
			2018.</p>
			<p>Члан 1.</p>
			<p>Република Србија преузима обавезу да као гарант измири обавезе Јавног предузећа „Србијагас” Нови Сад (у даљем тексту: „Зајмопримац”) по основу Уговора о кредиту број 00-420-8501715.7, за изградњу разводног гасовода Александровац – Брус – Копаоник – Рашка – Нови Пазар – Тутин (II фаза), одобреном од стране Banca Intesa a.d. Beograd (у даљем тексту: „Уговор о кредиту”), у износу који не може бити већи од динарског износа индексираног у еврима, у износу до 20.000.000 евра (словима: двадесетмилиона евра) увећаног за износ припадајуће уговорене камате, накнада и трошкова. </p>
			<p>Члан 2.</p>
			<p>Гаранцију из члана 1. овог закона Република Србија издаје у корист Banca Intesa a.d. Beograd, на име обавеза из Уговора о кредиту, у износу до 20.000.000 евра (словима: двадесетмилиона евра) у динарској противвредности по средњем курсу Народне банке Србије увећаног за фиксну каматну стопу која износи 1,45% на годишњем нивоу, закљученог између Зајмопримца и Banca Intesa a.d. Beograd, 6. новембра 2018. године.</p>
			<p>Република Србија (у даљем тексту: Гарант) овим неопозиво, безусловно, без приговора и на први позив гарантује да ће измирити дуг Зајмопримца према Banca Intesa a.d. Beograd, односно свих плативих износа о њиховом доспећу, у свему на начин и у складу са условима из Уговора о кредиту, са роком важности који ће бити дужи за месец дана од рока доспећа кредита, чиме се ствара обавеза отплате дуга настала по основу гаранције да плати доспелу а неизмирену обавезу уколико Зајмопримац не изврши ту своју обавезу благовремено у складу са Уговором о кредиту. </p>
			<p>Уколико Гарант не изврши своје обавезе, у року који је наведен у ставу 2. овог члана, Banca Intesa a.d. Beograd ће имати право да прогласи доспелим све износе који су плативи у складу са одредбама Уговора о кредиту.</p>
			<p>У случају активирања ове гаранције, Гарант се обавезује да ће обезбедити у буџету за одговарајућу фискалну годину, средства неопходна за извршавање преузетих обавеза по овој гаранцији.</p>
			<p>Члан 3.</p>
			<p>Отплату кредита врши Зајмопримац према Banca Intesa a.d. Beograd у динарима индексирано према вредности евра, све у складу са одредбама Уговора о кредиту.</p>
			<p>Средства за отплату кредита обезбедиће Зајмопримац из сопствених прихода.</p>
			<p>Зајмопримац је дужан да средства за отплату кредита обезбеђује према плану отплате, у износу који укључује главницу, обрачунату камату и пратеће трошкове задуживања.</p>
			<p>Члан 4.</p>
			<p>Ако по основу дате гаранције Гарант изврши обавезу уместо Зајмопримца, Гарант ће од Зајмопримца имати право на повраћај главнице, камате, пратећих трошкова задуживања и пратећих трошкова који настану због неизвршења, односно неблаговременог извршења обавезе, као и свих других трошкова који могу настати у вези са извршавањем обавеза уместо Зајмопримца, до висине износа измирене обавезе, као и право да од Зајмопримца наплати обрачунату законску затезну камату. </p>
			<p>Право на повраћај средстава из става 1. овог члана Гарант ће остварити тако што ће иницирати наплату са рачуна Зајмопримца на основу овлашћења добијеног од Зајмопримца или других инструмената обезбеђења, у складу са прописима којима се уређује платни промет.</p>
			<p>Члан 5.</p>
			<p>Средства зајма која су Зајмопримцу стављена на располагање на основу Уговора о кредиту, за које се издаје гаранција по овом закону уплатиће се на наменски рачун Зајмопримца који ће се отворити код Народне банке Србије, након ступања на снагу овог закона. Средства са рачуна користиће се за плаћање обавеза Зајмопримца само уз сагласност министра надлежног за послове финансија.</p>
			<p>Члан 6.</p>
			<p>Овај закон ступа на снагу наредног дана од дана објављивања у „Службеном гласнику Републике Србије”.</p>
	

