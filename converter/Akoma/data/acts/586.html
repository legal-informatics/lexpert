


<p>ЗАКОН</p>
<p>о пиву</p>
<p>„Службени гласник РС“, број 30 од 7. маја 2010.</p>
<p>I. ОСНОВНЕ ОДРЕДБЕ</p>
<p>Члан 1.</p>
<p>Овим законом уређују се услови производње и 
услужног пуњења пива, квалитет и контрола квалитета сировина које се користе у 
производњи пива, квалитет, контрола квалитета, паковање, декларисање и стављање 
у промет пива, као и надзор над спровођењем овог закона.</p>
<p>Члан 2.</p>
<p>Сировине које се користе у производњи пива 
морају да испуњавају прописане норме квалитета утврђене овим законом и прописима 
којима се уређује њихов квалитет.</p>
<p>Пиво мора да испуњава прописане норме 
квалитета и услове у погледу паковања и декларисања утврђене овим законом и 
прописима којима се уређује његов квалитет, паковање и декларисање.</p>
<p>Члан 3.</p>
<p>Пиво у смислу овог закона јесте ферментисано 
пиће добијено технолошким поступком од јечменог слада, несладованих сировина, 
хмеља, воде и пивског квасца.</p>
<p>Члан 4.</p>
<p>Поједини изрази употребљени у овом закону 
имају следеће значење:</p>
<p>1) екстракт у сладовини јесте удео суве 
материје у сладовини пре ферментације;</p>
<p>2) јечмени слад јесте јечам који је 
технолошким захватима доведен до клијања и по завршетку клијања осушен и 
отклицан;</p>
<p>3) оригинално паковање је паковање које се 
било којом радњом након отварања не може вратити у првобитно стање;</p>
<p>4) пивски квасац јесте радни микроорганизам – 
чиста култура квасца сој Sacharomices cerevisiae квасац горњег и доњег врења;</p>
<p>5) пшенични слад јесте пшеница која је 
доведена до клијања и по завршетку клијања осушена и отклицана;</p>
<p>6) сировине јесу слад, хмељ, вода и пивски 
квасац;</p>
<p>7) сладовина јесте водени раствор 
екстрактивних материја хмеља и јечменог слада или хмеља, јечменог слада и 
несладованих сировина (несладоване житарице, производи од скроба и шећери) 
којима се замењује део јечменог слада, добијен топлотном и ензимском разградњом;</p>
<p>8) точено пиво јесте пиво које се директно 
точи потрошачу из оригиналне амбалаже преко апарата за точење;</p>
<p>9) хмељ јесу производи добијени од шишарки 
биљке Humulus lupulus.</p>
<p>II. ПРОИЗВОДЊА И УСЛУЖНО ПУЊЕЊЕ ПИВА</p>
<p>Члан 5.</p>
<p>Производњом пива може да се бави правно лице и 
предузетник (у даљем тексту: произвођач) који је регистрован у Регистар 
привредних субјеката и који је уписан у Регистар произвођача пива (у даљем 
тексту: Регистар) који води министарство надлежно за послове пољопривреде (у 
даљем тексту: Министарство).</p>
<p>Услужним пуњењем пива може да се бави 
произвођач који је уписан у Регистар и правно лице и предузетник (у даљем 
тексту: услужни пунилац пива) који је регистрован у Регистар привредних 
субјеката и уписан у Регистар услужних пунилаца који води Министарство.</p>
<p>Произвођач и услужни пунилац пива региструју 
се у Регистар привредних субјеката у складу са законом којим се уређује 
регистрација привредних субјеката.</p>
<p>Произвођач се уписује у Регистар, а услужни 
пунилац у Регистар услужних пунилаца ако испуњава услове у погледу објеката, 
просторија, опреме, уређаја, као и услове у погледу стручног кадра.</p>
<p>Произвођач из става 1. овог члана мора да има: 
објекте, односно просторије у којима се врши пријем, чување и складиштење 
сировина са уређајима и опремом који омогућавају одржавање њиховог квалитета; 
објекте, односно просторије за производњу са опремом и уређајима; просторије за 
пуњење и декларисање са потребном опремом; објекте, односно просторије за 
складиштење готовог производа; објекте, односно просторије за чување 
репроматеријала потребних за производњу и пуњење.</p>
<p>Услужни пунилац пива из става 2. овог члана 
мора да има: објекте, односно просторије за пуњење и декларисање пива са 
потребном опремом; објекте, односно просторије за складиштење готовог производа; 
објекте, односно просторије за чување репроматеријала потребних за пуњење пива.</p>
<p>Произвођач из става 1. овог члана у погледу 
стручног кадра мора да има једно запослено лице које има стечено високо 
образовање на студијама другог степена (дипломске академске студије – master, 
специјалистичке академске студије, специјалистичке струковне студије), односно 
на основним студијама у трајању од најмање четири године прехрамбене технологије 
микробиолошких процеса, прехрамбене технологије биљних производа, прехрамбене 
биотехнологије, прехрамбено технолошког смера, односно прехрамбено технолошког 
или биотехнолошког усмерења који има положене предмете из области технологије 
пива, са најмање две године радног искуства на пословима производње пива.</p>
<p>Услужни пунилац пива из става 2. овог члана у 
погледу стручног кадра мора да има једно запослено лице које има стечено високо 
образовање на студијама другог степена (дипломске академске студије – master, 
специјалистичке академске студије, специјалистичке струковне студије), односно 
на основним студијама у трајању од најмање четири године прехрамбене технологије 
микробиолошких процеса, прехрамбене технологије биљних производа, прехрамбене 
биотехнологије, прехрамбено технолошког смера, односно прехрамбено технолошког 
или биотехнолошког усмерења, са најмање две године радног искуства на пословима 
пуњења пива.</p>
<p>Министар надлежан за послове пољопривреде (у 
даљем тексту: министар) ближе прописује услове у погледу објеката, просторија, 
одговарајуће опреме и уређаја које мора да испуњава произвођач и услужни пунилац 
пива.</p>
<p>Испуњеност услова из ст. 1, 2, 4, 5, 6, 7. и 
8. овог члана, на захтев произвођача, односно услужног пуниоца пива утврђује 
министар решењем.</p>
<p>Решење министра из става 10. овог члана је 
коначно и против њега се може покренути управни спор.</p>
<p>Члан 6.</p>
<p>Регистар из члана 5. овог закона нарочито 
садржи:</p>
<p>1) податке о произвођачу (назив, седиште, 
адреса, матични број, порески идентификациони број);</p>
<p>2) податке о одговорном лицу;</p>
<p>3) шифру делатности;</p>
<p>4) податке о обиму годишње производње, утрошку 
сировина и готовим производима;</p>
<p>5) податке о објектима и просторијама за 
производњу и складиштење сировина и готових производа;</p>
<p>6) податке о опреми и уређајима за производњу 
и пуњење;</p>
<p>7) податке о стандардима квалитета и 
сертификатима;</p>
<p>8) податке о обиму годишње продаје.</p>
<p>Регистар услужних пунилаца пива садржи:</p>
<p>1) податке о услужном пуниоцу пива (назив, 
седиште, адреса, матични број, порески идентификациони број);</p>
<p>2) податке о одговорном лицу;</p>
<p>3) шифру делатности;</p>
<p>4) податке о обиму годишњег услужног пуњења 
пива;</p>
<p>5) податке о објектима и просторијама за 
пуњење пива и складиштење репроматеријала и готових производа;</p>
<p>6) податке о опреми и уређајима за пуњење 
пива;</p>
<p>7) податке о стандардима квалитета и 
сертификатима.</p>
<p>Произвођач је дужан да сваку промену података 
који се воде у Регистру пријави Министарству у року од 30 дана од дана настале 
промене.</p>
<p>Услужни пунилац пива је дужан да сваку промену 
података који се воде у Регистру услужних пунилаца пива пријави Министарству у 
року од 30 дана од дана настале промене.</p>
<p>Подаци из Регистра и Регистра услужних 
пунилаца пива су јавни и чувају се трајно.</p>
<p>Регистар и Регистар услужних пунилаца пива се 
воде у писаној и електронској форми и могу се повезивати са другим базама и 
регистрима Министарства.</p>
<p>Министар ближе прописује садржину и начин 
вођења Регистра и Регистра услужних пунилаца пива.</p>
<p>Члан 7.</p>
<p>Произвођач се брише из Регистра, а услужни 
пунилац пива се брише из Регистра услужних пунилаца пива:</p>
<p>1) ако донесе одлуку о престанку обављања 
делатности;</p>
<p>2) ако престане да испуњава услове прописане 
овим законом.</p>
<p>Министар доноси решење о брисању из Регистра и 
Регистра услужних пунилаца пива.</p>
<p>Решење министра из става 2. овог члана је 
коначно и против њега се може покренути управни спор.</p>
<p>Члан 8.</p>
<p>Произвођач је дужан да води Произвођачку 
евиденцију која садржи податке о: количинама и квалитету употребљених сировина; 
количини екстракта у сладовини; произведеним количинама пива и квалитету за 
сваки производ посебно, са документацијом која то потврђује.</p>
<p>Услужни пунилац пива дужан је да води 
евиденцију о услужном пуњењу пива која садржи податке о правном лицу и 
предузетнику за кога се врши услужно пуњење пива, као и о количинама, врстама и 
паковањима напуњеног пива и квалитету за сваки производ са пратећом 
документацијом која то потврђује.</p>
<p>Произвођачка евиденција и евиденција о 
услужном пуњењу пива из ст. 1. и 2. овог члана и пратећа документација чува се 
најмање три године после истека рока употребе производа.</p>
<p>Министар ближе прописује облик и садржину 
евиденције из ст. 1. и 2. овог члана.</p>
<p>Члан 9.</p>
<p>Пуњење у оригинално паковање увеженог пива у 
ринфузном стању може да врши произвођач и услужни пунилац пива.</p>
<p>Услужно пуњење пива у оригинално паковање може 
да врши само произвођач и услужни пунилац пива.</p>
<p>III. КОНТРОЛА КВАЛИТЕТА</p>
<p>Члан 10.</p>
<p>Производња пива обухвата све технолошке 
поступке прераде сировина које се користе у производњи пива.</p>
<p>Технолошки поступци за добијање пива су: 
добијање сладовине млевењем јечменог слада, додавањем несладованих сировина, 
укомљавањем јечменог слада или јечменог слада и несладованих сировина, 
филтрацијом сладовине, кувањем, хмељењем, хлађењем и бистрењем сладовине; 
додавање квасца и врење; накнадно врење и одлежавање пива; филтрација пива; 
пуњење пива у оригинално паковање и декларисање; стабилизација пива.</p>
<p>Члан 11.</p>
<p>Све врсте пива за које нису прописане норме 
квалитета производе се по произвођачкој спецификацији.</p>
<p>Министар ближе прописује услове и начин 
доношења, као и садржину произвођачке спецификације из става 1. овог члана.</p>
<p>Члан 12.</p>
<p>Хмељ, јечмени слад, несладоване сировине и 
вода који се користе у производњи пива подлежу обавезном испитивању квалитета у 
погледу физичких, хемијских и микробиолошких параметара и присуства остатака 
средстава за заштиту биља, биоцида или загађивача, у складу са овим законом и 
прописима којима се уређује њихов квалитет.</p>
<p>За квалитет хмеља, јечменог слада, 
несладованих сировина и воде који се користе у производњи пива одговоран је 
произвођач пива.</p>
<p>За квалитет увеженог хмеља, јечменог слада, 
несладованих сировина и пивског квасца који се користе у производњи пива 
одговоран је увозник.</p>
<p>Министар ближе прописује квалитет хмеља, 
јечменог слада, несладованих сировина и воде који се користе у производњи пива.</p>
<p>Члан 13.</p>
<p>Пиво, пре стављања у промет подлеже обавезном 
испитивању квалитета у погледу физичких, хемијских и микробиолошких параметара, 
присуства остатака средстава за заштиту биља, биоцида или загађивача и сензорном 
оцењивању, у складу са овим законом.</p>
<p>За квалитет пива у оригиналном паковању 
одговоран је произвођач, односно увозник.</p>
<p>За квалитет точеног пива поред произвођача, 
односно увозника, одговорно је и правно лице, односно предузетник који врши 
промет точеног пива ако се утврди да је неодговарајући квалитет настао услед 
неадекватног складиштења и услова промета.</p>
<p>За квалитет услужно пуњеног пива одговоран је 
произвођач који врши услужно пуњење.</p>
<p>За квалитет услужно пуњеног пива одговоран је 
услужни пунилац пива ако се утврди да је неодговарајући квалитет настао услед 
мешања са другим врстама напитака.</p>
<p>Министар ближе прописује квалитет, поступак, 
као и методе сензорног оцењивања пива.</p>
<p>Члан 14.</p>
<p>Испитивање квалитета хмеља, јечменог слада и 
несладованих сировина који се користе у производњи пива, као и пива у погледу 
физичких, хемијских и микробиолошких параметара, присуства остатака средстава за 
заштиту биља, биоцида или загађивача и сензорно оцењивање пива врши лабораторија 
овлашћена од стране Министарства.</p>
<p>Министар ближе прописује услове које мора да 
испуњава лабораторија у погледу техничке и стручне оспособљености, референтних 
метода за физичко-хемијске и микробиолошке анализе, присуство остатака средстава 
за заштиту биља, биоцида или загађивача хмеља, јечменог слада и несладованих 
сировина које се користе у производњи пива и пива, као и сензорног оцењивања 
пива.</p>
<p>Овлашћење се издаје решењем министра.</p>
<p>Овлашћење министар одузима ако се утврди да 
овлашћена лабораторија не испуњава прописане услове или се утврди да је 
овлашћење издато на основу нетачних или неистинитих података.</p>
<p>Решење министра из ст. 3. и 4. овог члана је 
коначно и против њега се може покренути управни спор.</p>
<p>IV. ПАКОВАЊЕ И ДЕКЛАРИСАЊЕ</p>
<p>Члан 15.</p>
<p>Пиво се пакује и декларише у складу са 
прописима којим се уређује његов квалитет, паковање и декларисање.</p>
<p>Паковање и декларисање пива врши произвођач, 
односно увозник.</p>
<p>Декларација мора бити уочљива, јасна и читка и 
не сме доводити у забуну потрошача.</p>
<p>Декларација пива које се производи по 
произвођачкој спецификацији мора да садржи податке о карактеристикама које 
указују на његову посебност.</p>
<p>Министар ближе прописује начин паковања и 
декларисања пива.</p>
<p>V. ПРОМЕТ</p>
<p>Члан 16.</p>
<p>Пиво се може стављати у промет у оригиналном 
паковању.</p>
<p>Изузетно од става 1. овог члана, пиво се може 
крајњем потрошачу нудити и као точено пиво.</p>
<p>Члан 17.</p>
<p>Пиво које се увози у Републику Србију мора по 
квалитету, паковању и декларисању да испуњава услове прописане овим законом и 
прописима којима се уређује његов квалитет, паковање и декларисање.</p>
<p>Пиво које се увози у ринфузном стању може се 
ставити у промет само у оригиналном паковању.</p>
<p>Увежено пиво у оригиналном паковању које се 
нуди крајњем потрошачу мора имати назив увозника пива и наведене све податке из 
декларације на српском језику, идентичне подацима на оригиналној декларацији.</p>
<p>Члан 18.</p>
<p>Пиво намењено извозу мора испуњавати услове 
прописане овим законом.</p>
<p>Изузетно од става 1. овог члана, пиво намењено 
извозу може се производити и извозити иако не испуњава услове прописане овим 
законом, на основу захтева увозника из иностранства и уз сагласност 
Министарства.</p>
<p>Сваку пошиљку пива при извозу прати уверење о 
квалитету овлашћене лабораторије, оверено од стране овлашћеног пољопривредног 
инспектора.</p>
<p>Члан 19.</p>
<p>Пиво се мора транспортовати, држати и стављати 
у промет на начин и под условима који обезбеђују очување физичких, хемијских, 
микробиолошких и сензорних особина.</p>
<p>Министар ближе прописује услове и начин 
транспорта и стављања у промет пива у објектима за малопродају и велепродају.</p>
<p>VI. НАДЗОР</p>
<p>Члан 20.</p>
<p>Инспекцијски надзор над применом овог закона и 
прописа донетих на основу њега Министарство врши преко пољопривредног 
инспектора.</p>
<p>Члан 21.</p>
<p>Послове пољопривредног инспектора може да 
обавља лице које има стечено високо образовање на студијама другог степена 
(дипломске академске студије – master, специјалистичке академске студије, 
специјалистичке струковне студије), односно на основним студијама у трајању од 
најмање четири године прехрамбене технологије микробиолошких процеса, 
прехрамбене технологије биљних производа, прехрамбене биотехнологије, 
прехрамбено технолошког смера, са положеним државним стручним испитом и са 
најмање три године радног искуства.</p>
<p>Члан 22.</p>
<p>У вршењу послова инспекцијског надзора, 
пољопривредни инспектор има права и дужност да утврђује и проверава:</p>
<p>1) испуњеност услова за производњу пива;</p>
<p>2) испуњеност услова за услужно пуњење пива;</p>
<p>3) да ли је произвођач сваку промену података 
који се воде у Регистру пријавио у прописаном року;</p>
<p>4) да ли је услужни пунилац пива сваку промену 
података који се воде у Регистру услужних пунилаца пива пријавио у прописаном 
року;</p>
<p>5) да ли произвођач води Произвођачку 
евиденцију са документацијом која то потврђује;</p>
<p>6) да ли услужни пунилац пива води евиденцију 
о услужном пуњењу пива са документацијом која то потврђује;</p>
<p>7) да ли произвођач чува Произвођачку 
евиденцију и пратећу документацију у прописаном року;</p>
<p>8) да ли услужни пунилац пива чува евиденцију 
о услужном пуњењу пива и пратећу документацију у прописаном року;</p>
<p>9) да ли пуњење у оригинално паковање увеженог 
пива у ринфузном стању врши произвођач, односно услужни пунилац пива;</p>
<p>10) да ли услужно пуњење пива врши произвођач, 
односно услужни пунилац пива;</p>
<p>11) производњу пива;</p>
<p>12) услужно пуњење пива;</p>
<p>13) да ли се све врсте пива за које нису 
прописане норме квалитета производе по произвођачкој спецификацији;</p>
<p>14) да ли је извршено испитивање квалитета 
хмеља, јечменог слада, несладованих сировина и воде који се користе у производњи 
пива у складу са овим законом;</p>
<p>15) да ли хмељ, јечмени слад, несладоване 
сировине и вода који се користе у производњи пива одговарају прописаном 
квалитету;</p>
<p>16) да ли квалитет увеженог хмеља, јечменог 
слада, несладованих сировина и пивског квасца који се користе у производњи пива 
одговарају прописаном квалитету;</p>
<p>17) да ли је произвођач извршио испитивање 
квалитета и сензорно оцењивање пива пре стављања пива у промет;</p>
<p>18) да ли квалитет пива одговара прописаном 
квалитету у складу са овим законом;</p>
<p>19) начин складиштења и услове промета точеног 
пива;</p>
<p>20) да ли је неодговарајући квалитет услужно 
пуњеног пива настао услед мешања са другим врстама напитака;</p>
<p>21) да ли испитивање квалитета хмеља, јечменог 
слада и несладованих сировина који се користе у производњи пива, као и пива у 
погледу физичких, хемијских и микробиолошких параметара, присуства остатака 
средстава за заштиту биља, биоцида или загађивача и сензорно оцењивање пива врши 
лабораторија овлашћена од стране Министарства;</p>
<p>22) да ли овлашћена лабораторија испуњава 
услове за контролу квалитета и сензорно оцењивање пива;</p>
<p>23) да ли је пиво паковано и декларисано у 
складу са овим законом;</p>
<p>24) да ли декларација пива које се производи 
по произвођачкој спецификацији садржи податке о карактеристикама које указују на 
његову посебност;</p>
<p>25) да ли се пиво ставља у промет у 
оригиналном паковању и као точено пиво;</p>
<p>26) да ли пиво које се увози у Републику 
Србију испуњава услове у складу са овим законом;</p>
<p>27) да ли се пиво које се увози у ринфузном 
стању ставља у промет само у оригиналном паковању;</p>
<p>28) да ли декларација увеженог пива у 
оригиналном паковању садржи све податке у складу са овим законом;</p>
<p>29) да ли пиво намењено извозу испуњава услове 
прописане овим законом;</p>
<p>30) да ли за извоз пива које не испуњава 
услове прописане овим законом извозник има сагласност Министарства;</p>
<p>31) да ли сваку пошиљку пива при извозу прати 
уверење о квалитету овлашћене лабораторије, оверено од стране овлашћеног 
пољопривредног инспектора;</p>
<p>32) услове транспорта држања и стављања у 
промет пива у складу са овим законом.</p>
<p>У вршењу послова пољопривредни инспектор може 
да узима узорке пива без накнаде ради испитивања и утврђивања квалитета.</p>
<p>Члан 23.</p>
<p>Ако пољопривредни инспектор у обављању послова 
из члана 22. овог закона утврди недостатак у примени овог закона и прописа 
донетих за његово спровођење, наложиће меру привремене забране и одредити рок за 
отклањање утврђених недостатака, и то:</p>
<p>1) производње пива ако за то нису испуњени 
прописани услови, односно ако се производња обавља без доказа о испуњености 
прописаних услова или без уписа у Регистар;</p>
<p>2) услужног пуњења пива ако за то нису 
испуњени прописани услови, односно ако се услужно пуњење пива обавља без доказа 
о испуњености прописаних услова или без уписа у Регистар услужних пунилаца пива;</p>
<p>3) пуњења у оригинално паковање увеженог пива 
у ринфузном стању ако га не врши произвођач, односно услужни пунилац пива;</p>
<p>4) услужног пуњења пива које не врши 
произвођач, односно услужни пунилац пива;</p>
<p>5) производње пива која се не врши у складу са 
овим законом;</p>
<p>6) употребе хмеља, јечменог слада, 
несладованих сировина и воде који се користе у производњи пива ако није извршено 
испитивање њиховог квалитета у складу са овим законом;</p>
<p>7) употребе хмеља, јечменог слада, 
несладованих сировина и воде који се користе у производњи пива које не 
одговарају прописаном квалитету;</p>
<p>8) промета пива ако није извршено његово 
испитивање квалитета и сензорно оцењивање у складу са овим законом;</p>
<p>9) промета пива ако његов квалитет и сензорна 
оцена не одговарају прописаном квалитету;</p>
<p>10) промета точеног пива ако нису обезбеђени 
услови промета који гарантују очување квалитета;</p>
<p>11) услужног пуњења пива које не одговара 
прописаном квалитету;</p>
<p>12) промета пива које није паковано и 
декларисано у складу са овим законом;</p>
<p>13) промета пива које није у оригиналном 
паковању, осим точеног пива;</p>
<p>14) промета увеженог пива које не испуњава 
прописане услове квалитета;</p>
<p>15) промета увеженог пива у ринфузном стању 
које није у оригиналном паковању;</p>
<p>16) промета увеженог пива у оригиналном 
паковању које није декларисано у складу са чланом 17. став 3. овог закона;</p>
<p>17) извоза пива које не испуњава услове за 
извоз из члана 18. овог закона;</p>
<p>18) транспорта, држања и стављања у промет 
пива који се обављају супротно члану 19. овог закона;</p>
<p>У обављању послова из члана 22. овог закона 
пољопривредни инспектор може да:</p>
<p>1) подноси захтев за покретање прекршајног 
поступка и пријаву за привредни преступ због непоступања по одредбама овог 
закона и прописа донетих на основу њега;</p>
<p>2) нареди друге мере и предузме друге радње.</p>
<p>Мере из става 1. тач. 1) до 17) и става 2. 
тачка 2) овог члана налажу се решењем пољопривредног инспектора.</p>
<p>На решење пољопривредног инспектора може се 
изјавити жалба министру у року од осам дана од дана пријема решења.</p>
<p>Жалба не одлаже извршење решења.</p>
<p>Члан 24.</p>
<p>Пољопривредни инспектор је дужан да о 
резултатима анализе обавести власника производа од кога је узорак узет, а када 
је узорак узет из промета, обавести и произвођача анализираног производа.</p>
<p>Трошкове испитивања и утврђивања квалитета 
инспекцијских узорака пива сноси произвођач, односно власник узорка, ако 
производ не одговара прописаном, односно декларисаном квалитету, односно 
Министарство ако производ одговара прописаном, односно декларисаном квалитету.</p>
<p>Суперанализа производа се може захтевати у 
року од осам дана од дана пријема обавештења о резултатима анализе.</p>
<p>Странка сноси трошкове испитивања и утврђивања 
квалитета производа чије испитивање тражи.</p>
<p>Трошкове испитивања квалитета увеженог пива 
пре стављања у промет сноси увозник.</p>
<p>VII. КАЗНЕНЕ ОДРЕДБЕ</p>
<p>Члан 25.</p>
<p>Новчаном казном од 300.000 до 3.000.000 
казниће се за привредни преступ привредно друштво или друго правно лице, ако:</p>
<p>1) се бави производњом пива, а није уписано у 
Регистар привредних субјеката и Регистар (члан 5. став 1);</p>
<p>2) се бави услужних пуњењем пива, а није 
уписано у Регистар привредних субјеката и Регистар услужних пунилаца пива (члан 
5. став 2);</p>
<p>3) производи пиво, а не испуњава услове у 
погледу објеката, просторија, опреме, уређаја и стручног кадра (члан 5. ст. 5. и 
7);</p>
<p>4) услужно пуни пиво, а не испуњава услове у 
погледу објеката, просторија, опреме, уређаја и стручног кадра (члан 5. ст. 6. и 
8);</p>
<p>5) врши пуњење у оригинално паковање увеженог 
пива у ринфузном стању, а није произвођач, односно услужни пунилац пива (члан 9. 
став 1);</p>
<p>6) врши услужно пуњење пива у оригинално 
паковање, а није произвођач, односно услужни пунилац пива (члан 9. став 2);</p>
<p>7) све врсте пива за које нису прописане норме 
квалитета не производи по произвођачкој спецификацији (члан 11. став 1);</p>
<p>8) у производњи пива користи хмељ, јечмени 
слад, несладоване сировине и воду који не одговарају прописаном квалитету (члан 
12. став 2);</p>
<p>9) стави у промет пиво чији квалитет претходно 
није испитан (члан 13. став 1);</p>
<p>10) стави у промет пиво у оригиналном паковању 
које не одговара прописаном квалитету (члан 13. став 2);</p>
<p>11) стави у промет точено пиво које не 
одговара прописаном квалитету (члан 13. став 3);</p>
<p>12) изврши услужно пуњење пива чији квалитет 
не одговара прописаном квалитету (члан 13. став 4);</p>
<p>13) неодговарајући квалитет услужно пуњеног 
пива настане услед мешања са другим врстама напитака (члан 13. став 5);</p>
<p>14) увезе пиво које не испуњава услове 
квалитета и декларисања (члан 17. став 1);</p>
<p>15) стави у промет пиво увезено у ринфузном 
стању које није у оригиналном паковању (члан 17. став 2);</p>
<p>16) извози пиво супротно члану 18. овог 
закона;</p>
<p>17) транспортује, држи и стави у промет пиво 
на начин и под условима супротним члану 19. овог закона;</p>
<p>18) не дозволи пољопривредном инспектору да 
узима узорке пива ради испитивања и утврђивања квалитета (члан 22. став 2).</p>
<p>За привредни преступ из става 1. овог члана 
казниће се новчаном казном од 50.000 до 200.000 динара и одговорно лице у 
привредном друштву или другом правном лицу.</p>
<p>Члан 26.</p>
<p>Новчаном казном од 100.000 до 1.000.000 динара 
казниће се за прекршај правно лице, ако:</p>
<p>1) не пријави сваку промену података 
Министарству у прописаном року (члан 6. ст. 3 и 4);</p>
<p>2) не води Произвођачку евиденцију, односно 
евиденцију о услужном пуњењу пива са документацијом која то потврђује и не чува 
је у прописаном року (члан 8);</p>
<p>3) у производњи пива користи хмељ, јечмени 
слад, несладоване сировине и воду чији квалитет није испитан (члан 12. став 1);</p>
<p>4) пакује и декларише пиво супротно члану 15. 
овог закона;</p>
<p>5) стави у промет пиво супротно члану 16. овог 
закона.</p>
<p>За прекршај из става 1. овог члана казниће се 
новчаном казном од 10.000 до 50.000 динара и одговорно лице у привредном друштву 
или другом правном лицу.</p>
<p>Члан 27.</p>
<p>Новчаном казном од 100.000 до 500.000 динара 
казниће се за прекршај предузетник, ако:</p>
<p>1) се бави производњом пива, а није уписан у 
Регистар привредних субјеката и Регистар (члан 5. став 1);</p>
<p>2) се бави услужним пуњењем пива, а није 
уписан у Регистар привредних субјеката и Регистар услужних пунилаца пива (члан 
5. став 2); </p>
<p>3) производи пиво, а не испуњава услове у 
погледу објеката, просторија, опреме, уређаја и стручног кадра (члан 5. ст. 5. и 
7);</p>
<p>4) услужно пуни пиво, а не испуњава услове у 
погледу објеката, просторија, опреме, уређаја и стручног кадра (члан 5. ст. 6. и 
8);</p>
<p>5) не пријави сваку промену података 
Министарству у прописаном року (члан 6. ст. 3. и 4);</p>
<p>6) не води Произвођачку евиденцију, односно 
евиденцију о услужном пуњењу пива са документацијом која то потврђује и не чува 
је у прописаном року (члан 8);</p>
<p>7) врши пуњење у оригинално паковање увеженог 
пива у ринфузном стању, а није произвођач, односно услужни пунилац пива (члан 9. 
став 1);</p>
<p>8) врши услужно пуњење пива у оригинално 
паковање, а није произвођач, односно услужни пунилац пива (члан 9. став 2);</p>
<p>9) све врсте пива за које нису прописане норме 
квалитета не производи по произвођачкој спецификацији (члан 11. став 1);</p>
<p>10) у производњи пива користи хмељ, јечмени 
слад, несладоване сировине и воду чији квалитет није испитан (члан 12. став 1);</p>
<p>11) у производњи пива користи хмељ, јечмени 
слад, несладоване сировине и воду који не одговарају прописаном квалитету (члан 
12. став 2);</p>
<p>12) стави у промет пиво чији квалитет 
претходно није испитан (члан 13. став 1);</p>
<p>13) стави у промет пиво у оригиналном паковању 
које не одговара прописаном квалитету (члан 13. став 2);</p>
<p>14) стави у промет точено пиво које не 
одговара прописаном квалитету (члан 13. став 3);</p>
<p>15) изврши услужно пуњење пива чији квалитет 
не одговара прописаном квалитету (члан 13. став 4);</p>
<p>16) неодговарајући квалитет услужно пуњеног 
пива настане услед мешања са другим врстама напитака (члан 13. став 4);</p>
<p>17) пакује и декларише пиво супротно члану 15. 
овог закона;</p>
<p>18) стави у промет пиво супротно члану 16. 
овог закона;</p>
<p>19) увезе пиво које не испуњава услове 
квалитета и декларисања (члан 17. став 1);</p>
<p>20) стави у промет пиво увезено у ринфузном 
стању које није у оригиналном паковању (члан 17. став 2);</p>
<p>21) извози пиво супротно члану 18. овог 
закона;</p>
<p>22) транспортује, држи и ставља у промет пиво 
на начин и под условима супротним члану 19. овог закона;</p>
<p>23) не дозволи пољопривредном инспектору да 
узима узорке пива ради испитивања и утврђивања квалитета (члан 22. став 2).</p>
<p>VIII. ПРЕЛАЗНЕ И ЗАВРШНЕ ОДРЕДБЕ</p>
<p>Члан 28.</p>
<p>Правно лице и предузетник који се бави 
производњом пива дужан је да своје пословање усклади са одредбама овог закона у 
року од годину дана од дана ступања на снагу овог закона.</p>
<p>Члан 29.</p>
<p>Послове пољопривредног инспектора могу 
обављати и лица са високим образовањем другог образовног профила у односу на 
образовни профил утврђен у члану 21. овог закона, стеченим до дана ступања на 
снагу овог закона, ако су до дана ступања на снагу овог закона обављали послове 
пољопривредног инспектора.</p>
<p>Члан 30.</p>
<p>До доношења подзаконских аката на основу 
овлашћења из овог закона примењиваће се:</p>
<p>1) Правилник о квалитету и другим захтевима за 
пиво („Службени лист СЦГ”, бр. 36/04 и 39/25);</p>
<p>2) Правилник о декларисању и означавању 
упакованих намирница („Службени лист СЦГ”, бр. 4/04, 12/04 и 48/04);</p>
<p>3) Правилник о квалитету и другим захтевима за 
хмељ и производе од хмеља („Службени лист СЦГ”, број 54/05).</p>
<p>Члан 31.</p>
<p>Овај закон ступа на снагу осмог дана од дана 
објављивања у „Службеном гласнику Републике Србије”.</p>
