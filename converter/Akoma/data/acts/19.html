


	
	Zakon

	


	
				<p>ЗАКОН</p>
				<p>о Националној академији за јавну управу</p>
				<p>"Службени гласник РС", број 94 од 19. 
				октобра 2017.</p>
				<p>I. УВОДНЕ ОДРЕДБЕ</p>
				<p>Предмет закона</p>
				<p>Члан 1.</p>
				<p>Овим законом оснива се Национална академија за јавну управу (у даљем тексту: Национална академија) и уређују се друга питања од значаја за рад Националне академије и обављање стручног усавршавања у јавној управи.</p>
				<p>Појам јавне управе и појам стручног усавршавања</p>
				<p>Члан 2.</p>
				<p>Јавна управа, у смислу овог закона, обухвата државне органе и самосталне и независне организације и тела чији састав бира Народна скупштина (надзорна и регулаторна тела), органе, организације и службе аутономне покрајине и јединице локалне самоуправе, јавне агенције и организације на које се примењују прописи о јавним агенцијама, а чији је оснивач Република Србија или аутономна покрајина или јединица локалне самоуправе и предузећа, установе, организације и појединце којима су поверена јавна овлашћења. </p>
				<p>Под стручним усавршавањем, у смислу овог закона, подразумева се организовани процес учења запослених у јавној управи на основу општих и посебних програма и програма обуке руководилаца, а ради стицања знања, вредности, ставова, способности и вештина усмерених на подизање нивоа компетенција неопходних за обављање послова из утврђеног делокруга и надлежности, односно послова јавне управе.</p>
				<p>II. НАЦИОНАЛНА АКАДЕМИЈА</p>
				<p>Статус и положај</p>
				<p>Члан 3.</p>
				<p>Национална академија је централна институција система стручног усавршавања у јавној управи Републике Србије – са статусом јавно признатог организатора активности неформалног образовања одраслих. </p>
				<p>Национална академија образује се као посебна организација, са својством правног лица. </p>
				<p>Надзор над радом Националне академије врши министарство у чијем делокругу су послови који се односе на систем државне управе. </p>
				<p>Делокруг</p>
				<p>Члан 4.</p>
				<p>Национална академија обавља стручне и с њима повезане извршне и друге послове државне управе који се односе на:</p>
				<p>1) системско прикупљање и обраду података у вези са унапређењем рада и стручних капацитета јавне управе и података који су од значаја за развој, припрему, спровођење, верификацију и вредновање програма стручног усавршавања и вођење одговарајуће документационо информационе базе;</p>
				<p>2) креирање и развој методологије и стандардних инструмената за припрему и спровођење програма стручног усавршавања;</p>
				<p>3) акредитацију програма стручног усавршавања у јавној управи;</p>
				<p>4) акредитацију спроводилаца обука у јавној управи;</p>
				<p>5) припрему, спровођење и развој општих програма стручног усавршавања и програма обуке руководилаца;</p>
				<p>6) пружање стручне помоћи и координацију остваривања послова у вези са припремом и спровођењем посебних програма стручног усавршавања носиоцима обавезе припреме и спровођења тих програма;</p>
				<p>7) спровођење других програма стручног усавршавања, утврђених у складу са законом, који јој буду поверени; </p>
				<p>8) припрему и спровођење програма обуке предавача, ментора, коуча и других реализатора програма стручног усавршавања, као и на њихову селекцију и акредитацију;</p>
				<p>9) праћење ефеката спровођења програма стручног усавршавања и развоја;</p>
				<p>10) сарадњу са службом, односно телом надлежним за послове управљања кадровима, односно стручно усавршавање запослених у аутономним покрајинама и јединицама локалне самоуправе;</p>
				<p>11) истраживачко аналитичке послове и сарадњу са научним организацијама;</p>
				<p>12) учешће у успостављању и одржавању сарадње са домаћим, страним и међународним институцијама, организацијама и удружењима и управљање пројектима међународне подршке у вези са пословима које обавља;</p>
				<p>13) старање о чувању материјала припремљених у оквиру програма стручног усавршавања (депозит), организовање и чување библиотечко-информационе грађе и медијатеке, литературе, предавања, дидактичких материјала, презентација и других релевантних докумената који настану у току остваривања стручног усавршавања;</p>
				<p>14) издавање публикација и обављање друге издавачке делатности;</p>
				<p>15) друге послове утврђене законом.</p>
				<p>Поред послова из става 1. овог члана, Национална академија, у складу са захтевима правних и физичких лица, може да припрема и спроводи комерцијалне програме, ако обављање тих послова не угрожава обављање послова из става 1. овог члана.</p>
				<p>Сарадња и континуирана стручна подршка </p>
				<p>Члан 5.</p>
				<p>Национална академија остварује сарадњу са органима и организацијама из члана 2. став 1. овог закона преко организационих јединица, тела, односно лица одговорних за послове управљања кадровима или других надлежних лица која одреде ти органи.</p>
				<p>Сарадња из става 1. овог члана, нарочито обухвата:</p>
				<p>1) повезивање евиденција са службама и другим надлежним органима и лицима за управљање кадровима у погледу вођења кадровских евиденција код корисника, односно остваривања размене података релевантних за праћење ефеката стручног усавршавања;</p>
				<p>2) активности у утврђивању потреба и припреми и спровођењу методологије у вези са стручним усавршавањем;</p>
				<p>3) координацију и редовну сарадњу и размену података у планирању, припреми и спровођењу активности стручног усавршавања, стандардизацији програма стручног усавршавања и евидентираним, односно акредитованим програмима стручног усавршавања и праћењу, планирању и остваривању послова управљања кадровима.</p>
				<p>Национална академија обезбеђује континуирану стручну подршку корисницима, нарочито:</p>
				<p>1) објављивањем и чињењем доступним извештаја, материјала и других релевантних података о оствареним програмима стручног усавршавања у јавној управи;</p>
				<p>2) обезбеђивањем редовног приступа подацима из евиденција и депозита;</p>
				<p>3) развојем инструмената сталне стручне подршке на даљину, узајамне стручне помоћи, коучинга, менторства и слично.</p>
				<p>Сарадња са другим јавно признатим организаторима активности и заинтересованим лицима</p>
				<p>Члан 6.</p>
				<p>Национална академија самостално изводи утврђени програм, а ако нема одговарајућег предавача или довољан број одговарајућих предавача или ако се тиме умањује трошак извођења програма без утицаја на квалитет, може га изводити и у сарадњи са другим јавно признатим организаторима активности образовања одраслих или са другим спроводиоцима програма, које у складу са овим законом, акредитује Национална академија.</p>
				<p>Изузетно, акредитованим, у смислу овог закона, сматрају се високошколске установе које су акредитоване у складу са прописима о високом образовању, научноистраживачке организације акредитоване у складу са прописима о научноистраживачкој делатности и други јавно признати организатори активности образовања одраслих који су тај статус стекли у складу са прописима о образовању одраслих.</p>
				<p>За спровођење програма обуке могу се акредитовати лица која испуне услове у погледу потребних кадрова, простора, опреме и средстава.</p>
				<p>Лице које поднесе захтев за акредитацију мора да има, односно да обезбеди:</p>
				<p>1) одговорно лице, као и реализаторе обуке са сталне листе предавача коју води Национална академија, друге реализаторе обуке ангажоване из реда запослених у високошколским установама које су акредитоване у складу са прописима о високом образовању или из реда запослених у научноистраживачким организацијама акредитованим у складу са прописима о научноистраживачкој делатности или из реда запослених у другим јавно признатим организаторима активности образовања одраслих или реализаторе обуке који имају најмање исти ниво и врсту образовања као и запослени који су полазници обуке, односно одговарајућег програма и који поседују стручно, радно и предавачко искуство у области у којој се програм спроводи, односно објављене радове из релевантне стручне области;</p>
				<p>2) простор – у власништву, закупу или по основу уговора о коришћењу, у коме ће се спровести обука, односно реализовати програм, а који није мањи од 2m² по полазнику обуке;</p>
				<p>3) опрему и средства (намештај, рачунаре, пројекторе, табле за презентацију и др.) који су неопходни за реализацију програма.</p>
				<p>Влада, на предлог Националне академије, доноси акт којим се ближе уређују критеријуми и мерила којима се доказује испуњеност услова из ст. 1. и 2. овог члана, односно потврђује статус акредитоване високошколске установе или научноистраживачке организације или јавно признатог организатора активности образовања одраслих, као и облик, начин уписа и вођења евиденције о овим лицима. </p>
				<p>Избор извођача програма између акредитованих спроводиоца обука врши се сагласно прописима којима се уређује област јавних набавки.</p>
				<p>Посебна стручна тела</p>
				<p>Члан 7.</p>
				<p>Посебна стручна тела Националне академије јесу Програмски савет и сталне програмске комисије.</p>
				<p>Програмски савет</p>
				<p>Члан 8.</p>
				<p>Програмски савет је основно стручно тело Националне академије, које: </p>
				<p>1) разматра и утврђује предлог општег програма обуке и програма обуке руководилаца и других програма обуке које самостално припрема и спроводи Национална академија;</p>
				<p>2) утврђује методологију потреба за стручним усавршавањем;</p>
				<p>3) расправља о битним стручним питањима рада Националне академије и директору даје мишљења и иницијативе у вези с обављањем и развојем области стручног усавршавања;</p>
				<p>4) утврђује препоруке у вези са развојем нових тематских целина у оквиру програма;</p>
				<p>5) даје препоруке и утврђује правце за унапређење садржаја (тематских целина) у оквиру програма;</p>
				<p>6) утврђује препоруке у вези са јачањем мреже стручњака за развој и методологије спровођења програма;</p>
				<p>7) утврђује опште и посебне стандарде за вредновање квалитета спроведених програма и вредновање резултата успешности полазника у стручном усавршавању;</p>
				<p>8) учествује у утврђивању задатака који се односе на припрему и ажурирање приручника по областима у којима се стручно усавршавање спроводи;</p>
				<p>9) утврђује потребу и предлаже образовање сталних програмских комисија;</p>
				<p>10) размењује искуства са другим учесницима у обезбеђивању, праћењу и унапређивању квалитета образовања одраслих. </p>
				<p>Програмски савет чине председник и 14 чланова, које именује и разрешава директор Националне академије. </p>
				<p>Председник и шест чланова Програмског савета именују се из реда државних службеника који имају најмање девет година радног искуства у области релевантној за рад јавне управе, један члан се именује из реда запослених у органима аутономне покрајине, један члан се именује из реда чланова Савета за стручно усавршавање у јединицама локалне самоуправе, а шест чланова се именује из реда стручњака из области релевантне за рад јавне управе и представника удружења и других пословнo-стручних и непрофитних организација чији су циљеви или послови ради којих су основани у области релевантној за рад јавне управе. </p>
				<p>Председник и чланови Програмског савета за свој рад имају право на накнаду. </p>
				<p>Критеријуме, мерила и начин утврђивања накнаде из става 4. овог члана утврђује Влада, на предлог Националне академије.</p>
				<p>Сталне програмске комисије</p>
				<p>Члан 9.</p>
				<p>Сталне програмске комисије образују се према основним тематским областима програма стручног усавршавања у јавној управи, ради усмеравања развоја тематских области и предлагања њиховог унапређења у складу са утврђеним потребама за стручним усавршавањем.</p>
				<p>Сталне програмске комисије образује директор Националне академије.</p>
				<p>У састав сталних програмских комисија именују се стручњаци из релевантне тематске области и представници, односно запослени у Националној академији, са значајним и признатим искуством, претежно из реда јавне управе.</p>
				<p>Чланови сталних програмских комисија за свој рад имају право на накнаду. </p>
				<p>Критеријуме, мерила и начин утврђивања накнаде из става 4. овог члана утврђује Влада, на предлог Националне академије.</p>
				<p>Централна евиденција програма стручног усавршавања у јавној управи</p>
				<p>Члан 10.</p>
				<p>Национална академија води Централну евиденцију програма стручног усавршавања у јавној управи.</p>
				<p>Евиденција из става 1. овог члана, поред података о програму, садржи и податке о: органима из члана 2. став 1. овог закона, односно корисницима; учесницима; спроводиоцу коме је поверено извођење обуке; предавачима, менторима и коучима; оценама успешности спроведених програма и материјалима који су припремљени за потребе или су производ програма стручног усавршавања. </p>
				<p>Органи из члана 2. став 1. овог закона дужни су да Националној академији достављају податке и материјале који чине садржину евиденције из става 1. овог члана. </p>
				<p>Облик, начин уписа и вођења евиденције из става 1. овог члана, ближе прописује Национална академија. </p>
				<p>Средства за рад</p>
				<p>Члан 11.</p>
				<p>Средства за финансирање послова Националне академије обезбеђују се:</p>
				<p>1) у буџету Републике Србије за опште трошкове рада;</p>
				<p>2) у буџету Републике Србије, буџету аутономне покрајине, буџету јединице локалне самоуправе и финансијском плану органа и организација из члана 2. став 1. овог закона – за програме обуке и друге стручне послове у вези са програмима обуке које спроводи у јавној управи.</p>
				<p>Тарифу за услуге стручног усавршавања и обављање других стручних послова за потребе корисника из члана 2. став 1. овог закона, изузев корисника средстава буџета Републике Србије, као и за потребе корисника ван јавне управе утврђује Влада, на предлог Националне академије.</p>
				<p>Приходи остварени пружањем услуга за потребе, по захтеву или у интересу корисника приход су буџета Републике Србије.</p>
				<p>III. ПРЕЛАЗНЕ И ЗАВРШНЕ ОДРЕДБЕ</p>
				<p>Члан 12.</p>
				<p>Прописе утврђене овим законом надлежни органи донеће у року од девет месеци од дана ступања на снагу овог закона. </p>
				<p>Члан 13.</p>
				<p>До доношења подзаконских аката, односно програма стручног усавршавања у складу са овлашћењима из овог закона, примењиваће се подзаконски акти и програми донети до ступања на снагу овог закона, осим одредаба које су у супротности са овим законом.</p>
				<p>Члан 14.</p>
				<p>Даном ступања на снагу овог закона:</p>
				<p>1) Национална академија почиње да ради према положају и делокругу који је утврђен овим законом;</p>
				<p>2) Служба за управљање кадровима наставља са радом према положају и делокругу који је утврђен законом.</p>
				<p>Члан 15.</p>
				<p>Национална академија преузима од Службе за управљање кадровима запослена лица, као и права, обавезе, предмете, опрему, средства за рад и архиву за вршење надлежности у области стручног усавршавања.</p>
				<p>Члан 16.</p>
				<p>Национална академија преузима од Министарства државне управе и локалне самоуправе евиденцију о утврђеним и спроведеним општим програмима стручног усавршавања државних службеника, као и права, обавезе, предмете, опрему, средства за рад и архиву за вршење надлежности у овим пословима. </p>
				<p>Члан 17.</p>
				<p>Служба за управљање кадровима ускладиће правилник о унутрашњем уређењу и систематизацији радних места са одредбама овог закона у року од 60 дана од дана његовог ступања на снагу.</p>
				<p>Национална академија донеће правилник о унутрашњем уређењу и систематизацији радних места у року од 60 дана од дана ступања на снагу овог закона. </p>
				<p>Члан 18. </p>
				<p>До усклађивања, односно доношења акта о унутрашњем уређењу и систематизацији радних места, послове Националне академије обављаће Служба за управљање кадровима.</p>
				<p>Члан 19.</p>
				<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	

