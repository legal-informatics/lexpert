



<p>
ЗАКОН</p>
<p>

о давању контрагаранције 
Републике
Србије
Србији 
и Црној
Гори 
по зајму 
Европске 
инвестиционе банке за финансирање пројекта обнове енергетског сектора у 
Републици
Србији</p>
<p>

"Службени гласник
РС", број

120 од 

5. новембра 2004. 
</p>
<p>
</p>
<p>
</p>
<p>
Контрагаранција
Републике Србије</p>
<p>
</p>
<p>
Члан 1.</p>
<p>
Република Србија преузима обавезу да као контрагарант
измири обавезе Србије и Црне Горе по зајму Европске инвестиционе банке, у делу
који се односи на Републику Србију, у висини од 59 милиона евра, по основу
Финансијског уговора између Савезне Републике Југославије, као зајмопримца, и
Европске инвестиционе банке, као зајмодавца, закљученог августа 2002. године у
Београду, за финансирање Пројекта обнове енергетског сектора.</p>
<p>
</p>
<p>
Обавеза Републике
Србије</p>
<p>
</p>
<p>
Члан 2.</p>
<p>
Контрагаранција из члана 1. овог закона даје се Србији
и Црној Гори на име обавезе из Закона о задужењу Србије и Црне Горе код
Европске инвестиционе банке у износу од 70 милиона евра за финансирање Пројекта
обнове енергетског сектора („Службени лист СЦГ”, број 26/03), којим се Србија и
Црна Гора задужује у своје име, а за рачун Републике Србије, у висини од 59
милиона евра за финансирање одређених компонената Пројекта обнове енергетског
сектора у Републици Србији, наведених у члану 3. поменутог закона и Закона о
ратификацији Финансијског уговора између Савезне Републике Југославије и
Европске инвестиционе банке (Пројекат обнове енергетског сектора) („Службени
лист СЦГ – Међународни уговори”, број 3/03 – у даљем тексту: Финансијски
уговор), који је закључен између Савезне Републике Југославије и Европске
инвестиционе банке.</p>
<p>
</p>
<p>
Корисник зајма</p>
<p>
</p>
<p>
Члан 3.</p>
<p>
Корисник зајма из члана 1. овог закона у Републици
Србији је Јавно предузеће Електропривреда Србије (у даљем тексту: Корисник
зајма).</p>
<p>
</p>
<p>
Начин повлачења
средстава зајма</p>
<p>
</p>
<p>
Члан 4.</p>
<p>
Средства зајма повлаче се по захтеву Корисника зајма,
преко Министарства финансија, на специјални рачун – „EIB 
P.S.R. Loan F.R.Y. (Serbia)”, који ће бити отворен на име Министарства финансија код Народне банке
Србије.</p>
<p>
Министарство финансија ће девизна средства из става 1.
овог члана промптно трансферисати у корист посебног девизног рачуна, који ће
Корисник зајма отворити, у складу са чланом 4. Закона о девизном пословању
(„Службени лист СРЈ”, бр. 23/02 и 34/02), код 

Societe Generale Yugoslav Bank,
за сврху плаћања обавеза према ино партнерима по комерцијалним уговорима.</p>
<p>
</p>
<p>
Отплата зајма</p>
<p>
</p>
<p>
Члан 5.</p>
<p>
Отплата зајма врши се по налогу зајмопримца преко
Народне банке Србије у еврима.</p>
<p>
</p>
<p>
Затезна камата и
остали трошкови</p>
<p>
</p>
<p>
Члан 6.</p>
<p>
На дневни неплаћени износ било које транше обрачунаваће
се процентуална годишња каматна стопа наведена у налогу за повлачење транше, а
та камата ће бити једнака каматној стопи коју одреди Европска инвестициона
банка у складу са опште примењеним принципима прописаним од стране њених власти
и који су на снази на дан налога за повлачење транше.</p>
<p>
Затезна камата ће се приписивати на сваку неплаћену
суму у вези са било којом траншом, од датума доспећа за наплату до стварног
датума плаћања, а обрачунаваће се у односу на сваки референтни период по
годишњој каматној стопи која је виша од 

EURIBOR + 2% и по каматној стопи
утврђеној за односну траншу на начин из става 1. овог члана, увећаној за 0,25%.</p>
<p>
Остали трошкови, који обухватају професионалне,
банкарске, трансферне и друге трошкове који настану у примени или извршењу по
Финансијском уговору или документима у вези са Финансијским уговором, јесу
трошкови Корисника зајма.</p>
<p>
</p>
<p>
Обавезе корисника
зајма</p>
<p>
</p>
<p>
Члан 7.</p>
<p>
Средстава за отплату зајма обезбедиће Корисник зајма.</p>
<p>
Корисник зајма је дужан да средства за отплату зајма
обезбеђује према плану отплате за сваку повучену траншу, у износу који укључује
и обрачунату камату на ту траншу.</p>
<p>
Корисник зајма ће обезбеђивати средства за отплату
зајма из сопствених прихода, уплатом динарске противвредности доспелих девизних
обавеза по обрачуну Народне банке Србије и обавештењу Министарства финансија.</p>
<p>
Корисник зајма даће овлашћење Министарству финансија,
сагласно члану 4. став 4. Закона о платном промету („Службени лист СРЈ”, бр.
3/02 и 5/03 и „Службени гласник РС”, број 43/04), са инструкцијом за наплату са
рачуна за прикупљање прихода од електричне енергије ЈП „ЕПС”, који се води у
Министарству финансија – Управи за јавна плаћања, које ће бити употребљено у
случају да Корисник зајма не изврши обавезу из става 3. овог члана.</p>
<p>
</p>
<p>
Ступање на снагу</p>
<p>
</p>
<p>
Члан 8.</p>
<p>
Овај закон ступа на снагу осмог дана од дана
објављивања у „Службеном гласнику Републике Србије”.</p>

