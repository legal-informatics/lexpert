


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Меморандума о разумевању између Владе Републике Србије и Владе Републике Индонезије о сарадњи у области одбране</p>
				<p>Проглашава се Закон о потврђивању Меморандума о разумевању између Владе Републике Србије и Владе Републике Индонезије о сарадњи у области одбране, који је донела Народна скупштина Републике Србије на Деветој седници Другог редовног заседања у 2012. години, 24. децембра 2012. године.</p>
				<p>ПР број 114</p>
				<p>У Београду, 24. децембра 2012. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Меморандума о разумевању између Владе Републике Србије и Владе Републике Индонезије о сарадњи у области одбране</p>
				<p>"Службени гласник РС - Међународни 
				уговори", број 6
				од 24. 
				децембра 2012.</p>
				<p></p>
				<p>Члан 1.</p>
				<p>Потврђује се Меморандум о разумевању између Владе Републике Србије и Владе Републике Индонезије о сарадњи у области одбране, који је потписан у Џакарти, 15. септембра 2011. године, у оригиналу на српском, индонежанском и енглеском језику.</p>
				<p>Члан 2.</p>
				<p>Текст Меморандума у оригиналу на српском језику гласи:</p>
				<p>МЕМОРАНДУМ О РАЗУМЕВАЊУ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РЕПУБЛИКЕ ИНДОНЕЗИЈЕ О САРАДЊИ У ОБЛАСТИ ОДБРАНЕ</p>
				<p>Влада Републике Србије и Влада Републике Индонезије (у даљем тексту: „Стране”), </p>
				<p>узимајући у обзир пријатељске и кооперативне односе који постоје између две државе, њихових влада и народа, </p>
				<p>у жељи да сарадњом у области одбране, унапреде и ојачају билатералне односе између две државе, </p>
				<p>полазећи од циљева и принципа Повеље Уједињених нација, у жељи да допринесу миру у свету, </p>
				<p>понашајући се у духу партнерства и сарадње и са жељом да се развију добри односи у области одбране, ради побољшања узајамног поштовања, поверења и разумевања,</p>
				<p>свесне чињенице да ће јачање сарадње у области одбране бити корисно за системе одбране обе државе, а посебно за њихове оружане снаге,</p>
				<p>у складу са важећим законима и прописима две државе,</p>
				<p>споразумеле су се о следећем:</p>
				<p>Члан 1.</p>
				<p>Дефиниције</p>
				<p>Термини који се користе у овом меморандуму о разумевању (у даљем тексту: „МоР”) имају следеће значење:</p>
				<p>(1) „Страна пошиљалац” oзначава државу која шаље особље, средства и опрему на територију државе Стране примаоца;</p>
				<p>(2) „Страна прималац” означава државу на чијој територији се налазе особље, средства и опрема Стране пошиљаоца;</p>
				<p>(3) „Особље” означава војна и цивилна лица на служби у институцијама и органима Страна.</p>
				<p>Члан 2.</p>
				<p>Циљ</p>
				<p>(1) Циљ овог МоР је успостављање општих принципа и процедура за сарадњу Страна у области одбране.</p>
				<p>(2) Сарадња између Страна заснива се на принципима равноправности, реципроцитета и заједничких интереса, као и пуног поштовања суверенитета и територијалног интегритета обе државе.</p>
				<p>Члан 3.</p>
				<p>Однос МоР са другим уговорима</p>
				<p>Овај МоР неће утицати на права и обавезе Страна које проистичу из међународних уговора које су појединачно или заједно закључиле са другим државама или међународним организацијама.</p>
				<p>Члан 4.</p>
				<p>Надлежни органи</p>
				<p>(1) Надлежни органи за спровођење овог МоР су Министарство одбране Републике Србије и Министарство одбране Републике Индонезије.</p>
				<p>(2) Ради реализације овог МоР, надлежни органи Страна могу да закључе посебне уговоре.</p>
				<p>Члан 5.</p>
				<p>Области сарадње</p>
				<p>Стране могу сарађивати у следећим областима:</p>
				<p>1) одбрамбене и стратегијске политике;</p>
				<p>2) логистичке подршке и одбрамбене индустрије;</p>
				<p>3) школовања и обуке, и</p>
				<p>4) другим областима од заједничког интереса, о којима се Стране или њихови надлежни органи договоре.</p>
				<p>Члан 6.</p>
				<p>Облици сарадње </p>
				<p>Сарадња између Страна може се остваривати путем:</p>
				<p>1) званичних посета;</p>
				<p>2) консултација у области одбране и стратегије;</p>
				<p>3) размене обавештајних података; </p>
				<p>4) размене искустава и консултација;</p>
				<p>5) програма обуке и школовања; </p>
				<p>6) учешћа на конференцијама, симпозијумима и семинарима;</p>
				<p>7) куповине одбрамбених производа, трансфера технологије, техничке помоћи у оквиру сарадње у области одбрамбене индустрије, и </p>
				<p>8) на друге начине о којима се Стране или њихови надлежни органи договоре.</p>
				<p>Члан 7.</p>
				<p>Заједничка комисија</p>
				<p>(1) Заједничка комисија ће бити формирана у циљу делотворног остваривања циљева овог МоР. </p>
				<p>(2) Састанцима ће копредседавати високи званичници из области одбране Страна. </p>
				<p>(3) Заједничка комисија ће:</p>
				<p>а) дефинисати заједничке циљеве и питања од обостраног интереса;</p>
				<p>б) препоручивати активности и програме сарадње у оквиру МоР;</p>
				<p>в) координирати, пратити и контролисати реализацију тих активности и програма сарадње;</p>
				<p>г) вршити преглед и давати оцену о спровођењу МоР;</p>
				<p>д) подносити извештаје министрима одбране обе Стране;</p>
				<p>ђ) решавати неспоразуме и неслагања у погледу спровођења МоР.</p>
				<p>(4) Стране ће се заједнички договорити о члановима који чине састав Заједничке комисије. </p>
				<p>(5) Заједничка комисија састајаће се једном у две године или у случају потребе, а место и датум одржавања састанка биће заједнички договорени. </p>
				<p>(6) Када оцени да је то неопходно за спровођење активности, програма или других конкретних задатака у оквиру сарадње, Заједничка комисија може успоставити поткомисије. Поткомисије ће за свој рад одговарати Заједничкој комисији. </p>
				<p>Члан 8.</p>
				<p>Размена података</p>
				<p>(1) Током реализације МоР, Стране ће размењивати искључиво податке за јавну употребу.</p>
				<p>(2) Размена и заштита тајних података биће регулисана посебним уговором.</p>
				<p>Члан 9.</p>
				<p>Трошкови</p>
				<p>(1) Страна која је домаћин састанка Заједничке комисије, сноси трошкове реализације састанка, као и трошкове угоститељских услуга (смештај и исхрана). Делегација сваке од Страна сносиће сопствене путне трошкове који настану у вези са њиховим присуствовањем тим састанцима. </p>
				<p>(2) Остали трошкови до којих дође током реализације овог МоР биће предмет посебног финансијског аранжмана који ће Стране међусобно закључити.</p>
				<p>Члан 10.</p>
				<p>Заштита права интелектуалне својине</p>
				<p>Ради реализације овог МоР, Стране могу закључити посебан уговор о заштити права интелектуалне својине.</p>
				<p>Члан 11.</p>
				<p>Опште одредбе</p>
				<p>(1) Током активности које се, у складу са овим МоР, реализују на територији државе Стране примаоца, особље Стране пошиљаоца је обавезно да поштује законе, прописе и процедуре Стране примаоца.</p>
				<p>(2) Особље Стране пошиљаоца дисциплински је одговорно свом команданту, односно вишем државном службенику или војном представнику на територији државе Стране примаоца.</p>
				<p>(3) За свако почињено кривично дело на територији државе Стране примаоца, особље Стране пошиљаоца, биће под кривичном јурисдикцијом Стране примаоца.</p>
				<p>(4) Свака од Страна одриче се потраживања накнаде штете у случају смрти, повреде или штете, које могу задесити особље или имовину те Стране, а које проистичу из чињења или нечињења проузрокованих од стране особља друге Стране у току реализације овог МоР. </p>
				<p>(5) Изузетно од одредбе става (4) овог члана, захтеви за накнаду штете могу се потраживати у случају ако се то чињење или нечињење изврши намерно или услед грубе непажње. У том случају, захтеви за накнаду штете решаваће се директним преговорима између Страна, без предавања трећој страни на решавање.</p>
				<p>(6) У случају смрти, повреде или штете које трећој страни нанесе особље Страна у току вршења активности у складу са овим МоР, Стране ће се договорити у вези са плаћањем накнаде. Уколико се договор не постигне, случај ће бити предат надлежним судовима државе у којој се догодио инцидент који је проузроковао штету.</p>
				<p>Члан 12.</p>
				<p>Медицинска заштита</p>
				<p>Страна прималац пружиће, у случају потребе, без накнаде, хитну медицинску и стоматолошку заштиту особљу Стране пошиљаоца док борави на територији државе Стране примаоца у циљу реализације овог МоР.</p>
				<p>Члан 13.</p>
				<p>Решавање спорова</p>
				<p>(1) У случају било каквог спора у вези са тумачењем и спровођењем овог МоР, представници Страна ће, у оквиру Заједничке комисије, преговарати у циљу решавања неспоразума на пријатељски начин.</p>
				<p>(2) У случају да се спор не реши на овом нивоу, оба копредседавајућа Заједничке комисије ће предмет уступити Странама на решавање, званичним путем, уколико то буде потребно.</p>
				<p>Члан 14.</p>
				<p>Измене и допуне</p>
				<p>Стране могу да измене и допуне МоР у било које време, заједничком писаном сагласношћу. Усаглашене измене и допуне ступиће на снагу, у складу са чланом 16. овог МоР.</p>
				<p>Члан 15.</p>
				<p>Отказивање Меморандума</p>
				<p>(1) Свака од Страна може да откаже МоР писаним обавештењем другој Страни. МоР ће престати да важи шест месеци након пријема таквог писаног обавештења.</p>
				<p>(2) У случају престанка важења МоР, све активности започете у периоду његовог важења биће реализоване под истим условима под којима су и започете. </p>
				<p>(3) У случају престанка важења МоР, уговори из члана 4. став (2) МоР, остају и даље на снази, осим ако тим уговорима није другачије предвиђено.</p>
				<p>Члан 16.</p>
				<p>Ступање на снагу и период важења</p>
				<p>(1) Овај МоР ступа на снагу даном пријема последњег обавештења којим се Стране међусобно обавештавају да су, у складу са националним законодавством, спровеле поступак који је неопходан за ступање на снагу МоР.</p>
				<p>(2) Овај МоР остаје на снази 5 (пет) година и може бити аутоматски продужен на период од наредних 5 (пет) година, осим ако било која од Страна, писаним путем, не обавести другу Страну о својој намери да откаже МоР. </p>
				<p>Сачињено у Џакарти, 15. септембра 2011. године, у два истоветна примерка на српском, индонежанском и енглеском језику. У случају разлика у тумачењу МоР, меродаван је текст на енглеском језику.</p>
				<table class="tabela-bez-bordera">
					
						<tr>
							<td>
								<p>ЗА ВЛАДУ</p>
							</td>
							<td class="potpis">
								<p>ЗА ВЛАДУ</p>
							</td>
						</tr>
						<tr>
							<td>
								<p>РЕПУБЛИКЕ СРБИЈЕ</p>
							</td>
							<td class="potpis">
								<p> РЕПУБЛИКЕ ИНДОНЕЗИЈЕ</p>
							</td>
						</tr>
						<tr>
							<td>
								<p>министар одбране </p>
							</td>
							<td class="potpis">
								<p>министар одбране</p>
							</td>
						</tr>
						<tr>
							<td>
								<p>Драган Шутановац, с.р. </p>
							</td>
							<td class="potpis">
								<p>Пурномо Јусгианторо, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

