



<p>
ЗАКОН</p>
<p>
о задужењу 

Савезне


Републике


Југославије 
код 

Међународног 
удружења за развој ради финансијске подршке развоју школства 

Републике


Србије</p>
<p>
"Службени
лист СРЈ", број 36 од 3. 
јула 2002.</p>
<p>
</p>
<p>
</p>
<p>
Члан
1.</p>
<p>
Савезна Република
Југославија задужиће се у износу 8.000.000,00 специјалних права вучења (СДР),
што је на почетку преговора о кредиту представљало противвредност 10.000.000,00
САД долара, код Међународног удружења за развој, ради финансијске подршке
развоју школства републике чланице Савезне Републике Југославије – Републике
Србије.</p>
<p>
</p>
<p>
Члан
2.</p>
<p>
Задужење из члана 1.
овог закона извршава се закључењем споразума о развојном кредиту за Пројекат
развоја школства у Србији између Међународног удружења за развој, као
зајмодавца и Савезне Републике Југославије, као зајмопримца, коју заступа
Савезна влада Савезне Републике Југославије.</p>
<p>
</p>
<p>
Члан
3.</p>
<p>
Ради коришћења
средстава из члана 1. овог закона, Савезна Република Југославија отвара посебан
депозитни код комерцијалне банке прихватљиве за Међународно удружење за развој
на коме се средства исказују у еврима – по курсу на дан уплате тих средстава,
са искључивом наменом коришћења средстава зајма за потребе Републике Србије –
корисника кредита.</p>
<p>
</p>
<p>
Члан
4.</p>
<p>
Међународно удружење
за развој уплаћује средства из члана 1. овог закона Савезној Републици
Југославији у различитим валутама на рачун из члана 3. овог закона.</p>
<p>
Савезна Република
Југославија се обавезује да са Републиком Србијом, у року од 30 дана од ступања
на снагу овог закона, закључи Уговор о преносу средстава кредита и одговорности
за реализацију Пројекта развоја школства у Србији.</p>
<p>
Народна банка
Југославије, на име средстава, из става 1. овог члана, а у складу са одредбама
уговора из става 2. овог члана, врши плаћања на основу захтева Републике
Србије, односно надлежног министарства финансија и економије.</p>
<p>
</p>
<p>
Члан
5.</p>
<p>
Ради измиривања
обавеза из овог закона, Република Србија је дужна да обезбеђује средства за
уредну отплату обавеза по споразуму из члана 2, а у складу са уговором из члана
4. став 2. овог закона.</p>
<p>
Средства из става 1.
овог члана Република Србија преноси на посебан рачун Савезне Републике
Југославије, код Народне банке Југославије, са искључивом наменом отплате
обавеза из овог закона.</p>
<p>
</p>
<p>
Члан
6.</p>
<p>
Савезна Република
Југославија измириваће обавезе према Међународном удружењу за развој по основу
средстава из члана 5. овог закона.</p>
<p>
</p>
<p>
Члан
7.</p>
<p>
Зајмопримац
отплаћује обавезе из овог закона у року од 20 година, почев од 15. октобра
2012. године до 15. априла 2022. године, и то у полугодишњим ратама (15. априла
и 15. октобра сваке године), с тим да свака рата износи 5% износа из члана 1.
овог закона.</p>
<p>
</p>
<p>
Члан
8.</p>
<p>
Зајмопримац се
обавезује да Међународном удружењу за развој плаћа трошкове у складу са
споразумом из члана 2. овог закона, с тим да Република Србија обезбеђује
средства и преноси их на посебан рачун Савезне Републике Југославије из члана
5. овог закона.</p>
<p>
Трошкови из става 1.
овог члана плаћају се полугодишње (15. април и 15. октобар сваке године) почев
од дана када Међународно удружење за развој потврди ратификационе документе.</p>
<p>
</p>
<p>
Члан
9.</p>
<p>
Курсне разлике које
могу настати у вези са измиривањем обавеза у смислу овог закона сноси Република
Србија.</p>
<p>
</p>
<p>
Члан
10.</p>
<p>
Народна банка
Југославије наплаћује од Републике Србије трошкове за трансфер средстава за
отплату обавеза Међународном удружењу за развој, као и провизију за услуге које
пружа у смислу овог закона.</p>
<p>
</p>
<p>
Члан
11.</p>
<p>
Овај закон ступа на
снагу наредног дана од дана објављивања у „Службеном листу СРЈ”.</p>
<p>
</p>

