


	
	Zakon

	
	

	<p>Редакцијски пречишћен текст </p>
	<p>Неважећи акт</p>
	<p></p>
	<p></p>
	<p></p>
	<p>ЗАКОН</p>
	<p>о ревизији</p>
	<p>
	"Службени гласник РС", бр. 62 од 16. јула 2013, 30 од 20. априла 2018.</p>
	<p>I. ОСНОВНЕ ОДРЕДБЕ</p>
	<p>Предмет уређивања</p>
	<p>Члан 1.</p>
	<p>Овим законом уређују се услови и начин обављања ревизије финансијских извештаја, обавезност ревизије, стручна оспособљеност лица и лиценце за обављање ревизије, давање и одузимање дозволе за рад друштвима за ревизију и самосталним ревизорима, надзор над обављањем ревизије, Комора овлашћених ревизора (у даљем тексту: Комора), оснивање и надлежности Одбора за јавни надзор над обављањем ревизије, међународна сарадња са надлежним телима у области надзора, као и друга питања у вези са ревизијом. 
	</p>
	<p>Дефиниције</p>
	<p>Члан 2.</p>
	<p>Поједини појмови, у смислу овог закона, имају следећа значења:</p>
	<p>1) ревизија финансијских извештаја (у даљем тексту: ревизија) је поступак провере и оцене финансијских извештаја, као и података и метода који се примењују при састављању финансијских извештаја на основу којих се даје независно стручно мишљење о томе да ли финансијски извештаји у свим материјално значајним аспектима дају истинит и поштен приказ финансијског стања и резултата пословања правног лица у складу са одговарајућом регулативом за израду финансијских извештаја;</p>
	<p>2) законска ревизија означава ревизију редовних годишњих и консолидованих финансијских извештаја, састављених у складу са законом којим се уређује рачуноводство, а која jе по овом закону обавезна;</p>
	<p>3) друштво за ревизију је привредно друштво са седиштем у Републици Србији, основано у складу са законом којим се уређују привредна друштва и које у складу са овим законом има важећу дозволу за обављање ревизије;</p>
	<p>4) ревизорско друштво државе чланице је правно лице, без обзира на његову правну форму, којe има дозволу надлежног органа државе чланице Европске уније (у даљем тексту: држава чланица) за обављање законскe ревизијe;</p>
	<p>5) ревизорско друштво треће земље је правно лице, без обзира на његову правну форму, којe има дозволу надлежног органа треће земље за обављање законске ревизије;</p>
	<p>6) овлашћени ревизор je физичко лице које је, у складу са овим законом, положило испит за стицање звања овлашћени ревизор, а које нема важећу лиценцу за обављање ревизије;</p>
	<p>7) лиценцирани овлашћени ревизор je физичко лице које је, у складу са овим законом, положило испит за стицање звања овлашћени ревизор и има важећу лиценцу за обављање ревизије;</p>
	<p>8) самостални ревизор je лиценцирани овлашћени ревизор који, у складу са овим законом, има важећу дозволу да обавља ревизију као предузетник; 
	</p>
	<p>9) ревизор државе чланице je физичко лице које има важећу исправу надлежног органа државе чланице за обављање законске ревизије; 
	</p>
	<p>10) ревизор треће земље је физичко лице које има важећу исправу надлежног органа треће земље за обављање законске ревизије, искључујући држављане Републике Србије који су ту исправу стекли у бившим чланицама СФРЈ, а које нису чланице Европске уније; 
	</p>
	<p>11) ревизор групе је друштво за ревизију које врши законску ревизију консолидованих финансијских извештаја; 
	</p>
	<p>12) мрежа означава организацију која:</p>
	<p>(1) за циљ има међусобну сарадњу и којој припадају друштва за ревизију, односно самостални ревизори, и</p>
	<p>(2) која за циљ има расподелу добити или трошкова, или има заједничко власништво, контролу или управу, заједничку политику и процедуре контроле квалитета обављања ревизије, заједничку пословну стратегију, коришћење заједничког имена или значајног дела стручних ресурса; 
	</p>
	<p>13) повезано ревизорско друштво са друштвом државе чланице је друштво за ревизију које је са ревизорским друштвом државе чланице повезано заједничким власништвом, контролом или управљањем; 
	</p>
	<p>14) ревизорски извештај је извештај о обављеној ревизији који издаје друштво за ревизију, односно самостални ревизор у складу са овим законом и Међународним стандардима ревизије;</p>
	<p>15) надлежни органи су овлашћени органи или тела држава чланица и трећих земаља за уређивање ревизије и/или за надзор ревизора и ревизорских друштава, као и за сарадњу са надлежним органима других држава у области ревизије;</p>
	<p>16) Међународни стандарди ревизије и Међународни стандард контроле квалитета (у даљем тексту: МСР) су Међународни стандарди ревизије (International Standards on Auditing – ISA) и Међународни стандард контроле квалитета (International Standard on Quality Controle – ISQC) и са њима повезани ставови и стандарди које је објавио Одбор за међународне стандарде ревизије и услуга уверавања (International Auditing and Assurance Standards Board – IAASB) Међународне федерације рачуновођа (International Federation of Accountants – IFAC), измене ових стандарда, као и будући стандарди издати или прихваћени од стране овог тела, чији је превод утврдило и објавило министарство надлежно за послове финансија (у даљем тексту: Министарство); 
	</p>
	<p>17) Међународни стандарди финансијског извештавања (у даљем тексту: МСФИ) су Међународни стандарди финансијског извештавања (МСФИ) и Међународни стандард финансијског извештавања за мала и средња правна лица (МСФИ за МСП), ближе дефинисани законом којим се уређује рачуноводство;</p>
	<p>18) Кодекс професионалне етике ревизора је Кодекс етике за професионалне рачуновође Међународне федерације рачуновођа (IFAC Code of Ethics for Professional Accountants), на основу којег Комора доноси свој Кодекс или одлучи да примењује директно Кодекс етике за професионалне рачуновође Међународне федерације рачуновођа; 
	</p>
	<p>19) Међународни стандарди едукације су Међународни стандарди едукације за професионалне рачуновође (International Education Standards – IES) које је усвојила Међународна федерација рачуновођа;</p>
	<p>20) друштвима од јавног интереса сматрају се:</p>
	<p>(1) велика правна лица разврстана у складу са законом којим се уређује рачуноводство;</p>
	<p>(2) правна лица која се сматрају јавним друштвима у складу са законом којим се уређује тржиште капитала; 
	</p>
	<p>(3) сва правна лица које Влада на предлог надлежног министарства прогласи правним лицима од јавног интереса за Републику Србију, независно од њихове величине;</p>
	<p>21) непрактичар је физичко лице, које најмање три године пре чланства у Одбору за јавни надзор над обављањем ревизије, није вршило ревизије, није имало право гласа у друштву за ревизију, није било директор, односно члан органа управљања или надзора друштва за ревизију и није било запослено у друштву за ревизију; 
	</p>
	<p>22) кључни ревизорски партнер је:</p>
	<p>(1) лиценцирани овлашћени ревизор којег друштво за ревизију, односно самостални ревизор именује за одређени ревизорски посао као главно и одговорно лице за вршење законске ревизије у име друштва за ревизију, односно у име самосталног ревизора и који потписује ревизорски извештај;</p>
	<p>(2) у случају ревизије групе – лиценцирани овлашћени ревизор којег друштво за ревизију именује као главно и одговорно лице за вршење законске ревизије на нивоу групе и који потписује извештај о ревизији групе; 
	</p>
	<p>23) трећа земља је држава која није чланица Европске уније; </p>
	<p>24) повезана лица су повезана лица у смислу закона којим се уређују привредна друштва; 
	</p>
	<p>25) филијала друштва за ревизију представља организациону јединицу друштва за ревизију без својства правног лица;</p>
	<p>26) овлашћени интерни ревизор је физичко лице које има одговарајуће стручно звање стечено у складу са овим законом;</p>
	<p>27) Одбор за јавни надзор над обављањем ревизије је тело које оснива Влада са надлежностима утврђеним овим законом.</p>
	<p>Утврђивање и објављивање превода МСР</p>
	<p>Члан 3.</p>
	<p>Преводе МСР решењем утврђује Министарство. </p>
	<p>Решење из става 1. овог члана, којим се одређује и датум почетка примене МСР, заједно са текстом превода МСР, Министарство објављује у „Службеном гласнику Републике Србије” и на интернет страници Министарства.</p>
	<p>Ко може да обавља ревизију</p>
	<p>Члан 4.</p>
	<p>Ревизију може да обавља:</p>
	<p>1) друштво за ревизију из члана 2. тачка 3) овог закона које има у радном односу са пуним радним временом запосленог најмање једног лиценцираног овлашћеног ревизора и испуњава друге услове утврђене овим законом; 
	</p>
	<p>2) ревизорско друштво државе чланице које је за обављање ревизије добило дозволу у складу са овим законом; 
	</p>
	<p>3) ревизорско друштво треће земље које је за обављање ревизије добило дозволу у складу са овим законом;</p>
	<p>4) самостални ревизор из члана 2. тачка 8) овог закона; </p>
	<p>5) ревизор државе чланице који има важећу лиценцу и дозволу за обављање ревизије, које су издате од надлежног органа у Републици Србији, а који је регистрован као предузетник у Републици Србији;</p>
	<p>6) ревизор треће земље који има важећу лиценцу и дозволу за обављање ревизије, које су издате од надлежног органа у Републици Србији, а који је регистрован као предузетник у Републици Србији.</p>
	<p>Друштва за ревизију из става 1. овог члана обављају ревизију преко лиценцираних овлашћених ревизора.</p>
	<p>Недостојност за обављање ревизије, стицање лиценци и обављањe других послова у области ревизије</p>
	<p>Члан 5.</p>
	<p>Лица која су правоснажно осуђена за кривична дела утврђена овим законом, не могу да обављају ревизију, стичу лиценце и звања у складу са овим законом, као и да обављају друге послове у области ревизије, утврђене овим законом.</p>
	<p>Кривична дела која одређена лица чине недостојним за обављање послова из става 1. овог члана, у смислу овог закона јесу кривична дела против права по основу рада, привреде, имовине, правосуђа, прања новца, финансирања тероризма, јавног реда и мира, правног саобраћаја и службене дужности.</p>
	<p>Услови за издавање лиценце за обављање ревизије</p>
	<p>Члан 6.</p>
	<p>Лиценца за обављање ревизије (у даљем тексту: лиценца) је јавна исправа коју, у складу са овим законом, издаје Министарство.</p>
	<p>Лиценца се издаје лицу које испуњава следеће услове:</p>
	<p>1) да има положен испит за звање овлашћени ревизор;</p>
	<p>2) да има стечено високо образовање на студијама другог степена у складу са законом којим се уређује високо образовање, односно на основним студијама у трајању од најмање четири године;</p>
	<p>3) да има најмање три године практичног радног искуства на законским ревизијама, од којих најмање две године уз надзор лиценцираног овлашћеног ревизора. Под практичним радним искуством на законским ревизијама сматра се радно искуство, на нeодређено или на одређено време, стечено у радном односу у друштву за ревизију, односно код самосталног ревизора на пословима законске ревизије;</p>
	<p>4) да, у складу са овим законом не постоји забрана издавања нове лиценце, у случају ако му је лиценца раније одузета – до истека периода у коме постоји забрана издавања нове лиценце; 
	</p>
	<p>5) да није правоснажно осуђиван за кривична дела која га чине недостојним за обављање ових послова, у смислу члана 5. овог закона. 
	</p>
	<p>Лиценца из става 1. овог члана може бити издата ревизору државе чланице који има важећу исправу надлежног органа државе чланице за обављање законске ревизије, која по садржају одговара лиценци (лиценца, сертификат и сл.) и испуњава услове из става 2. тач. 2)–5) овог члана.</p>
	<p>Лиценца из става 1. овог члана може, под условима реципроцитета, бити издата ревизору треће земље који има важећу исправу надлежног органа треће земље за обављање законске ревизије, која по садржају одговара лиценци (лиценца, сертификат и сл.) и испуњава услове из става 2. тач. 2)–5) овог члана. 
	</p>
	<p>За добијање лиценце ревизор државе чланице, односно ревизор треће земље дужан је да положи допунски испит из познавања прописа Републике Србије из области наведених у члану 8. став 4. тачка 1) овог закона, а које су обухваћене програмом Коморе из става 5. тог члана.</p>
	<p>Издавање, продужење и одузимање лиценце</p>
	<p>Члан 7.</p>
	<p>Захтев за издавање лиценце подноси се Министарству.</p>
	<p>Уз захтев за издавање лиценце подноси се:</p>
	<p>1) уверење о положеном испиту за звање овлашћени ревизор;</p>
	<p>2) доказ о стеченом образовању из члана 6. став 2. тачка 2) овог закона;</p>
	<p>3) доказ о радном искуству из члана 6. став 2. тачка 3) овог закона;</p>
	<p>4) потврда надлежног органа о неосуђиваности из члана 6. став 2. тачка 5) овог закона.</p>
	<p>По захтеву за издавање лиценце Министарство доноси решење, којим се издаје лиценца или се захтев за издавање лиценце одбија.</p>
	<p>Против решења из става 3. овог члана, не може се изјавити жалба, али се може покренути управни спор, у складу са законом.</p>
	<p>Лиценца се издаје на период од три године и продужава се на захтев лиценцираног овлашћеног ревизора, уз доказ да је обавио континуирано професионално усавршавање, у складу са овим законом.</p>
	<p>Захтев за продужење лиценце може се поднети најраније три месеца пре истека рока важења лиценце.</p>
	<p>Ако се захтев за продужење лиценце поднесе по истеку рока важења лиценце, сматраће се да је поднет захтев за издавање нове лиценце.</p>
	<p>Ако лиценцирани овлашћени ревизор не обави континуирано професионално усавршавање, односно не поднесе захтев за продужење лиценце, лиценца престаје да важи, истеком три године од дана издавања. 
	</p>
	<p>При подношењу захтева за продужење лиценце, кандидат мора да испуни услове из члана 6. став 2. тач. 2)–5) овог закона и да поднесе доказ да је обавио континуирано професионално усавршавање у складу са овим законом.</p>
	<p>По захтеву за продужење лиценце одлучује Министарство, сходном применом ст. 3. и 4. овог члана.</p>
	<p>Лиценца се може одузети у случајевима, на начин и по поступку утврђеним овим законом.</p>
	<p>Решењем о одузимању лиценце утврђује се и период у коме се лицу коме се одузима лиценца не може издати нова лиценца, а који не може бити дужи од пет година од дана доношења тог решења.</p>
	<p>Министарство је дужно да по службеној дужности, без одлагања достави Комори примерак решења о издавању, односно продужењу и одузимању лиценце ради уписа у одговарајући регистар.</p>
	<p>Испит за стицање звања овлашћени ревизор</p>
	<p>Члан 8.</p>
	<p>Испит за стицање звања овлашћени ревизор полаже се у Комори, у складу са овим законом.</p>
	<p>Испит за стицање звања овлашћени ревизор обухвата потребан ниво теоријског знања из предмета релевантних за законску ревизију и способност да се такво знање примени у пракси. 
	</p>
	<p>Испит за стицање звања овлашћени ревизор из става 2. овог члана обухвата следеће области у целини: 
	</p>
	<p>1) општа теорија и принципи рачуноводства;</p>
	<p>2) законски оквир у вези са припремањем годишњих и консолидованих финансијских извештаја;</p>
	<p>3) МСФИ;</p>
	<p>4) финансијска анализа;</p>
	<p>5) управљачко рачуноводство;</p>
	<p>6) управљање ризицима и интерна контрола;</p>
	<p>7) ревизија и професионалне вештине;</p>
	<p>8) МСР;</p>
	<p>9) професионална етика и независност.</p>
	<p>Испит за стицање звања овлашћени ревизор из става 2. овог члана обухвата и следеће области у делу који је релевантан за законску ревизију: 
	</p>
	<p>1) познавање прописа Републике Србије, и то:</p>
	<p>(1) право привредних друштава и корпоративно управљање;</p>
	<p>(2) облигационо право;</p>
	<p>(3) прописи који регулишу вршење домаћег и међународног платног промета и преноса капитала;</p>
	<p>(4) прописи који уређују тржиште капитала и хартија од вредности;</p>
	<p>(5) стечај и ликвидација;</p>
	<p>(6) порески систем;</p>
	<p>(7) грађанско и трговинско право, као и прописи који регулишу пословање банака, друштава за осигурање и осталих финансијских институција;</p>
	<p>(8) радно право;</p>
	<p>2) информационе технологије и рачунарски системи;</p>
	<p>3) микроекономија, општа и финансијска економија;</p>
	<p>4) финансијска математика и статистика;</p>
	<p>5) основни принципи финансијског менаџмента привредних друштава.</p>
	<p>Испит за стицање звања овлашћени ревизор полаже се према програму који доноси Комора у складу са овим законом, а који обухвата области из ст. 3. и 4. овог члана, уз претходну сагласност Одбора за јавни надзор над обављањем ревизије (у даљем тексту: Одбор за јавни надзор) и Министарства.</p>
	<p>Ослобођење од теоријског дела испита</p>
	<p>Члан 9. </p>
	<p>Лице, које има диплому универзитета, односно сертификат професионалног тела које је члан међународне или европске федерације рачуновођа, којим доказује да је положило један или више предмета утврђених у програму из члана 8. став 5. овог закона, може да буде ослобођено полагања теоријског испита, односно дела испита. 
	</p>
	<p>Ближе услове и поступак за ослобађање полагања испита, односно дела испита из става 1. овог члана прописује Комора, уз претходну сагласност Одбора за јавни надзор и Министарства.</p>
	<p>Континуирано професионално усавршавање</p>
	<p>Члан 10.</p>
	<p>Лиценцирани овлашћени ревизор је дужан да обавља континуирано професионално усавршавање у циљу одржавања и унапређења теоријског знања, професионалних вештина и професионалних вредности у складу са захтевима Међународних стандарда едукације. 
	</p>
	<p>Програм континуираног професионалног усавршавања из става 1. овог члана доноси Комора, у складу са овим законом.</p>
	<p>Обуку у циљу спровођења континуираног професионалног усавршавања, поред Коморе, могу, уз претходно прибављену сагласност Одбора за јавни надзор да пружају и:</p>
	<p>1) високошколске установе;</p>
	<p>2) професионална тела, односно организације, као и друга правна лица, која поседују одговарајуће техничке, организационе и административне капацитете, тако да обезбеђују квалитет обуке који је у складу са програмом континуираног професионалног усавршавања из става 2. овог члана;</p>
	<p>3) друштва за ревизију, која поседују одговарајуће техничке, организационе и административне капацитете за организацију обуке.</p>
	<p>По завршетку сваке појединачне обуке у вези са континуираним професионалним усавршавањем, лиценцираном овлашћеном ревизору се издаје потврда. 
	</p>
	<p>Потврда садржи назив области које су биле предмет обуке, као и број часова трајања обуке. 
	</p>
	<p>II. ДРУШТВО ЗА РЕВИЗИЈУ И САМОСТАЛНИ РЕВИЗОР</p>
	<p>Услови у погледу учешћа у капиталу и састав органа управљања</p>
	<p>Члан 11.</p>
	<p>Ревизију могу да обављају друштва за ревизију у којима:</p>
	<p>1) већину акција или удела у капиталу имају друштва за ревизију, односно лиценцирани овлашћени ревизори или ревизорска друштва држава чланица, односно ревизори држава чланица; 
	</p>
	<p>2) већина, а највише до три четвртине чланова органа управљања морају да буду лиценцирани овлашћени ревизори или друштва за ревизију, односно ревизори или ревизорска друштва држава чланица. 
	</p>
	<p>Ако се орган управљања из става 1. тачка 2) овог члана састоји од два члана, један од њих мора да буде лиценцирани овлашћени ревизор или друштво за ревизију, односно ревизор или ревизорско друштво државе чланице.</p>
	<p>Ако орган управљања из става 1. тачка 2) овог члана чини један члан, он мора да буде лиценцирани овлашћени ревизор или друштво за ревизију, односно ревизор или ревизорско друштво државе чланице. 
	</p>
	<p>Оснивање и орган управљања друштва</p>
	<p>Члан 12.</p>
	<p>Друштво за ревизију оснива се у складу са законом којим се уређују привредна друштва, осим ако овим законом није друкчије уређено. 
	</p>
	<p>Оснивач, односно власник друштва за ревизију не 
	може бити правно лице које је осуђивано правоснажном пресудом за кривична 
	дела у смислу закона којим се уређује одговорност правних лица за кривична 
	дела или физичко лице које је правоснажно осуђивано за кривична дела из 
	члана 5. овог закона.</p>
	<p>Друштво за ревизију може имати једног или више чланова органа управљања. 
	</p>
	<p>Најмање један члан органа управљања друштва за ревизију мора активно да говори српски језик.</p>
	<p>За члана органа управљања друштва за ревизију не може бити именовано лице које је правоснажно осуђивано за кривична дела која га чине недостојним за обављање те функције, у смислу члана 5. овог закона.</p>
	<p>Лиценцирани овлашћени ревизори који су чланови органа управљања друштва за ревизију морају да буду запослени у друштву за ревизију са пуним радним временом и да заступају друштво за ревизију без ограничења.</p>
	<p>Лица која нису чланови органа управљања друштва за ревизију, а овлашћена су за заступање друштва за ревизију морају да буду лиценцирани овлашћени ревизори.</p>
	<p>*Службени гласник РС, број 30/2018</p>
	<p>Дозвола за обављање ревизије</p>
	<p>Члан 13.</p>
	<p>Дозволу за обављање ревизије на основу које се друштво за ревизију, односно самостални ревизор региструје за обављање ревизије, решењем издаје Министарство. 
	</p>
	<p>Министарство је дужно да по службеној дужности, без одлагања достави Комори примерак решења из става 1. овог члана ради уписа у одговарајући регистар.</p>
	<p>Правно лице, које нема дозволу за обављање послова ревизије, у складу са овим законом, не може у обављању делатности користити назив „ревизија”.</p>
	<p>Дозвола за обављање ревизије може се одузети, у складу са овим законом. 
	</p>
	<p>Решењем о одузимању дозволе утврђује се и период у коме се друштву за ревизију коме се одузима дозвола не може издати нова дозвола, а који не може бити дужи од пет година од дана доношења тог решења.</p>
	<p>Захтев за издавање дозволе за обављање ревизије</p>
	<p>Члан 14.</p>
	<p>Захтев за издавање дозволе за обављање ревизије, оснивач друштва за ревизију, односно самостални ревизор подноси Министарству, после оснивања и уписа у одговарајући регистар који се води код Агенције за привредне регистре. 
	</p>
	<p>Уз захтев из става 1. овог члана подноси се:</p>
	<p>1) статут или оснивачки акт друштва за ревизију, односно самосталног ревизора у складу са законом којим се уређују привредна друштва;</p>
	<p>2) доказ о испуњавању услова из чл. 6. и 11. овог закона;</p>
	<p>3) фотокопија личне карте, односно пасоша, ако је оснивач физичко лице, односно извод из одговарајућег регистра, ако је оснивач правно лице;</p>
	<p>4) за осниваче који су ревизорска друштва држава чланица, односно за ревизорска друштва трећих земаља, мишљење надлежног органа (института, коморе, удружења и сл.), које обухвата:</p>
	<p>(1) садржај прописа државе чланице, односно треће земље који уређују услове за обављање ревизије и проверу квалитета обављања ревизије;</p>
	<p>(2) изјаву надлежног органа да ревизорско друштво државе чланице, односно ревизорско друштво треће земље, има право да обавља ревизије или да постоје могућа ограничења у обављању ревизије;</p>
	<p>(3) изјаву надлежног органа да ће Министарство обавештавати о свим мерама провере квалитета рада изреченим ревизорском друштву државе чланице, односно ревизорском друштву треће земље;</p>
	<p>5) списак лица која су повезана са оснивачима са описом начина повезаности; 
	</p>
	<p>6) податке о лиценцираним овлашћеним ревизорима који ће обављати ревизију са доказима о раду на неодређено радно време са пуним радним временом;</p>
	<p>7) доказе о осигурању од одговорности и плаћању премије осигурања; </p>
	<p>8) општи акт којим се уређује методологија обављања ревизије, по претходно прибављеном мишљењу Коморе;</p>
	<p>9) општи акт о чувању документације о ревизији; </p>
	<p>10) општи акт о чувању пословне тајне;</p>
	<p>11) другу документацију по захтеву Министарства на основу које је могуће утврдити да ли је друштво за ревизију, односно самостални ревизор кадровски, технички и организационо способно да обавља ревизију.</p>
	<p>Дозвола за обављање ревизије не може се издати привредном друштву коме је безусловно била одузета дозвола, за време трајања забране из члана 13. став 5. овог закона.</p>
	<p>У периоду важења забране из става 3. овог члана, дозвола за обављање ревизије се неће издати ни друштву за ревизију чији је оснивач био и оснивач друштва за ревизију коме је била одузета дозвола у смислу члана 13. став 5. овог закона.</p>
	<p>Одлучивање о захтеву</p>
	<p>Члан 15.</p>
	<p>По захтеву за издавање дозволе из члана 14. овог закона Министарство доноси решење, којим се издаје дозвола или се захтев за издавање дозволе одбија.</p>
	<p>Против решења из става 1. овог члана, не може се изјавити жалба, али се може покренути управни спор, у складу са законом.</p>
	<p>Самостални ревизор</p>
	<p>Члан 16.</p>
	<p>Самостални ревизор као предузетник може истовремено да има само једну дозволу за обављање ревизије.</p>
	<p>Самостални ревизор из става 1. овог члана не може обављати друге делатности осим ревизије и послове из члана 33. овог закона, нити може бити оснивач друштва за ревизију или другог привредног друштва.</p>
	<p>Самостални ревизор не може бити у радном односу код другог послодавца, не може имати друге регистроване самосталне делатности или статус законског заступника, директора, члана или председника надзорног одбора и извршног одбора у правном лицу, односно повезаном правном лицу са правним лицем код кога се обавља ревизија, члан или председник управног и извршног одбора банке, заступник државног капитала, стечајни управник, прокуриста и лице које уговором о раду има утврђену забрану конкуренције. 
	</p>
	<p>Самостални ревизор не може да обавља законску ревизију друштава од јавног интереса. 
	</p>
	<p>Самостални ревизор не може да обавља ревизију консолидованих финансијских извештаја.</p>
	<p>Сходна примена закона на самосталне ревизоре</p>
	<p>Члан 17.</p>
	<p>Одредбе овог закона које се односе на друштва за ревизију примењују се и на самосталног ревизора, осим ако овим законом није друкчије уређено.</p>
	<p>Осигурање од одговорности</p>
	<p>Члан 18.</p>
	<p>Друштво за ревизију дужно је да се осигура од одговорности за штету коју учини правном лицу код кога обавља ревизију, односно трећем лицу у случају повреде уговора о ревизији, односно повреде правила обављања ревизије. 
	</p>
	<p>Износ најниже суме осигурања на основу које се плаћа премија осигурања за појединачни осигурани случај за сваку пословну годину утврђује се као већи износ одследећих износа:</p>
	<p>1) од највише цене за услуге ревизије на основу појединачног уговора о ревизији помножено са 15; 
	</p>
	<p>2) од збира цена за услуге ревизије на основу свих уговора о ревизији, помножено са 2,5. 
	</p>
	<p>Појединачни осигурани случај из става 2. овог члана је штета настала у вези са појединачним извештајем о ревизији.</p>
	<p>Уговор о сарадњи</p>
	<p>Члан 19.</p>
	<p>Друштво за ревизију са запосленим само једним лиценцираним овлашћеним ревизором, односно самостални ревизор дужни су да закључе уговор о сарадњи у којем са другим друштвом за ревизију или самосталним ревизором уговарају да ће у случају ако лиценцирани овлашћени ревизор запослен у друштву за ревизију, односно самостални ревизор не буду могли због неспособности за рад да испуне своје обавезе из уговора о ревизији, то урадити друго друштво за ревизију или самостални ревизор у складу са овим законом.</p>
	<p>Друштво за ревизију, односно самостални ревизор дужни су да у уговору о ревизији који се закључује са правним лицем код којег се обавља ревизија предвиде и ближе уреде могућност испуњења обавезе из уговора о ревизији у складу са ставом 1. овог члана.</p>
	<p>Извештај о транспарентности</p>
	<p>Члан 20.</p>
	<p>Друштво за ревизију које обавља ревизију друштава од јавног интереса у смислу овог закона дужно је да у року од три месеца од истека календарске године објави на својој интернет страници или интернет страници Коморе годишњи извештај о транспарентности који садржи:</p>
	<p>1) опис правне форме и структуре власништва друштва за ревизију;</p>
	<p>2) опис мреже, као и њено правно и структурно уређење, ако друштво за ревизију припада мрежи;</p>
	<p>3) опис управљачке структуре друштва за ревизију;</p>
	<p>4) опис интерног система контроле квалитетa друштва за ревизију, као и изјаву управе о његовој ефикасности;</p>
	<p>5) датум када је извршена последња провера квалитета рада друштва за ревизију;</p>
	<p>6) списак друштава од јавног интереса код којих је то друштво за ревизију током претходне пословне године извршило законску ревизију;</p>
	<p>7) изјаву која се односи на процедуре и независност рада друштва за ревизију, којом се потврђује да је обављен интерни преглед поштовања захтева независности; 
	</p>
	<p>8) изјаву о политици друштва за ревизију у вези са континуираним професионалним усавршавањем лиценцираних овлашћених ревизора;</p>
	<p>9) финансијске информације и податке о укупном приходу, односно приходу од обављања законске ревизије, осталих ревизија и приходу од услуга пореског саветовања и других услуга које нису повезане са ревизијом;</p>
	<p>10) информације о параметрима за утврђивање зарада кључних ревизорских партнера о обављеним ревизијама друштава од јавног интереса.</p>
	<p>Лице овлашћено за заступање друштва за ревизију потписује извештај о транспарентности. 
	</p>
	<p>III. ОБАВЉАЊЕ РЕВИЗИЈЕ</p>
	<p>Обавезност ревизије</p>
	<p>Члан 21.</p>
	<p>Ревизија је обавезна за редовне годишње финансијске извештаје великих и средњих правних лица разврстаних у складу са законом којим се уређује рачуноводство, јавних друштава у складу са законом којим се уређује тржиште капитала независно од њихове величине, као и свих правних лица, односно предузетника чији пословни приход остварен у претходној пословној години прелази 4.400.000 ЕУР у динарској противвредности (законска ревизија). 
	</p>
	<p>Ревизија консолидованих финансијских извештаја обавезна је за матична правна лица која састављају консолидоване финансијске извештаје у складу са законом којим се уређује рачуноводство (законска ревизија).</p>
	<p>За прерачунавање девизног износа из става 1. овог члана у динарску противвредност примењује се званичан средњи курс динара, који утврђује Народна банка Србије, а који важи последњег дана пословне године за коју се саставља финансијски извештај.</p>
	<p>Ревизија финансијских извештаја правних лица и других субјеката који нису наведени у ст. 1. и 2. овог члана јесте добровољна ревизија. 
	</p>
	<p>Начин обављања ревизије</p>
	<p>Члан 22.</p>
	<p>Законска ревизија обавља се у складу са овим законом, другим законима који уређују обавезну ревизију финансијских извештаја код појединих правних лица, МСР и Кодексом професионалне етике ревизора.</p>
	<p>Добровољна ревизија финансијских извештаја обавља се сходном применом закона и других аката из става 1. овог члана. 
	</p>
	<p>Лица која непосредно обављају ревизију</p>
	<p>Члан 23. </p>
	<p>Ревизију обављају лиценцирани овлашћени ревизори, запослени у друштву за ревизију, односно самостални ревизор под условом да су чланови Коморе.</p>
	<p>Друштво за ревизију, односно самостални ревизор могу поједине послове у поступку ревизије да повере и другим лицима која су запослена у друштву за ревизију, односно код предузетника – самосталног ревизора, а која немају лиценцу за рад на пословима ревизије, под условом да је њихов рад планиран и надзиран од стране лиценцираног овлашћеног ревизора. 
	</p>
	<p>Ревизију редовних годишњих и консолидованих финансијских извештаја великих правних лица у смислу закона којим се уређује рачуноводство, може да обавља друштво за ревизију које има у радном односу са пуним радним временом запослена најмање четири лиценцирана овлашћена ревизора, осим ако посебним законом није друкчије уређено.</p>
	<p>Избор друштва за ревизију</p>
	<p>Члан 24.</p>
	<p>Скупштина, односно орган утврђен општим актом правног лица код којег се врши ревизија, бира друштво за ревизију најкасније до 30. септембра пословне године на коју се ревизија односи.</p>
	<p>Рок из става 1. овог члана може да буде и дужи у случају ревизије консолидованих финансијских извештаја.</p>
	<p>Изузетно од става 1. овог члана скупштина, односно орган утврђен општим актом правног лица код којег се врши ревизија, а које финансијске извештаје саставља са стањем на последњи дан пословне године која је различита од календарске, бира друштво за ревизију најкасније три месеца пре истека тако одређене пословне године на коју се ревизија односи.</p>
	<p>Уговор о ревизији</p>
	<p>Члан 25.</p>
	<p>Међусобна права и обавезе друштва за ревизију и правног лица код којег се врши ревизија уређују се уговором о ревизији.</p>
	<p>Уговор о ревизији мора бити закључен у писаном облику.</p>
	<p>Уговор о ревизији, поред елемената прописаних законом којим се уређују облигациони односи, мора да садржи и:</p>
	<p>1) структуру ревизорског тима, са навођењем стручних квалификација чланова ревизорског тима; 
	</p>
	<p>2) податке о планираном броју сати за обављање ревизије, по члановима ревизорског тима; 
	</p>
	<p>3) одредбу да ревизорско друштво по завршетку ревизије саставља обрачун потрошених сати по члановима ревизорског тима и испоставља коначни рачун; 
	</p>
	<p>4) укупну цену за услугу ревизије. </p>
	<p>Друштва за ревизију не могу уговорене послове да уступају другим друштвима за ревизију, осим ако овим законом није друкчије прописано. 
	</p>
	<p>Уговор о ревизији у току обављања ревизије не може се раскинути, сем уколико за то не постоје оправдани разлози. 
	</p>
	<p>Разлике у мишљењима, које се односе на област рачуноводства и ревизије, правног лица код којег се врши ревизија и друштва за ревизију не могу се сматрати оправданим разлогом за раскид уговора у смислу става 5. овог члана. 
	</p>
	<p>Правно лице код којег се обавља ревизија и друштво за ревизију дужни су да обавесте Комору о раскиду уговора из става 5. овог члана и обустављању ревизије, уз детаљно образложење разлога који су довели до раскида.</p>
	<p>Ангажовање стручних лица</p>
	<p>Члан 26.</p>
	<p>За потребе обављања ревизије из специфичних области друштво за ревизију може ангажовати стручна лица која нису лиценцирани овлашћени ревизори. 
	</p>
	<p>Када је у обављању ревизије за поједине специфичне области потребно стручно мишљење и оцена стручних лица, међусобна права и обавезе уређују се уговором.</p>
	<p>Обавезе правног лица код којег се обавља ревизија</p>
	<p>Члан 27.</p>
	<p>Правно лице код којег се обавља ревизија дужно је да друштву за ревизију стави на располагање сву потребну документацију, исправе и извештаје, омогући приступ свим програмима и електронским записима, укључујући штампани материјал и копије на електронским медијима, као и да пружи информације о програмима и све информације потребне за обављање ревизије.</p>
	<p>Правно лице из става 1. овог члана дужно је да у радно време обезбеди друштву за ревизију приступ и коришћење пословних просторија за обављање ревизије, као и да стави на располагање одговарајућу опрему и запослене.</p>
	<p>Радна документација</p>
	<p>Члан 28.</p>
	<p>Лиценцирани овлашћени ревизор припрема целокупну радну документацију на основу које издаје ревизорски извештај. 
	</p>
	<p>Радну документацију коју прикупља и припрема лиценцирани овлашћени ревизор, друштво за ревизију чува најмање шест година, почевши од пословне године на коју се ревизија односи.</p>
	<p>Радна документација, односно копије докумената прикупљених у току ревизије власништво су друштва за ревизију, поверљивог су карактера и могу се користити само за потребе ревизије, у складу са овим законом, осим ако посебним прописима није друкчије уређено. 
	</p>
	<p>Изузетно од става 3. овог члана, радна документација, односно документи користе се за потребе провере квалитета рада друштава за ревизију, самосталних ревизора и лиценцираних овлашћених ревизора, као и за потребе надзора, у складу са овим законом.</p>
	<p>Радна документација на основу које се израђује ревизорски извештај саставља се на српском језику.</p>
	<p>Ако је лиценцирани овлашћени ревизор, односно друштво за ревизију које обавља ревизију замењено другим лиценцираним овлашћеним ревизором, односно друштвом за ревизију, претходни лиценцирани овлашћени ревизор, односно друштво за ревизију дужно је да новом лиценцираном овлашћеном ревизору, односно друштву за ревизију омогући приступ релевантној документацији која се односи на правно лице код којег се обавља ревизија.</p>
	<p>Ако друштво за ревизију престане са радом, радну документацију су дужни да чувају акционари, односно чланови друштва за ревизију, а ако самостални ревизор престане са радом дужан је да радну документацију достави на чување Комори. 
	</p>
	<p>Заштита поверљивих података</p>
	<p>Члан 29.</p>
	<p>Лиценцирани овлашћени ревизор и друштво за ревизију, дужни су да, као поверљиве, чувају све податке, чињенице и околности које су сазнали током обављања ревизије.</p>
	<p>Пословне тајне и информације дужна су да чувају и друга лица која раде или су радила у друштву за ревизију и којима су на било који начин доступни поверљиви подаци из става 1. овог члана. 
	</p>
	<p>Лица из става 2. овог члана не смеју да користе податке из става 1. овог члана, нити смеју да омогуће њихово коришћење трећим лицима.</p>
	<p>Пословне тајне чувају се у складу са овим законом, осим ако посебним прописима није друкчије уређено.</p>
	<p>Друштво за ревизију дужно је да омогући увид у податке у случају примене прописа који регулишу спречавање прања новца и финансирање тероризма, у преткривичним или кривичним поступцима, као и када њихово достављање писаним путем затражи суд у кривичном или преткривичном поступку. 
	</p>
	<p>Ревизорски извештај</p>
	<p>Члан 30.</p>
	<p>Ревизорски извештај саставља се у складу са МСР.</p>
	<p>Ревизорски извештај садржи минимум следеће:</p>
	<p>1) увод у којем се наводе финансијски извештаји који су предмет ревизије, заједно са рачуноводственим политикама које су коришћене за њихово састављање;</p>
	<p>2) опис сврхе и обима ревизије, уз навођење стандарда ревизије у складу са којима је извршена ревизија;</p>
	<p>3) мишљење лиценцираног овлашћеног ревизора којим се јасно изражава да ли финансијски извештаји пружају истинит и поштен преглед финансијског положаја правног лица у складу са релевантним законским оквиром, као и да ли су годишњи финансијски извештаји у складу са посебним прописима који уређују пословање правног лица, ако је то предвиђено тим прописима. Мишљење ревизора може бити позитивно, мишљење са резервом, негативно или се овлашћени ревизор може уздржати од изражавања мишљења ако није у могућности да га изрази;</p>
	<p>4) посебна упозорења и проблеме на које лиценцирани овлашћени ревизор жели да укаже, али без изражавања мишљења са резервом;</p>
	<p>5) мишљење о усклађености извештаја о пословању са финансијским извештајима за исту пословну годину.</p>
	<p>Ревизорски извештај потписује кључни ревизорски партнер. </p>
	<p>Ревизорски извештај саставља се и објављује на српском језику.</p>
	<p>Уз ревизорски извештај прилажу се финансијски извештаји који су били предмет ревизије.</p>
	<p>Ревизија консолидованих финансијских извештаја</p>
	<p>Члан 31.</p>
	<p>Кључни ревизорски партнер као ревизор групе одговоран је за обављање ревизије консолидованих финансијских извештаја.</p>
	<p>Лиценцирани овлашћени ревизор као ревизор групе врши преглед и чува радну документацију о ревизорском раду другог друштва за ревизију које је обавило ревизију финансијских извештаја правних лица у оквиру економске целине. 
	</p>
	<p>Документација из става 2. овог члана користи се за потребе провере квалитета рада друштава за ревизију, односно лиценцираних овлашћених ревизора. 
	</p>
	<p>Ако ревизију финансијских извештаја зависног правног лица у оквиру економске целине коју чине матична и зависна правна лица, обавља ревизор или ревизорско друштво треће земље, кључни ревизорски партнер као ревизор групе је одговоран за достављање документације о раду ревизора или ревизорског друштва треће земље за потребе контроле квалитета и надзора у складу са овим законом.</p>
	<p>У циљу обезбеђења достављања документације из става 4. овог члана, ревизор групе треба да задржи копије такве документације или да се договори са ревизорима или ревизорским друштвима треће земље о приступу тој документацији, односно да предузме неке друге одговарајуће мере. 
	</p>
	<p>Ако постоје правна или друга ограничења која произлазе из националног законодавства треће земље за доставу радне документације о обављеној ревизији ревизора те земље, кључни ревизорски партнер као ревизор групе дужан је да у својој радној документацији о обављеној ревизији консолидованих финансијских извештаја наведе доказе о свим предузетим неопходним мерама ради њене доставе, као и доказе о постојању наведених правних и других ограничења.</p>
	<p>Накнада за обављену ревизију</p>
	<p>Члан 32.</p>
	<p>За обављену ревизију плаћа се накнада. </p>
	<p>Износ накнаде одређује се уговором.</p>
	<p>Износ накнаде из става 1. овог члана не може зависити и не може да буде повезан са пружањем додатних услуга правном лицу код којег се врши ревизија.</p>
	<p>Додатне услуге уз обављање ревизије</p>
	<p>Члан 33.</p>
	<p>Друштво за ревизију може, поред ревизије, у оквиру своје регистроване делатности да обавља и услуге из области финансија и рачуноводства, услуге финансијских анализа и контрола, услуге пореског и других врста пословног саветовања, услуге процене вредности капитала, имовине и обавеза, услуге судског вештачења, услуге израде и економске оцене инвестиционих пројеката и друге сродне услуге, осим ако посебним прописом није друкчије уређено.</p>
	<p>Забрана за ревизора</p>
	<p>Члан 34.</p>
	<p>Лиценцирани овлашћени ревизор не може да обавља ревизију код правног лица:</p>
	<p>1) у којем је власник удела или акција;</p>
	<p>2) у којем је директор, односно члан органа управљања или надзора, прокурист и пуномоћник;</p>
	<p>3) у којем је директор, односно члан органа управљања или надзора или прокурист његов крвни сродник у правој линији, крвни сродник у побочној линији закључно са трећим степеном сродства и супружник; 
	</p>
	<p>4) у којем је пружало услуге из члана 35. став 1. тачка 3) овог закона за годину за коју се обавља ревизија;</p>
	<p>5) уколико наступе друге околности које могу да утичу на независност лиценцираног овлашћеног ревизора. 
	</p>
	<p>Забрана за друштво за ревизију</p>
	<p>Члан 35.</p>
	<p>Друштво за ревизију не може да обавља ревизију код правног лица:</p>
	<p>1) у којем има уделе или акције;</p>
	<p>2) које је власник удела или акција друштва за ревизију;</p>
	<p>3) ако је друштво за ревизију, односно било која организациона јединица у мрежи којој припада, односно повезано лице са друштвом за ревизију пружало правном лицу у години за коју се обавља ревизија, следеће услуге:</p>
	<p>(1) припрему и вођење пословних књига и састављање финансијских извештаја;</p>
	<p>(2) процену вредности капитала, имовине и/или обавеза која ће бити рефлектована у финансијским извештајима, односно у којима постоји очигледан сукоб интереса;</p>
	<p>(3) заступање у судским поступцима у вези са пореским предметима;</p>
	<p>(4) обрачун пореза и подношење пореских пријава за физичка лица руководиоце у сектору финансија у привредном друштву;</p>
	<p>(5) савете у вези са рачуноводственим књижењем пореских обавеза;</p>
	<p>(6) дизајнирање система интерне ревизије и интерне контроле као и њихово спровођење;</p>
	<p>(7) дизајнирање и примену информационих система у рачуноводственој области;</p>
	<p>(8) актуарске услуге;</p>
	<p>(9) друге услуге које би, у конкретним околностима, могле да угрозе независност лиценцираног овлашћеног ревизора или друштва за ревизију и/или да утичу на вредновање позиција у финансијским извештајима;</p>
	<p>4) ако је повезано са правним лицем на други начин, тако да таква повезаност може да утиче на независност и непристрасност обављања ревизије. 
	</p>
	<p>Обавештавање од стране ревизора</p>
	<p>Члан 36.</p>
	<p>Лиценцирани овлашћени ревизор је дужан да без одлагања обавести друштво за ревизију код којег је запослен о наступању околности из члана 34. овог закона.</p>
	<p>Обавештавање од стране друштва за ревизију</p>
	<p>Члан 37.</p>
	<p>Акционар, односно члан друштва за ревизију дужан је да без одлагања обавести друштво за ревизију о наступању околности из члана 35. овог закона.</p>
	<p>Забрана утицаја других лица</p>
	<p>Члан 38.</p>
	<p>Власници, односно акционари друштва за ревизију, као и директор, односно чланови органа управљања и надзора тог друштва или повезаног лица не смеју да утичу на обављање ревизије и изражавање ревизорског мишљења и тиме угрозе независност и објективност лиценцираног овлашћеног ревизора који обавља ревизију. 
	</p>
	<p>Смањење броја ревизора</p>
	<p>Члан 39.</p>
	<p>Друштво за ревизију у којем се број лиценцираних овлашћених ревизора смањи испод броја прописаног овим законом, дужно је да о тој промени обавести Комору и Министарство у року од осам дана од дана настале промене.</p>
	<p>Друштво за ревизију у којем се у току обављања ревизије број лиценцираних овлашћених ревизора смањи испод броја прописаног чланом 4. став 1. тачка 1) овог закона, односно члана 23. став 3. овог закона дужно је да прекине послове ревизије и о томе обавести правно лице код којег се обавља ревизија, Комору и Одбор за јавни надзор у року од осам дана од дана настанка промене, а правно лице започету ревизију поверава другом друштву за ревизију. 
	</p>
	<p>У случајевима из ст. 1. и 2. овог члана, друштво за ревизију не може да закључује нове уговоре о обављању ревизије док поново не испуни услове из члана 4. став 1. тачка 1) овог закона, односно члана 23. став 3. овог закона и о томе обавести Комору и Министарство. 
	</p>
	<p>Замена ревизора и забрана запошљавања</p>
	<p>Члан 40.</p>
	<p>Друштва за ревизију дужна су да најкасније сваке седме године од почетка обављања ревизије финансијских извештаја код истог обвезника ревизије изврше замену лиценцираног овлашћеног ревизора, потписника ревизорског извештаја, односно кључног ревизорског партнера, осим ако посебним законом није друкчије уређено. 
	</p>
	<p>Лиценцирани овлашћени ревизор, односно кључни ревизорски партнер може поново да обавља ревизију код истог обвезника ревизије две године од датума потписивања последњег ревизорског извештаја за тог обвезника у складу са условима из става 1. овог члана.</p>
	<p>Забрана именовања ревизора</p>
	<p>Члан 41.</p>
	<p>Кључни ревизорски партнер не може у периоду од најмање две године по престанку радног односа у друштву за ревизију, бити именован за члана органа управљања код обвезника ревизије код којег је вршио ревизију и чије је ревизорске извештаје потписао.</p>
	<p>Извештавање и потврђивање независности друштва за ревизију</p>
	<p>Члан 42.</p>
	<p>Друштво за ревизију дужно је да извештава правно лице код којег обавља ревизију, односно Комисију за ревизију коју је правно лице дужно да образује у складу са чланом 43. овог закона, о кључним питањима која произлазе из обављања ревизије, а посебно, и о значајним недостацима интерне контроле у вези са процесом финансијског извештавања.</p>
	<p>Друштво за ревизију, које обавља ревизију код друштава од јавног интереса дужно је да једном годишње, у писаном облику, потврди своју независност према друштву чију ревизију финансијских извештаја обавља и обавести Комисију за ревизију из члана 43. овог закона о додатним услугама код тог друштва, као и да расправља о могућим претњама његовој независности и заштитним механизмима против тих претњи.</p>
	<p>IV. КОМИСИЈА ЗА РЕВИЗИЈУ У ПРИВРЕДНОМ ДРУШТВУ И ИНТЕРНИ РЕВИЗОР</p>
	<p>Образовање и састав Комисије за ревизију</p>
	<p>Члан 43.</p>
	<p>Друштва од јавног интереса дужна су да имају Комисију за ревизију (одбор за праћење пословања).</p>
	<p>Комисија за ревизију обавља послове у складу са законом којим се уређују привредна друштва.</p>
	<p>Изузетно од става 1. овог члана друштва од јавног интереса која у складу са посебним прописима имају тела са надлежностима Комисије за ревизију из става 2. овог члана, нису дужна да је образују у складу са овим законом.</p>
	<p>Изузетно од става 1. овог члана друштва од јавног интереса која су зависна друштва, тј. чланови групе друштава која на нивоу групе, имају Комисију за ревизију и која надлежности из става 2. овог члана обављају на нивоу групе, нису дужна да је образују у складу са овим законом, осим ако посебним законом није друкчије уређено. 
	</p>
	<p>Комисију за ревизију чине најмање три члана који се именују у складу са законом којим се уређују привредна друштва.</p>
	<p>Овлашћени интерни ревизор</p>
	<p>Члан 44.</p>
	<p>Правно лице може да повери обављање послова интерне ревизије лицу које има сертификат Коморе о стеченом звању овлашћени интерни ревизор. 
	</p>
	<p>Звање овлашћени интерни ревизор може да стекне лице које:</p>
	<p>1) има стечено високо образовање на студијама другог степена у складу са законом којим се уређује високо образовање, односно на основним студијама у трајању од најмање четири године; 
	</p>
	<p>2) има радно искуство на пословима законске ревизије или интерне ревизије, у трајању од три године, односно радно искуство у трајању од пет година на пословима рачуноводства;</p>
	<p>3) има положен испит за стицање овог звања у складу са програмом Коморе;</p>
	<p>4) није осуђивано за кривична дела која га чине недостојним за обављање ових послова, у смислу члана 5. овог закона.</p>
	<p>Под радним искуством за полагање испита за стицање звања овлашћени интерни ревизор, сматра се искуство стечено у радном односу на неодређено или на одређено време. 
	</p>
	<p>V. КОМОРА ОВЛАШЋЕНИХ РЕВИЗОРА</p>
	<p>Статус и седиште Коморе</p>
	<p>Члан 45.</p>
	<p>Комора је независна професионална организација лиценцираних овлашћених ревизора запослених у друштвима за ревизију, друштава за ревизију и самосталних ревизора, која има својство правног лица, са правима, обавезама и одговорностима утврђеним овим законом и статутом Коморе.</p>
	<p>Комора има рачун.</p>
	<p>Седиште Коморе је у Београду.</p>
	<p>Комора може да има огранке у складу са статутом.</p>
	<p>Комора се региструје у Агенцији за привредне регистре, у складу са законом.</p>
	<p>Чланство у Комори</p>
	<p>Члан 46.</p>
	<p>Чланство у Комори обавезно је за друштва за ревизију, самосталне ревизоре и лиценциране овлашћене ревизоре запослене у друштву за ревизију, односно код самосталног ревизора.</p>
	<p>Друштво за ревизију и самостални ревизор стичу чланство у Комори даном уписа у Регистар друштава за ревизију и самосталних ревизора.</p>
	<p>Лиценцирани овлашћени ревизор стиче чланство у Комори даном уписа у Регистар лиценцираних овлашћених ревизора. 
	</p>
	<p>Друштву за ревизију и самосталном ревизору престаје чланство у Комори даном подношења захтева за брисање из регистра чланова Коморе, као и у другим случајевима у складу са овим законом и статутом Коморе. 
	</p>
	<p>Лиценцираном овлашћеном ревизору престаје чланство у Комори даном брисања из регистра из става 3. овог члана.</p>
	<p>Поверени послови Коморе</p>
	<p>Члан 47.</p>
	<p>Комора обавља следеће послове као јавна овлашћења:</p>
	<p>1) доноси и спроводи програм испита за стицање звања овлашћени ревизор, организује испите за стицање звања овлашћени ревизор и издаје сертификат за звање овлашћени ревизор; 
	</p>
	<p>2) уређује ближе услове и поступак за ослобађање полагања испита из члана 9. овог закона;</p>
	<p>3) доноси програм континуираног професионалног усавршавања и организује стручно усавршавање лиценцираних овлашћених ревизора;</p>
	<p>4) прописује минимум радне документације која чини садржај методологије;</p>
	<p>5) води Регистар лиценцираних овлашћених ревизора;</p>
	<p>6) води Регистар друштава за ревизију и самосталних ревизора;</p>
	<p>7) води Регистар изречених мера;</p>
	<p>8) води Регистар чланова Коморе;</p>
	<p>9) утврђује висину чланарине за чланове Коморе;</p>
	<p>10) утврђује износ надокнаде за упис у регистре Коморе, надокнаде за испите које спроводи Комора, надокнаде за издавање извода из регистара, уверења и потврда о евиденцијама које Комора води, као и остале надокнаде прописане општим актима Коморе; 
	</p>
	<p>11) утврђује висину посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора;</p>
	<p>12) доноси годишњи план провере квалитета рада друштава за ревизију, самосталних ревизора и лиценцираних овлашћених ревизора;</p>
	<p>13) доноси методологију за проверу квалитета обављених ревизија, проверу квалитета рада друштава за ревизију, самосталних ревизора и лиценцираних овлашћених ревизора;</p>
	<p>14) обавља контролу квалитета рада друштава за ревизију, самосталних ревизора и лиценцираних овлашћених ревизора. 
	</p>
	<p>Послове из става 1. овог члана Комора обавља као поверене послове.</p>
	<p>Акт из става 1. тачка 1) овог члана доноси се уз претходну сагласност Одбора за јавни надзор и Министарства.</p>
	<p>Акта из става 1. тач. 2)–4) и тач. 9)–13) овог члана доносе се уз претходну сагласност Министарства, које пре давања сагласности прибавља мишљење Одбора за јавни надзор.</p>
	<p>Остали послови Коморе</p>
	<p>Члан 48.</p>
	<p>Поред послова из члана 47. овог закона, Комора обавља и следеће послове:</p>
	<p>1) доноси Кодекс професионалне етике ревизора; </p>
	<p>2) прати примену МСР;</p>
	<p>3) доноси програм испита за стицање звања овлашћени интерни ревизор, организује испите за стицање звања овлашћени интерни ревизор и издаје сертификат за звање овлашћени интерни ревизор;</p>
	<p>4) стара се о угледу чланова Коморе, односно о обављању послова ревизије у складу са Кодексом професионалне етике ревизора;</p>
	<p>5) пружа стручну помоћ члановима Коморе;</p>
	<p>6) доноси финансијски план Коморе;</p>
	<p>7) доставља Министарству и Одбору за јавни надзор годишњи финансијски извештај са мишљењем ревизора и годишњи извештај о раду;</p>
	<p>8) сарађује и пружа стручну помоћ Министарству и Одбору за јавни надзор у обављању послова у складу са овим законом;</p>
	<p>9) обавља и друге послове у складу са овим законом и статутом.</p>
	<p>На финансијски план Коморе сагласност даје Министарство по претходно прибављеном мишљењу Одборa за јавни надзор.</p>
	<p>Заштита података</p>
	<p>Члан 49.</p>
	<p>Комора је дужна да чува као поверљиве све податке, чињенице и околности које је прибавила у обављању послова у складу са одредбама овог закона.</p>
	<p>Одредба става 1. овог члана примењује се и на чланове органа Коморе, запослене и бивше запослене у Комори, односно на друга лица којима су приликом рада у Комори били доступни поверљиви подаци.</p>
	<p>Пословне тајне чувају се у складу са овим законом, осим ако посебним прописима није друкчије уређено.</p>
	<p>Финансирање Коморе</p>
	<p>Члан 50.</p>
	<p>Комора стиче средства за рад од:</p>
	<p>1) чланарине коју плаћају чланови Коморе;</p>
	<p>2) надокнаде за упис у регистре Коморе;</p>
	<p>3) посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора;</p>
	<p>4) других извора, у складу са законом и актима Коморе.</p>
	<p>Средства Коморе</p>
	<p>Члан 51.</p>
	<p>Средства Коморе воде се на рачуну Коморе.</p>
	<p>Комора на посебном подрачуну води средства намењена за контролу квалитета рада друштава за ревизију, самосталних ревизора и лиценцираних овлашћених ревизора.</p>
	<p>За располагање средствима Коморе одговоран је Генерални секретар, а изузетно лице које он овласти.</p>
	<p>Комора одговара за своје обавезе целокупном имовином којом располаже.</p>
	<p>Статут Коморе</p>
	<p>Члан 52.</p>
	<p>Статутом Коморе ближе се уређују: послови које Комора обавља у оквиру законских овлашћења; начин обављања послова Коморе; унутрашња организација и рад Коморе; састав, начин и поступак избора и надлежност органа Коморе; права и дужности друштава за ревизију, самосталних ревизора и лиценцираних овлашћених ревизора као чланова Коморе; као и друга питања од значаја за рад и организацију Коморе, у складу са овим законом.</p>
	<p>На статут Коморе у делу који се односи на обављање јавних овлашћења из члана 47. овог закона сагласност даје Министарство по претходно прибављеном мишљењу Одбора за јавни надзор.</p>
	<p>Објављивање докумената</p>
	<p>Члан 53.</p>
	<p>Комора је дужна да објави у „Службеном гласнику Републике Србије”: </p>
	<p>1) статут;</p>
	<p>2) актe из члана 47. став 1. тачка 1) и тач. 9)–11) овог закона.</p>
	<p>Општи акти и други акти које Комора доноси у складу са овим законом и статутом објављују се на интернет страници Коморе.</p>
	<p>Органи Коморе</p>
	<p>Члан 54.</p>
	<p>Органи Коморе јесу:</p>
	<p>1) Скупштина;</p>
	<p>2) Савет;</p>
	<p>3) Надзорни одбор;</p>
	<p>4) Генерални секретар; </p>
	<p>5) Етички одбор;</p>
	<p>6) Комисија за контролу квалитета;</p>
	<p>7) други органи Коморе. </p>
	<p>Мандат чланова органа Коморе из става 1. тач. 2)–6) овог члана траје четири године, са могућношћу поновног избора.</p>
	<p>Надлежност и начин рада органа Коморе утврђују се овим законом и статутом. 
	</p>
	<p>Ограничења за избор у органе Коморе</p>
	<p>Члан 55.</p>
	<p>Генерални секретар, чланови Савета и Надзорног одбора не могу бити лица изабрана, постављена или именована на функцију у државном органу, органу територијалне аутономије или локалне самоуправе.</p>
	<p>Скупштина</p>
	<p>Члан 56.</p>
	<p>Скупштина је највиши орган Коморе.</p>
	<p>Скупштина:</p>
	<p>1) доноси статут и друге опште акте Коморе;</p>
	<p>2) доноси Кодекс професионалне етике ревизора;</p>
	<p>3) утврђује годишњи програм рада и финансијски план;</p>
	<p>4) доноси пословник о свом раду и пословник о раду радних тела које образује;</p>
	<p>5) бира и разрешава чланове органа и тела у саставу Коморе у складу са овим законом и статутом, осим члана Савета кога именује министар надлежан за послове финансија;</p>
	<p>6) утврђује висину чланарине за чланове Коморе;</p>
	<p>7) утврђује износ надокнаде за упис у регистре Коморе, надокнаде за испите које спроводи Комора, надокнаде за издавање извода из регистара, уверења и потврда о евиденцијама које Комора води, као и остале надокнаде прописане општим актима Коморе; 
	</p>
	<p>8) утврђује висину посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора;</p>
	<p>9) разматра извештаје о раду органа Коморе;</p>
	<p>10) усваја финансијске извештаје и годишњи извештај о раду, као и друге извештаје које доставља Савет и Надзорни одбор Коморе;</p>
	<p>11) обавља друге послове у складу са законом и статутом.</p>
	<p>Скупштина има председника и потпредседника који се бирају из редова чланова Скупштине на период од четири године, а иста лица могу бити поново бирана највише још једанпут. 
	</p>
	<p>Председник скупштине представља скупштину, сазива седнице скупштине и врши друге послове у складу са овим законом и статутом.</p>
	<p>Лиценцирани овлашћени ревизори имају по један глас при одлучивању на Скупштини Коморе.</p>
	<p>На избор, односно разрешење чланова органа и тела у саставу Коморе из става 2. тачка 5) овог члана, сагласност даје Министарство по претходно прибављеном мишљењу Одбора за јавни надзор.</p>
	<p>Савет</p>
	<p>Члан 57.</p>
	<p>Савет:</p>
	<p>1) спроводи одлуке Скупштине;</p>
	<p>2) утврђује предлог статута и других општих аката Коморе;</p>
	<p>3) утврђује предлог програма рада и развоја Коморе и прати њихово спровођење;</p>
	<p>4) утврђује предлог финансијског плана Коморе и стара се о његовом извршењу;</p>
	<p>5) утврђује минимални облик и садржај радне документације која је саставни део методологије за обављање ревизије у складу са МСР;</p>
	<p>6) утврђује методологију обављања провере квалитета обављених ревизија, провере квалитета рада друштава за ревизију, самосталних ревизора и лиценцираних овлашћених ревизора;</p>
	<p>7) даје претходно мишљење на општи акт којим се уређује методологија обављања ревизије из члана 14. овог закона;</p>
	<p>8) обавештава Одбор за јавни надзор о наступању услова за одузимање лиценци и дозвола за обављање ревизије;</p>
	<p>9) обавештава Одбор за јавни надзор о спроведеним поступцима контроле квалитета и предлаже мере у складу са овим законом;</p>
	<p>10) доноси акте у складу са статутом;</p>
	<p>11) обавља и друге стручне послове за развој ревизорске професије у складу са статутом.</p>
	<p>Савет има седам чланова, и то:</p>
	<p>1) председника, потпредседника и четири члана које бира Скупштина из реда лиценцираних овлашћених ревизора; 
	</p>
	<p>2) једног члана кога именује министар надлежан за послове финансија.</p>
	<p>Из истог друштва за ревизију може бити изабран само један члан Савета.</p>
	<p>Надзорни одбор</p>
	<p>Члан 58.</p>
	<p>Надзорни одбор обавља контролу пословања и унутрашњи надзор над радом Коморе.</p>
	<p>Чланове надзорног одбора и председника надзорног одбора бира и разрешава Скупштина из реда својих чланова.</p>
	<p>Генерални секретар</p>
	<p>Члан 59.</p>
	<p>Генерални секретар: </p>
	<p>1) руководи Комором, представља и заступа Комору;</p>
	<p>2) одговара за законитост рада и пословање Коморе;</p>
	<p>3) припрема годишњи програм рада и финансијски план Коморе;</p>
	<p>4) подноси Савету извештаје о извршењу годишњег програма рада и финансијског плана Коморе;</p>
	<p>5) извршава одлуке органа Коморе;</p>
	<p>6) одлучује о правима, обавезама и одговорностима запослених у стручној служби Коморе;</p>
	<p>7) доноси правилник о систематизацији радних места у Комори;</p>
	<p>8) обавља друге послове одређене овим законом и статутом.</p>
	<p>За Генералног секретара може бити изабрано лице које испуњава следеће услове:</p>
	<p>1) да има стечено високо образовање на студијама другог степена у складу са законом којим се уређује високо образовање, односно на основним студијама у трајању од најмање четири године; 
	</p>
	<p>2) да има најмање пет година радног искуства на руководећим пословима;</p>
	<p>3) да је држављанин Републике Србије;</p>
	<p>4) да није осуђивано за кривична дела, која га чине недостојним за обављање ових послова, у смислу члана 5. овог закона. 
	</p>
	<p>Генералног секретара бира Скупштина.</p>
	<p>Етички одбор</p>
	<p>Члан 60.</p>
	<p>Етички одбор:</p>
	<p>1) даје мишљење о раду чланова Коморе у складу са Кодексом професионалне етике ревизора;</p>
	<p>2) промовише принципе професионалне етике ради успостављања етичког понашања чланова Коморе у обављању ревизије;</p>
	<p>3) обавља друге послове у вези са применом и поштовањем Кодекса професионалне етике ревизора.</p>
	<p>Састав Етичког одбора, избор председника и чланова, као и начин рада, ближе се уређују статутом.</p>
	<p>Комисија за контролу квалитета</p>
	<p>Члан 61.</p>
	<p>Комисија за контролу квалитета утврђује годишњи план провере квалитета обављених ревизија и прати његову примену, разматра извештаје о обављеним контролама квалитета, предлаже мере за отклањање неправилности утврђене у поступку контроле квалитета и обавља друге послове у складу са овим законом и статутом.</p>
	<p>Стручна служба Коморе</p>
	<p>Члан 62.</p>
	<p>Ради обављања стручних, административних и других послова Комора образује стручну службу.</p>
	<p>У погледу права, обавеза и одговорности по основу рада запослених у стручној служби Коморе примењују се прописи којима се уређује рад.</p>
	<p>Организација, рад и надлежност стручне службе Коморе уређује се статутом.</p>
	<p>Регистри Коморе</p>
	<p>Члан 63.</p>
	<p>Комора води:</p>
	<p>1) Регистар чланова Коморе; </p>
	<p>2) Регистар друштава за ревизију и самосталних ревизора;</p>
	<p>3) Регистар лиценцираних овлашћених ревизора;</p>
	<p>4) Регистар изречених мера.</p>
	<p>Комора је дужна да по пријему решења из члана 13. овог закона, без одлагања упише друштво за ревизију, односно самосталног ревизора у регистар из става 1. тачка 2) овог члана. 
	</p>
	<p>Комора је дужна да по пријему решења из члана 7. овог закона без одлагања упише лиценцираног овлашћеног ревизора у регистар из става 1. тачка 3) овог члана. 
	</p>
	<p>Право да обављају ревизију, друштво за ревизију, односно самостални ревизор и лиценцирани овлашћени ревизор, стичу даном уписа у регистре из става 1. тач. 1)–3) овог члана.</p>
	<p>Регистри из става 1. овог члана воде се на српском језику.</p>
	<p>Регистри из става 1. редовно се ажурирају и објављују на интернет страници Коморе. 
	</p>
	<p>Регистри из става 1. овог члана су јавне књиге. </p>
	<p>Начин вођења регистара из става 1. овог члана ближе уређује Комора. </p>
	<p>Регистар друштава за ревизију и самосталних ревизора</p>
	<p>Члан 64.</p>
	<p>Регистар друштава за ревизију и самосталних ревизора садржи: </p>
	<p>1) пословно име, адресу, матични број, ПИБ и правну форму; </p>
	<p>2) контакт податке и интернет адресу;</p>
	<p>3) адресу сваке филијале и повезаног лица у земљи и у иностранству; </p>
	<p>4) име и презиме и регистарски број свих лиценцираних овлашћених ревизора који су запослени у друштву за ревизију, односно код самосталног ревизора; 
	</p>
	<p>5) податке о оснивачима, у складу са прописима о регистрацији привредних субјеката;</p>
	<p>6) податке о директору, односно о члановима органа управљања, у складу са прописима о регистрацији привредних субјеката; 
	</p>
	<p>7) податке о чланству у мрежи; </p>
	<p>8) све остале регистрације друштва за ревизију, односно самосталног ревизора код надлежних органа држава чланица и надлежних органа трећих земаља, укључујући назив органа за регистрацију и регистарски број ако постоји. 
	</p>
	<p>Друштва за ревизију, односно самостални ревизори дужни су да обавештавају Комору о променама свих чињеница и околности на основу којих су уписани у регистар из става 1. овог члана, у року од осам дана од дана настанка промена. 
	</p>
	<p>Подаци који се достављају Комори морају да буду потписани од стране лица овлашћеног за заступање друштва за ревизију, односно од стране самосталног ревизора. 
	</p>
	<p>Подаци који се достављају Комори, а које достављају ревизорска друштва држава чланица и ревизорска друштва трећих земаља морају да буду преведени на српски језик од стране овлашћеног лица у складу са законом. 
	</p>
	<p>Садржина извештаја који се доставља Комори</p>
	<p>Члан 65.</p>
	<p>Друштва за ревизију, односно самостални ревизори дужни су да Комори, најмање једном годишње до краја марта текуће године, доставе извештај са подацима о: 
	</p>
	<p>1) имаоцима акција и удела у друштву за ревизију, као и o стицању и промени власника акција, односно удела; 
	</p>
	<p>2) улагањима на основу којих су друштва за ревизију, односно самостални ревизори директно или индиректно стекли учешће у другом правном лицу; 
	</p>
	<p>3) променама статута или оснивачког акта; </p>
	<p>4) начину израчунавања осигурања из члана 18. овог закона и полиси осигурања; 
	</p>
	<p>5) запосленима; </p>
	<p>6) списку свих уговора о ревизији финансијских извештаја, по врстама ревизије, које су друштва за ревизију, односно самостални ревизори закључили са обвезницима ревизије у извештајном периоду, као и списку свих уговора о ревизији финансијских извештаја који су раскинути уз одговарајуће образложење, независно од тога која је страна раскинула уговор; 
	</p>
	<p>7) броју извештаја о ревизији које је потписао сваки лиценцирани овлашћени ревизор;</p>
	<p>8) другим информацијама које су потребне за планирање и спровођење контроле квалитета и других активности Коморе. 
	</p>
	<p>У годишњи извештај из става 1. овог члана укључују се сви подаци у периоду од 1. јануара до 31. децембра претходне године. 
	</p>
	<p>Регистар лиценцираних овлашћених ревизора</p>
	<p>Члан 66.</p>
	<p>Регистар лиценцираних овлашћених ревизора садржи: </p>
	<p>1) име, презиме и регистарски број лиценце; </p>
	<p>2) назив, адресу, интернет адресу и регистарски број друштва за ревизију у којем је лиценцирани овлашћени ревизор запослен или са којим је повезан као партнер или на неки други начин; 
	</p>
	<p>3) све остале регистрације лиценцираног овлашћеног ревизора код надлежних органа држава чланица и надлежних органа трећих земаља, укључујући назив органа за регистрацију и регистарски број ако постоји; 
	</p>
	<p>4) датум издавања, односно продужења лиценце. </p>
	<p>Лиценцирани овлашћени ревизор дужан је да обавештава Комору о променама свих чињеница и околности на основу којих је уписан у регистар из става 1. овог члана у року од осам дана од дана настанка промене.</p>
	<p>Подаци који се достављају Комори морају да буду потписани од стране лиценцираних овлашћених ревизора. 
	</p>
	<p>Подаци који се достављају Комори, а које достављају ревизори држава чланица и ревизори трећих земаља морају да буду преведени на српски језик од стране овлашћеног лица у складу са законом. 
	</p>
	<p>Брисање друштава за ревизију и самосталних ревизора из регистра</p>
	<p>Члан 67.</p>
	<p>Брисање друштава за ревизију и самосталних ревизора из регистра који се води у складу са чланом 63. став 1. тачка 2) овог закона врши се на основу решења Министарства о одузимању дозволе за обављање ревизије, у складу са овим законом.</p>
	<p>Кад решење из става 1. овог члана буде извршно, Министарство доставља примерак решења Комори и Агенцији за привредне регистре. 
	</p>
	<p>Брисање лиценцираних овлашћених ревизора из регистра</p>
	<p>Члан 68.</p>
	<p>Брисање лиценцираних овлашћених ревизора из регистра који се води у складу са чланом 63. став 1. тачка 3) овог закона врши се на основу решења Министарства о одузимању лиценце за обављање ревизије, као и у случају када се решење о издавању лиценце стави ван снаге, у складу са овим законом.</p>
	<p>Кад решење из става 1. овог члана буде извршно, Министарство доставља примерак решења Комори. 
	</p>
	<p>Јавност рада Коморе</p>
	<p>Члан 69.</p>
	<p>Комора је дужна да обавештава јавност о свим питањима из надлежности Коморе.</p>
	<p>Комора је дужна да обавештава Министарство и Одбор за јавни надзор о дисциплинским поступцима који се воде против чланова Коморе пред надлежним органима Коморе.</p>
	<p>Ако се у дисциплинским поступцима установи да постоји сумња да је извршено кривично дело, Комора је дужна да обавести и надлежне правосудне органе. 
	</p>
	<p>Комора је дужна да на захтев органа из ст. 2. и 3. овог члана достави потребне податке о чињеницама о којима има сазнање.</p>
	<p>Надзор над радом Коморе</p>
	<p>Члан 70.</p>
	<p>Надзор над законитошћу рада и аката Коморе, обавља Министарство. </p>
	<p>Надзор над обављањем послова из члана 47. став 1. овог закона, у оквиру делокруга утврђеног овим законом, обављају Министарство и Одбор за јавни надзор.</p>
	<p>У обављању надзора из ст. 1. и 2. овог члана Министарство и Одбор за јавни надзор могу, да траже од Коморе одговарајуће извештаје и податке, односно могу да изврше непосредан увид у рад Коморе.</p>
	<p>Комора је дужна да извештаје и податке из става 3. овог члана достави Министарству и Одбору за јавни надзор у року од 15 дана од дана када су подаци затражени.</p>
	<p>У обављању надзора над јавним овлашћењима Коморе примењују се одредбе закона којим се уређује државна управа.</p>
	<p>VI. КОНТРОЛА КВАЛИТЕТА РАДА ДРУШТАВА ЗА РЕВИЗИЈУ, САМОСТАЛНИХ РЕВИЗОРА И ЛИЦЕНЦИРАНИХ ОВЛАШЋЕНИХ РЕВИЗОРА</p>
	<p>Предмет контроле</p>
	<p>Члан 71.</p>
	<p>Комора обавља контролу квалитета рада друштава за ревизију, самосталних ревизора и лиценцираних овлашћених ревизора ради провере да ли се при обављању ревизије поступа у складу са МСР и одредбама овог закона.</p>
	<p>Контрола квалитета рада обавља се на објективан начин и у поступку који искључује било какав сукоб интереса између лица која обављају проверу квалитета рада и друштава за ревизију, самосталних ревизора и лиценцираних овлашћених ревизора.</p>
	<p>Контрола квалитета рада подлеже надзору који обавља Одбор за јавни надзор.</p>
	<p>У поступку контроле квалитета рада примењују се одредбе закона којим се уређује општи управни поступак, ако овим законом није друкчије уређено.</p>
	<p>За финансирање контроле квалитета рада користе се средства Коморе, посебно издвојена за ову намену, осим у случају из члана 72. ст. 6. и 7. овог закона када се контрола квалитета финансира из буџета Републике Србије.</p>
	<p>Начин обављања контроле</p>
	<p>Члан 72.</p>
	<p>Контрола квалитета рада друштва за ревизију се обезбеђује: </p>
	<p>1) праћењем, прикупљањем и провером извештаја и обавештења која Комори подносе друштва за ревизију, самостални ревизори и лиценцирани овлашћени ревизори, у складу са овим законом; 
	</p>
	<p>2) обављањем прегледа пословања друштава за ревизију; </p>
	<p>3) изрицањем мера у поступку контроле квалитета, у складу са овим законом. 
	</p>
	<p>Обављање прегледа пословања друштава за ревизију и самосталних ревизора из става 1. тачка 2) овог члана обухвата: 
	</p>
	<p>1) преглед интерног система контроле квалитета; </p>
	<p>2) проверу независности лиценцираног овлашћеног ревизора, самосталног ревизора и друштва за ревизију у односу на обвезника ревизије; 
	</p>
	<p>3) проверу усклађености поступака ревизије са МСР; </p>
	<p>4) оцене квалитета у погледу ангажованих ресурса (састав ревизорског тима и радни сати); 
	</p>
	<p>5) преглед обрачунатих цена за услуге ревизије; </p>
	<p>6) непосредну проверу квалитета рада лиценцираног овлашћеног ревизора. 
	</p>
	<p>Прегледом интерног система контроле квалитета из става 2. тачка 1) овог члана утврђује се да ли друштво за ревизију и самостални ревизор има успостављене одговарајуће смернице и поступке за: 
	</p>
	<p>1) преузимање одговорности повезане са квалитетом обављеног рада; </p>
	<p>2) поштовање етичких захтева; </p>
	<p>3) успостављање и одржавање односа са обвезницима ревизије финансијских извештаја, као и за друге услуге; 
	</p>
	<p>4) формирање ревизорских тимова; </p>
	<p>5) обављање ревизије у складу са МСР; </p>
	<p>6) обезбеђивање да смернице и поступци повезани са интерним процедурама за контролу квалитета функционишу успешно и да се поштују у пракси. 
	</p>
	<p>Непосредна провера квалитета рада лиценцираног овлашћеног ревизора из става 2. тачка 6) овог члана обавља се тако што се прегледа целокупна радна документација о обављеној ревизији код најмање једног обвезника ревизије.</p>
	<p>Лица која обављају контролу квалитета рада дужна су да обезбеде потребан број одабраних ревизорских докумената, односно узорака за тестирање, како би предметна провера била квалитетна и свеобухватна, примењујући МСР и захтеве везане за независност њиховог рада.</p>
	<p>Одбор за јавни надзор може да предложи Министарству да изда налог лицима из става 5. овог члана да изврше ванредну контролу квалитета рада друштава за ревизију, самосталних ревизора и лиценцираних овлашћених ревизора. 
	</p>
	<p>Одбор за јавни надзор може да предложи ванредну контролу квалитета у смислу става 6. овог члана, по добијању обавештења од Народне банке Србије, односно Комисије за хартије од вредности да постоји основана сумња да друштво за ревизију не обавља ревизију у складу са овим законом и МСР. 
	</p>
	<p>Учесталост контроле</p>
	<p>Члан 73.</p>
	<p>Комора обавља контролу квалитета рада код друштава за ревизију и самосталних ревизора најмање једном у шест година, односно најмање једном у три године код друштва за ревизију које обавља ревизију друштава од јавног интереса.</p>
	<p>Контрола квалитета, из става 1. овог члана, може се обављати и чешће, нарочито у односу на друштва за ревизију, односно самосталне ревизоре којима су изрицане мере у поступку контроле.</p>
	<p>Комора је дужна да о контроли квалитета рада писаним путем обавести друштво за ревизију најкасније 15 дана пре почетка контроле. 
	</p>
	<p>Лица која обављају контролу</p>
	<p>Члан 74.</p>
	<p>Контролу квалитета рада друштава за ревизију, самосталних ревизора и лиценцираних овлашћених ревизора обављају лица запослена у Комори на неодређено време са пуним радним временом, лиценцирани овлашћени ревизори са најмање пет година радног искуства на пословима ревизије. 
	</p>
	<p>Лица, која обављају контролу квалитета рада из става 1. овог члана, дужна су да заврше додатну обуку према програму који утврди Комора. 
	</p>
	<p>Обавезе друштва за ревизију и самосталног ревизора у поступку контроле</p>
	<p>Члан 75. </p>
	<p>Друштво за ревизију, односно самостални ревизор, код којег се обавља контрола квалитета рада, дужно је да омогући овлашћеном лицу Коморе преглед ревизорских извештаја, радне документације, као и друге документације на основу које су ревизорски извештаји састављени.</p>
	<p>Друштво за ревизију, односно самостални ревизор, код којег се обавља контрола квалитета рада, дужно је да, на захтев овлашћеног лица Коморе, омогући контролу квалитета рада у свом седишту. 
	</p>
	<p>Извештај о контроли</p>
	<p>Члан 76.</p>
	<p>О обављеној контроли квалитета рада саставља се извештај који садржи значајне налазе и закључке и доставља се Комисији за контролу квалитета Коморе и друштву за ревизију, односно самосталном ревизору код којег се врши контрола квалитета рада, осим у случају из члана 72. ст. 6. и 7. када се извештај доставља и Министарству и Одбору за јавни надзор.</p>
	<p>Једном годишње Комора, по претходно прибављеном мишљењу Одбора за јавни надзор, објављује укупне резултате провере квалитета рада друштава за ревизију и самосталних ревизора на својој интернет страници. 
	</p>
	<p>Мере у поступку контроле квалитета рада друштава за ревизију и самосталних ревизора</p>
	<p>Члан 77.</p>
	<p>Ако Комора у поступку контроле квалитета рада утврди да друштво за ревизију, односно самостални ревизор не поступа у складу са одредбама овог закона и другим правилима ревизорске струке, дужна је да Одбору за јавни надзор достави извештај о обављеној контроли са предлогом мера.</p>
	<p>На предлог Одбора за јавни надзор Министарство може да предузме следеће мере:</p>
	<p>1) наложи отклањање утврђених неправилности;</p>
	<p>2) одреди додатне мере;</p>
	<p>3) условно одузме дозволу за обављање ревизије;</p>
	<p>4) одузме дозволу за обављање ревизије.</p>
	<p>Министарство решењем изриче мере из става 2. овог члана. </p>
	<p>Против решења из става 3. овог члана, не може се изјавити жалба, али се може покренути управни спор, у складу са законом.</p>
	<p>Решење о изрицању мере из става 3. овог члана, Министарство доставља Комори, наредног дана од дана када ово решење постане извршно.</p>
	<p>Комора је дужна да решење о изрицању мере из става 3. овог члана без одлагања упише у Регистар изречених мера.</p>
	<p>Отклањање утврђених неправилности</p>
	<p>Члан 78.</p>
	<p>Министарство решењем налаже отклањање утврђених неправилности: </p>
	<p>1) ако власничка структура и управљање друштвом за ревизију није у складу са одредбама овог закона, односно ако самостални ревизор поступа супротно члану 16. овог закона;</p>
	<p>2) ако друштво за ревизију не објави извештај о транспарентности у складу са чланом 20. овог закона;</p>
	<p>3) ако друштво за ревизију, односно самостални ревизор обавља додатне услуге супротно члану 35. овог закона; 
	</p>
	<p>4) ако друштво за ревизију, односно самостални ревизор не доставља обавештења и извештаје у смислу члана 64. став 2. и члана 65. овог закона;</p>
	<p>5) ако друштво за ревизију, односно самостални ревизор не испуњава услове за издавање дозволе за обављање ревизије; 
	</p>
	<p>6) ако друштво за ревизију, односно самостални ревизор не обавља ревизију у складу са одредбама овог закона.</p>
	<p>Садржина решења</p>
	<p>Члан 79.</p>
	<p>Решење којим се налаже отклањање неправилности нарочито садржи:</p>
	<p>1) опис неправилности чије је отклањање утврђено решењем;</p>
	<p>2) рок у коме је друштво за ревизију, односно самостални ревизор дужан да отклони неправилности и да достави извештај о отклањању неправилности;</p>
	<p>3) начин отклањања неправилности;</p>
	<p>4) доказе о отклањању неправилности које је друштво за ревизију, односно самостални ревизор дужан да достави Комори. 
	</p>
	<p>Извештај о отклањању неправилности</p>
	<p>Члан 80.</p>
	<p>Друштво за ревизију, односно самостални ревизор дужан је да у року који не може бити краћи од 15 дана, нити дужи од 60 дана отклони утврђене неправилности и да Одбору за јавни надзор поднесе извештај који садржи опис предузетих мера, као и да приложи доказе о отклањању неправилности. 
	</p>
	<p>Додатне мере</p>
	<p>Члан 81.</p>
	<p>Министарство решењем налаже додатну меру ако утврди да: </p>
	<p>1) друштво за ревизију, односно самостални ревизор није поступио у складу са решењем којим је наложено отклањање неправилности; 
	</p>
	<p>2) је лиценцираном овлашћеном ревизору који у друштву за ревизију, односно код самосталног ревизора обавља послове ревизије, одузета лиценца; 
	</p>
	<p>3) је друштво за ревизију, односно самостални ревизор у последње две године више од четири пута прекршио дужност правовременог и правилног подношења извештаја, односно обавештавања, или је на други начин ометао обављање контроле квалитета над његовим пословањем.</p>
	<p>Додатном мером налаже се друштву за ревизију, односно самосталном ревизору да спроведе мере:</p>
	<p>1) побољшање система интерних контрола квалитета у обављању ревизије;</p>
	<p>2) побољшање поступка интерног надзора над поверљивим подацима;</p>
	<p>3) друге мере у складу са овим законом, МСР и правилима ревизије.</p>
	<p>Одузимање дозволе за обављање ревизије</p>
	<p>Члан 82.</p>
	<p>Министарство решењем одузима дозволу за обављање ревизије:</p>
	<p>1) ако је издата на основу неистинитих података; </p>
	<p>2) ако друштво за ревизију престане да испуњава услове из члана 11. овог закона, односно ако самостални ревизор изгуби лиценцу за обављање ревизије; 
	</p>
	<p>3) ако се број лиценцираних овлашћених ревизора смањи испод прописаног броја, а друштво за ревизију, у року од три месеца од настанка промене, не повећа број лиценцираних овлашћених ревизора до броја прописаног овим законом и о томе не обавести Комору и Министарство; 
	</p>
	<p>4) ако не отклони неправилности, односно не спроведе додатне мере у року који одреди Министарство;</p>
	<p>5) ако састави ревизорски извештај који се не заснива на стварним чињеницама;</p>
	<p>6) ако му је одлуком надлежног суда забрањено обављање делатности ревизије;</p>
	<p>7) ако оснивач донесе одлуку о престанку обављања делатности ревизије финансијских извештаја, као и у случајевима престанка привредног друштва, односно предузетника у складу са законом којим се уређују привредна друштва;</p>
	<p>8) у другим случајевима утврђеним овим законом.</p>
	<p>Кад решење о одузимању дозволе постане извршно, Министарство доставља примерак решења Комори и Агенцији за привредне регистре. 
	</p>
	<p>Решење о одузимању дозволе за обављање ревизије</p>
	<p>Члан 83.</p>
	<p>Решење о одузимању дозволе за обављање ревизије нарочито садржи:</p>
	<p>1) назив и седиште друштва за ревизију, односно име и презиме, датум рођења (матични број) и адресу самосталног ревизора којем се одузима дозвола;</p>
	<p>2) опис радњи, поступака или околности на основу којих се одузима дозвола;</p>
	<p>3) образложење о одузимању дозволе, са ознаком броја и датума издавања дозволе.</p>
	<p>Решење о одузимању дозволе за обављање ревизије доставља се друштву за ревизију, односно самосталном ревизору, Комори, као и надлежном органу државе чланице, односно треће земље у којој је друштво за ревизију добило дозволу за обављање ревизије.</p>
	<p>Условно одузимање дозволе за обављање ревизије</p>
	<p>Члан 84.</p>
	<p>Министарство решењем о условном одузимању дозволе за обављање ревизије, може да одреди да дозвола неће бити одузета ако друштво за ревизију, односно самостални ревизор, којем је изречена таква мера, у периоду који предложи Одбор за јавни надзор, а који не може бити краћи од шест месеци и дужи од две године, не учини нову повреду овог закона код обављања ревизије. 
	</p>
	<p>Министарство ће укинути решење о условном одузимању дозволе за обављање ревизије и одузети дозволу ако друштво за ревизију, односно самостални ревизор којем је изречена мера условног одузимања дозволе у периоду одређеном решењем из става 1. овог члана учини нову повреду овог закона код обављања ревизије. 
	</p>
	<p>Мере у поступку контроле квалитета рада лиценцираних овлашћених ревизора</p>
	<p>Члан 85.</p>
	<p>Ако Комора у поступку контроле квалитета рада утврди да лиценцирани овлашћени ревизор не поступа у складу са одредбама овог закона и другим правилима ревизије, дужна је да Одбору за јавни надзор достави извештај о обављеној контроли са предлогом мера.</p>
	<p>На предлог Одбора за јавни надзор Министарство може да предузме следеће мере: 
	</p>
	<p>1) изда налог за отклањање неправилности;</p>
	<p>2) изрекне јавну опомену; </p>
	<p>3) условно одузме лиценцу;</p>
	<p>4) одузме лиценцу. </p>
	<p>Министарство решењем изриче мере из става 2. овог члана. </p>
	<p>Против решења из става 3. овог члана, не може се изјавити жалба, али се може покренути управни спор, у складу са законом.</p>
	<p>Решење о изрицању мере из става 3. овог члана, Министарство доставља Комори, наредног дана од дана када ово решење постане извршно.</p>
	<p>Комора је дужна да решење о изрицању мере из става 3. овог члана без одлагања упише у Регистар изречених мера. 
	</p>
	<p>У поступку контроле квалитета рада лиценцираних овлашћених ревизора сходно се примењују одредбе чл. 75, 76, 78–80, 82. и 83. овог закона.</p>
	<p>Опомена</p>
	<p>Члан 86.</p>
	<p>Министарство решењем изриче лиценцираном овлашћеном ревизору опомену ако лиценцирани овлашћени ревизор не поступа у складу са правилима ревизије и нема услова за одузимање лиценце, односно за условно одузимање лиценце.</p>
	<p>Условно одузимање лиценце</p>
	<p>Члан 87.</p>
	<p>Министарство решењем о одузимању лиценце може да одреди да лиценца неће бити одузета ако лице, којем је изречена таква мера, у периоду који одреди Министарство, и који не може бити краћи од шест месеци и дужи од две године, не учини нову повреду овог закона код обављања ревизије.</p>
	<p>Министарство ће укинути решење о условном одузимању лиценце и одузети лиценцу ако лице, којем је изречена мера условног одузимања лиценце, у одређеном периоду учини нову повреду овог закона код обављања ревизије због којег је могуће одузимање лиценце, односно изрицање опомене. 
	</p>
	<p>Одузимање лиценце</p>
	<p>Члан 88.</p>
	<p>Министарство решењем одузима лиценцу овлашћеном ревизору: </p>
	<p>1) ако је лиценца добијена навођењем неистинитих података; </p>
	<p>2) ако је лице правоснажно осуђено за кривична дела која га чине недостојним за обављање ових послова, у смислу члана 5. овог закона.</p>
	<p>Министарство решењем одузима лиценцу ако лиценцирани овлашћени ревизор при обављању ревизије: 
	</p>
	<p>1) поступа супротно чл. 34. и 41. овог закона;</p>
	<p>2) поступа супротно правилима ревизије и ако због тога ревизорски извештај који је потписао садржи недостатке, односно доводи у заблуду кориснике ревизорског извештаја;</p>
	<p>3) не поштује обавезу заштите поверљивих података; </p>
	<p>4) ако не поступа у складу са одредбама овог закона и других прописа који уређују ревизију финансијских извештаја.</p>
	<p>Министарство ће ставити ван снаге решење о издавању лиценце:</p>
	<p>1) на лични захтев лиценцираног овлашћеног ревизора;</p>
	<p>2) у случају губитка пословне способности;</p>
	<p>3) у случају смрти.</p>
	<p>VII. ОДБОР ЗА ЈАВНИ НАДЗОР НАД ОБАВЉАЊЕМ РЕВИЗИЈЕ</p>
	<p>Статус</p>
	<p>Члан 89.</p>
	<p>Одбор за јавни надзор оснива Влада у циљу заштите јавног интереса у раду Коморе, друштава за ревизију, самосталних ревизора и лиценцираних овлашћених ревизора.</p>
	<p>Делокруг рада</p>
	<p>Члан 90.</p>
	<p>Одбор за јавни надзор обавља надзор над спровођењем контроле квалитета рада друштава за ревизију, самосталних ревизора и лиценцираних овлашћених ревизора.</p>
	<p>Одбор за јавни надзор у оквиру надлежности утврђених овим законом, обавља надзор над: 
	</p>
	<p>1) спровођењем програма за полагање, признавање и организовање испита за звање овлашћени ревизор;</p>
	<p>2) утврђивањем и спровођењем програма континуираног професионалног усавршавања лиценцираних овлашћених ревизора;</p>
	<p>3) издавањем, продужењем и одузимањем лиценци овлашћеним ревизорима;</p>
	<p>4) издавањем и одузимањем дозвола за обављање ревизије друштвима за ревизију и самосталним ревизорима;</p>
	<p>5) применом МСР;</p>
	<p>6) применом Кодекса професионалне етике ревизора;</p>
	<p>7) спровођењем дисциплинских поступака и других мера у циљу отклањања и санкционисања неправилности.</p>
	<p>Одбор за јавни надзор даје мишљење на превод МСР.</p>
	<p>Одбор за јавни надзор обавља и друге послове, у складу са овим законом.</p>
	<p>Одбор за јавни надзор сарађује са Комором, надзорним органима држава чланица и са надзорним органима трећих земаља. 
	</p>
	<p>Начин обављања послова </p>
	<p>Члан 91.</p>
	<p>Одбор за јавни надзор обавља послове из члана 90. овог закона, тако што:</p>
	<p>1) даје сагласности и мишљења на општа акта Коморе у складу са овим законом, прати спровођење тих аката и предлаже њихову измену; 
	</p>
	<p>2) даје мишљење на годишњи план провере квалитета рада друштава за ревизију, самосталних ревизора и лиценцираних овлашћених ревизора који утврђује Комора;</p>
	<p>3) даје предлог за ванредне провере квалитета рада друштава за ревизију, самосталних ревизора и лиценцираних овлашћених ревизора;</p>
	<p>4) разматра годишњи извештај о раду Коморе, који је Комора дужна да достави у року од 30 дана од усвајања на Скупштини;</p>
	<p>5) предлаже мере за које је овим законом овлашћен.</p>
	<p>Мере у поступку надзора</p>
	<p>Члан 92.</p>
	<p>Ако Одбор за јавни надзор оцени да постоји основана сумња да су учињене одређене незаконитости и неправилности у раду Коморе, може да:</p>
	<p>1) затражи извештаје и друге податке о уоченим неправилностима;</p>
	<p>2) предложи мере ради њиховог отклањања; </p>
	<p>3) предложи покретање поступка за утврђивање одговорности органа, односно запослених у Комори;</p>
	<p>4) предложи сазивање Скупштине Коморе;</p>
	<p>5) предузме и друге мере из своје надлежности.</p>
	<p>Министарство, на предлог Одбора за јавни надзор, покреће иницијативу код Коморе за смену чланова органа Коморе из члана 54. став 1. тач. 2)–6), ако у раду тих органа утврди значајније неправилности у обављању послова из чл. 47. и 48. овог закона. 
	</p>
	<p>Извештаји и друга акта који се достављају Одбору за јавни надзор, достављају се преко Министарства.</p>
	<p>Пословник, програм рада и извештај о раду</p>
	<p>Члан 93.</p>
	<p>Одбор за јавни надзор доноси пословник којим се уређује начин рада.</p>
	<p>Одбор за јавни надзор објављује годишњи програм рада и годишњи извештај о раду на интернет страници Министарства.</p>
	<p>Одбор за јавни надзор доставља Влади годишњи извештај о раду.</p>
	<p>Чланови Одбора за јавни надзор</p>
	<p>Члан 94.</p>
	<p>Одбор за јавни надзор има председника и шест чланова. </p>
	<p>Чланове Одбора за јавни надзор именује и разрешава Влада, и то:</p>
	<p>1) председника и четири члана – на предлог министра надлежног за послове финансија;</p>
	<p>2) једног члана – на предлог Народне банке Србије;</p>
	<p>3) једног члана – на предлог Комисије за хартије од вредности.</p>
	<p>За члана Одбора за јавни надзор може бити предложено лице које:</p>
	<p>1) има стечено високо образовање из научне области економске или правне науке на студијама другог степена у складу са законом којим се уређује високо образовање, односно на основним студијама у трајању од најмање четири године;</p>
	<p>2) није запослено у Комори и није члан органа Коморе;</p>
	<p>3) има најмање пет година радног искуства на руководећем положају у области рачуноводства, ревизије, финансија или права или осам година радног искуства у овим областима; 
	</p>
	<p>4) није осуђивано за кривична дела која га чине недостојним за обављање ових послова, у смислу члана 5. овог закона.</p>
	<p>Већина чланова Одбора за јавни надзор морају да буду непрактичари.</p>
	<p>Један члан Одбора за јавни надзор из става 2. тачка 1) овог члана мора да буде лиценцирани овлашћени ревизор са најмање десет година радног искуства на законским ревизијама.</p>
	<p>Председник и чланови Одбора за јавни надзор из става 2. тачка 1) овог члана могу бити именовани из реда државних службеника на положају, односно постављених лица.</p>
	<p>Чланови Одбора за јавни надзор бирају се на период од четири године, а иста лица могу бити поново бирана највише још једанпут. 
	</p>
	<p>Чланови Одбора за јавни надзор одлучују независно и самостално.</p>
	<p>Висину накнаде за рад председнику и члановима Одбора за јавни надзор одређује Влада на предлог Министарства.</p>
	<p>Стручне и административне послове за потребе Одбора за јавни надзор обавља Министарство.</p>
	<p>Заштита података</p>
	<p>Члан 95.</p>
	<p>Одредбе овог закона у вези са заштитом података примењују се на садашње и бивше чланове Одбора за јавни надзор. 
	</p>
	<p>Одредбе овог закона не примењују се на чланове Одбора за јавни надзор и на чланове органа Коморе када је реч о размени података и сарадњи са надлежним органима држава чланица везаних за послове у складу са овим законом. 
	</p>
	<p>Начин и услове за размену података, ревизорске документације и других докумената утврђује Одбор за јавни надзор својим пословником. 
	</p>
	<p>Одредба става 2. овог члана примењује се на размену података са надлежним органима трећих земаља, ако је закључен споразум о међусобној сарадњи. 
	</p>
	<p>VIII. МЕЂУНАРОДНА САРАДЊА</p>
	<p>Сарадња са државама чланицама</p>
	<p>Члан 96.</p>
	<p>Одбор за јавни надзор преко Министарства пружа помоћ, доставља информације и сарађује са надлежним органима држава чланица одговорним за одобрење, регистрацију, проверу квалитета рада и надзор ревизора, односно ревизорских друштава држава чланица. 
	</p>
	<p>Чланови Одбора за јавни надзор дужни су да, и после престанка чланства, као поверљиве чувају све податке добијене из сарадње са надлежним органима из става 1. овог члана. 
	</p>
	<p>По пријему захтева надлежних органа држава чланица за доставу информација, Одбор за јавни надзор без одлагања пружа све тражене информације. 
	</p>
	<p>Одбор за јавни надзор предузима мере неопходне за прикупљање тражених информација. 
	</p>
	<p>Ако Одбор за јавни надзор није у могућности да прибави тражене информације, о тим разлозима извештава надлежни орган који је упутио захтев.</p>
	<p>Одбор за јавни надзор може да одбије захтев за доставу информација:</p>
	<p>1) ако њихово објављивање може неповољно да утиче на суверенитет, безбедност или јавни поредак Републике Србије;</p>
	<p>2) ако су пред органима Републике Србије већ покренути судски поступци у вези са истим радњама против друштава за ревизију, самосталних ревизора и лиценцираних овлашћених ревизора;</p>
	<p>3) ако су надлежни органи Републике Србије већ донели правоснажну пресуду против лица из тачке 2) овог става за исте радње.</p>
	<p>Ако Одбор за јавни надзор добије податке од других надлежних органа, те податке може да употреби само за обављање свог рада на основу овог закона и у оквиру управних или судских поступака који су с тим повезани.</p>
	<p>Поступање Одбора за јавни надзор</p>
	<p>Члан 97.</p>
	<p>Ако се у поступку надзора утврди да друштва за ревизију, самостални ревизори и лиценцирани овлашћени ревизори спроводе или су спроводили активности супротне одредбама овог закона на територији друге државе чланице, Одбор за јавни надзор ће преко Министарства обавестити надлежни орган државе чланице.</p>
	<p>Ако Одбор за јавни надзор прими обавештење од надлежног органа државе чланице да друштва за ревизију, самостални ревизори и лиценцирани овлашћени ревизори на територији Републике Србије спроводе или су спроводили активности супротне одредбама овог закона, предузеће мере у складу са овим законом и о томе ће обавестити орган који је доставио обавештење.</p>
	<p>Ако надлежни орган државе чланице захтева спровођење контроле квалитета рада друштава за ревизију, самосталних ревизора и лиценцираних овлашћених ревизора у Републици Србији, Одбор за јавни надзор може да одбије захтев за спровођење контроле или захтева о учешћу представника надлежног органа друге државе чланице у спровођењу контроле: 
	</p>
	<p>1) ако би таква контрола могла неповољно да утиче на суверенитет, безбедност или јавни поредак Републике Србије;</p>
	<p>2) ако су пред органима Републике Србије већ покренути судски поступци у вези са истим радњама против друштава за ревизију, самосталних ревизора и лиценцираних овлашћених ревизора; 
	</p>
	<p>3) ако су надлежни органи Републике Србије већ донели правоснажну пресуду против лица из тачке 2) овог става за исте радње. 
	</p>
	<p>У случају из става 3. тач. 2) и 3) овог члана Одбор за јавни надзор о покренутим поступцима и правоснажним пресудама обавештава надлежне органе држава чланица.</p>
	<p>Сарадња са трећим земљама</p>
	<p>Члан 98.</p>
	<p>Одбор за јавни надзор може да дозволи да се радна документација или други документи коју поседују лиценцирани овлашћени ревизори, самостални ревизори и друштва за ревизију доставе надлежним органима треће земље под условом:</p>
	<p>1) да се радна документација или други документи односе на ревизије финансијских извештаја и консолидованих финансијских извештаја друштава која су издала хартије од вредности у трећој земљи или која чине део групе која сачињава консолидоване финансијске извештаје;</p>
	<p>2) да се преношење радне документације одвија преко Одбора за јавни надзор према надлежним органима треће земље само на захтев надлежног органа треће земље;</p>
	<p>3) да су испуњени услови из става 2. овог члана;</p>
	<p>4) да постоји закључен споразум о сарадњи Одбора за јавни надзор са надлежним органом треће земље;</p>
	<p>5) да се пренос личних података у трећу земљу врши у складу са одредбама члана 96. овог закона и прописа о заштити података о личности;</p>
	<p>6) да надлежни органи треће земље испуњавају услове које прописује Европска комисија ради унaпређења сарадње између надлежних органа.</p>
	<p>Споразум из става 1. тачка 4) овог члана обавезно садржи:</p>
	<p>1) образложење захтева за доставу радне документације и других докумената;</p>
	<p>2) одредбе о обавези заштите поверљивих података од стране лица која су запослена или су била запослена у надлежним органима треће земље;</p>
	<p>3) одредбе о обавези коришћења радне документације и других докумената од стране надлежних органа треће земље само ради спровођења надзора и провере квалитета рада сагласно чл. 13–15, чл. 63–68. и чл. 71–88. овог закона.</p>
	<p>Одбор за јавни надзор може да одбије захтев надлежног органа треће земље:</p>
	<p>1) ако би достава радне документације, односно докумената неповољно утицала на суверенитет, безбедност или правни поредак Републике Србије;</p>
	<p>2) ако су пред надлежним органима Републике Србије већ покренути судски поступци везани за спровођење јавног надзора и контролу квалитета рада лиценцираних овлашћених ревизора, самосталних ревизора и друштава за ревизију;</p>
	<p>3) ако су надлежни органи Републике Србије већ донели правоснажну пресуду у судским поступцима везаним за спровођење јавног надзора и контролу квалитета рада. 
	</p>
	<p>Изузетно од става 1. овог члана, Одбор за јавни надзор може да дозволи лиценцираним овлашћеним ревизорима, самосталним ревизорима и друштвима за ревизију, да радну документацију и друге документе директно достављају надлежним органима треће земље, уз услов:</p>
	<p>1) да се документација користи у сврху покретања поступака од стране надлежних органа у трећој земљи;</p>
	<p>2) да достављање документације није у супротности са обавезама којих су лиценцирани овлашћени ревизори, самостални ревизори и друштва за ревизију дужни да се придржавају;</p>
	<p>3) да постоји споразум о сарадњи са надлежним органима треће земље који надлежним телима Републике Србије омогућавају директан приступ радној документацији и другим документима; 
	</p>
	<p>4) да надлежни орган треће земље који упућује захтев унапред извештава Одбор за јавни надзор о сваком директном захтеву за доставу радне документације, односно докумената, са навођењем разлога;</p>
	<p>5) поштовања услова наведених у ставу 2. овог члана.</p>
	<p>Одбор за јавни надзор обавештава Европску комисију о сарадњи из ст. 1. и 4. овог члана.</p>
	<p>IX. КАЗНЕНЕ ОДРЕДБЕ</p>
	<p>1. Привредни преступи</p>
	<p>Члан 99.</p>
	<p>Новчаном казном од 300.000 до 3.000.000 динара казниће се за привредни преступ друштво за ревизију:</p>
	<p>1) ако ревизију обавља супротно чл. 4. и 23. овог закона;</p>
	<p>2) ако послове ревизије у друштву за ревизију обављају лица која не испуњавају услове из члана 6. овог закона;</p>
	<p>3) ако се оснује супротно одредбама чл. 11. и 12. овог закона;</p>
	<p>4) ако се не осигура у складу са чланом 18. овог закона;</p>
	<p>5) ако поступи супротно члану 19. овог закона;</p>
	<p>6) ако извештај о транспарентности не објави у складу са чланом 20. овог закона;</p>
	<p>7) ако уговорене послове ревизије уступа супротно члану 25. став 4. овог закона; 
	</p>
	<p>8) ако радну документацију не чува у складу са чланом 28. овог закона;</p>
	<p>9) ако поступа супротно члану 29. овог закона;</p>
	<p>10) ако ревизорски извештај не саставља у складу са чланом 30. овог закона;</p>
	<p>11) ако врши ревизију код правног лица из члана 35. овог закона;</p>
	<p>12) ако не изврши замену лиценцираног овлашћеног ревизора, потписника ревизорског извештаја, односно кључног ревизорског партнера у складу са чланом 40. овог закона;</p>
	<p>13) ако не поступи у складу са чланом 42. овог закона;</p>
	<p>14) ако не обавести Комору у складу са чланом 64. став 2. овог закона;</p>
	<p>15) ако Комори не достави извештај из члана 65. овог закона у року из става 1. тог члана; 
	</p>
	<p>16) ако не поступи у складу са чланом 75. овог закона;</p>
	<p>17) ако у одређеном року не поступи у складу са чланом 80. овог закона.</p>
	<p>За радње из става 1. овог члана казниће се за привредни преступ и одговорно лице у друштву за ревизију, новчаном казном од 20.000 до 200.000 динара.</p>
	<p>Члан 100.</p>
	<p>Новчаном казном од 200.000 до 1.500.000 динара казниће се за привредни преступ друштво за ревизију у којем лиценцирани овлашћени ревизори обављају послове ревизије код правног лица из члана 34. овог закона.</p>
	<p>За радње из става 1. овог члана казниће се за привредни преступ и одговорно лице у друштву за ревизију, новчаном казном од 10.000 до 100.000 динара.</p>
	<p>Члан 101.</p>
	<p>Новчаном казном од 300.000 до 3.000.000 динара казниће се за привредни преступ:</p>
	<p>1) правно лице код којег се врши ревизија, ако не изабере друштво за ревизију на начин и у року из члана 24. овог закона;</p>
	<p>2) правно лице код којег се обавља ревизија ако не поступи у складу са одредбама члана 27. овог закона;</p>
	<p>3) друштво од јавног интереса ако није основало Комисију за ревизију у складу са чланом 43. овог закона.</p>
	<p>За радње из става 1. овог члана казниће се за привредни преступ и одговорно лице у правном лицу, новчаном казном од 20.000 до 200.000 динара.</p>
	<p>Члан 102.</p>
	<p>Новчаном казном од 300.000 до 3.000.000 динара казниће се за привредни преступ Комора:</p>
	<p>1) ако не прибави сагласност у складу са одредбама члана 9. став 2. и члана 47. ст. 3. и 4. овог закона;</p>
	<p>2) ако не обавља послове прописане одредбама члана 47. овог закона;</p>
	<p>3) ако не достави годишњи финансијски извештај и годишњи извештај о раду у складу са чланом 48. став 1. тачка 7) овог закона; 
	</p>
	<p>4) ако не чува пословну тајну сагласно одредбама члана 49. овог закона;</p>
	<p>5) ако не објави документа на начин прописан одредбама члана 53. овог закона;</p>
	<p>6) ако поступи супротно члану 63. ст. 2. и 3. овог закона;</p>
	<p>7) ако не спроведе контролу квалитета рада над друштвом за ревизију или самосталним ревизором најмање једном у шест, односно три године у складу са одредбама члана 73. овог закона;</p>
	<p>8) ако у случају откривених неправилности у поступку контроле квалитета рада не поступи у складу са одредбама члана 77, односно члана 85. овог закона; 
	</p>
	<p>9) ако не достави годишњи извештај о раду у року из члана 91. став 1. тачка 4) овог закона.</p>
	<p>За радње из става 1. овог члана казниће се за привредни преступ и Генерални секретар Коморе (одговорно лице) новчаном казном од 20.000 до 200.000 динара.</p>
	<p>2. Прекршаји</p>
	<p>Члан 103.</p>
	<p>Новчаном казном од 50.000 до 500.000 динара казниће се за прекршај самостални ревизор, за радње из члана 99. став 1. овог закона.</p>
	<p>Члан 104.</p>
	<p>За радње из члана 100. став 1. овог закона казниће се за прекршај самостални ревизор, новчаном казном од 25.000 до 250.000 динара.</p>
	<p>Члан 105.</p>
	<p>Новчаном казном од 10.000 до 150.000 динара казниће се за прекршај лиценцирани овлашћени ревизор:</p>
	<p>1) ако крши обавезу заштите података у смислу члана 29. став 1. овог закона;</p>
	<p>2) ако састави и потпише ревизорски извештај које није састављен на начин прописан одредбама члана 30. овог закона, односно ако пропусти или неправилно оцени поједине значајније позиције у финансијским извештајима који су били предмет ревизије, или ако не примењује правила ревизије, што има за последицу погрешно мишљење о финансијским извештајима, односно погрешно образложење мишљења;</p>
	<p>3) ако не обавести друштво за ревизију сагласно одредбама члана 36. овог закона о наступању околности из члана 34. овог закона.</p>
	<p>Члан 106.</p>
	<p>Новчаном казном од 10.000 до 150.000 динара казниће се за прекршај лица из члана 38. овог закона, ако поступе супротно одредби тог члана.</p>
	<p>X. ПРЕЛАЗНЕ И ЗАВРШНЕ ОДРЕДБЕ</p>
	<p>Рок за именовање чланова Одбора за јавни надзор </p>
	<p>Члан 107.</p>
	<p>Влада ће у року од 90 дана од дана ступања на снагу овог закона основати Одбор за јавни надзор и именовати његове чланове.</p>
	<p>До оснивања Одбора за јавни надзор послове из његове надлежности, сагласно овом закону, обављаће Министарство. 
	</p>
	<p>Усклађивање аката Коморе</p>
	<p>Члан 108.</p>
	<p>Комора, основана у складу са Законом о рачуноводству и ревизији („Службени гласник РС”, бр. 46/06, 111/09 и 99/11 – др. закон), наставља са радом у складу са одредбама овог закона.</p>
	<p>Комора је дужна да усклади постојећа акта и донесе нова акта у складу са одредбама овог закона у року од шест месеци од дана ступања на снагу овог закона.</p>
	<p>Рок важења дозволе и усклађивање пословања</p>
	<p>Члан 109.</p>
	<p>Дозвола за рад коју је Министарство издало предузећима за ревизију до ступања на снагу овог закона важи до добијања дозволе за обављање ревизије, у складу са овим законом, а најдаље годину дана од дана ступања на снагу овог закона.</p>
	<p>Предузећа за ревизију дужна су да ускладе своје пословање са одредбама овог закона најкасније у року од годину дана од дана ступања на снагу овог закона.</p>
	<p>Стручна звања и лиценце</p>
	<p>Члан 110.</p>
	<p>Лицима, која су до дана ступања на снагу овог закона стекла професионално звање овлашћени ревизор, односно овлашћени интерни ревизор у складу са Законом о рачуноводству и ревизији („Службени гласник РС”, бр. 46/06, 111/09 и 99/11 – др. закон), признаје се стручно звање овлашћени ревизор, односно овлашћени интерни ревизор, у складу са овим законом.</p>
	<p>Лиценце издате овлашћеним ревизорима у складу са Законом о рачуноводству и ревизији („Службени гласник РС”, бр. 46/06, 111/09 и 99/11 – др. закон) важе до дана престанка њиховог важења.</p>
	<p>Започети поступци</p>
	<p>Члан 111.</p>
	<p>Лица, која су до дана ступања на снагу овог закона започела полагање испита по програму Коморе за стицање звања овлашћени ревизор и овлашћени интерни ревизор, могу да полажу преостале испите по програму по којем су започела полагање тог испита, најкасније у року од три године од дана ступања на снагу овог закона. 
	</p>
	<p>По захтевима за издавање лиценце, односно дозволе за обављање послова ревизије који су поднети до дана ступања на снагу овог закона, решаваће се у складу са прописима који су важили до дана ступања на снагу овог закона.</p>
	<p>Одложена примена појединих одредби овог закона</p>
	<p>Члан 112.</p>
	<p>Одредбе чл. 18. и 21, члана 24. став 1, члана 25. и чл. 34–37. овог закона примењују се почев од ревизије финансијских извештаја за 2014. годину.</p>
	<p>Рачунање рока за замену лиценцираног овлашћеног ревизора</p>
	<p>Члан 113.</p>
	<p>Рок за замену лиценцираног овлашћеног ревизора, потписника ревизорског извештаја у смислу члана 40. став 1. овог закона, почиње да тече од прве обављене ревизије финансијских извештаја код истог обвезника ревизије почевши од дана ступања на снагу Закона о рачуноводству и ревизији („Службени гласник РС”, бр. 46/06, 111/09 и 99/11 – др. закон).</p>
	<p>Пријем Републике Србије у Европску унију</p>
	<p>Члан 114.</p>
	<p>До дана пријема Републике Србије у Европску унију, на сарадњу са државама чланицама, на ревизоре и ревизорска друштва држава чланица примењују се одредбе које уређују сарадњу са трећим земљама.</p>
	<p>Одредбе чл. 96. и 97, као и члана 98. став 5. овог закона, примењују се од дана пријема Републике Србије у Европску унију.</p>
	<p>Примена раније донетих подзаконских аката</p>
	<p>Члан 115.</p>
	<p>До почетка примене подзаконских аката донетих на основу овог закона, примењиваће се подзаконски акти донети на основу Закона о рачуноводству и ревизији („Службени гласник РС”, бр. 46/06, 111/09 и 99/11 – др. закон).</p>
	<p>Завршна одредба</p>
	<p>Члан 116.</p>
	<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	<p>ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ЗАКОНА</p>
	<p>Закон о допуни Закона о ревизији: "Службени гласник РС", 
	број 30/2018-16</p>
	<p>Члан 2.</p>
	<p>Друштва за ревизију дужна су да своје 
	пословање ускладе са одредбама овог закона најкасније у року од шест месеци 
	од дана ступања на снагу овог закона.</p>
	<p>Друштва за ревизију дужна су да доставе 
	Комори овлашћених ревизора обавештење о испуњености захтева из става 1. овог 
	члана.</p>
	<p>Члан 3.</p>
	<p>Овај закон ступа на снагу осмог дана од 
	дана објављивања у „Службеном гласнику Републике Србије”.</p>
	<p></p>

