



<p>
Редакцијски пречишћен текст</p>
<p>
</p>
<p>
</p>
<p>
ЗАКОН</p>
<p>
о употреби Војске Србије и других снага одбране
у мултинационалним операцијама ван граница Републике Србије</p>
<p>
"Службени гласник РС", бр. 88 од 28. октобра 2009, 36 од 10. маја 2018.</p>
<p>
I. ОСНОВНЕ ОДРЕДБЕ</p>
<p>
Члан 1.</p>
<p>
Овим
законом уређују се употреба и припрема Војске Србије и других снага одбране за учешће
у мултинационалним операцијама ван граница Републике Србије, права и обавезе надлежних
органа и учесника у тим операцијама, финансирање трошкова учешћа и друга питања
за извршавање мисија и задатака у очувању безбедности и мира у свету и пружању хуманитарне
помоћи другим државама у кризним ситуацијама.</p>
<p>
На
све што непосредно није уређено овим законом примењују се прописи о одбрани, цивилној
заштити и Војсци Србије и закључени међународни уговори у области безбедности, одбране
и војне сарадње, као и прописи којима се уређује надлежност и рад других снага одбране.</p>
<p>
Члан 2.</p>
<p>
Мултинационалне
операције ван граница Републике Србије (у даљем тексту: мултинационалне операције),
у смислу овог закона, обухватају мисије и задатке у очувању националне, регионалне
и глобалне безбедности и мира у свету, и то:</p>
<p>
1)
операције очувања, одржавања и изградње мира у свету;</p>
<p>
2)
операције спречавања сукоба и успостављања мира;</p>
<p>
3)
заједничке одбрамбене операције у складу са прописима о одбрани;</p>
<p>
4)
операције пружања помоћи у отклањању последица међународног тероризма и терористичких
напада већих размера;</p>
<p>
5)
учествовање у хуманитарним операцијама у случају природних, техничко-технолошких
и еколошких несрећа већих размера и пружање помоћи у кризним ситуацијама.</p>
<p>
Друге
снаге одбране, у смислу овог закона, су запослени у Министарству одбране, Министарству
унутрашњих послова и другим органима државне управе, особље цивилне заштите и лица
која се могу ангажовати на пословима пружања помоћи у оквиру мултинационалних операција,
односно пружању хуманитарне помоћи угроженим државама у кризним ситуацијама, као
и материјални потенцијал Републике Србије.</p>
<p>
Под
хуманитарним операцијама, у смислу овог закона, сматра се ангажовање припадника
Војске Србије и других снага одбране на отклањању и ублажавању последица природних
катастрофа, техничко-технолошких несрећа и других несрећа које обимом и интензитетом
угрожавају здравље и животе људи, материјална добра и животну средину, а које није
могуће отклонити ангажовањем органа државе на чијој је територији догађај настао.</p>
<p>
Члан 3.</p>
<p>
Упућивање
Војске Србије и других снага одбране у мултинационалне операције заснива се на следећим
принципима:</p>
<p>
1)
да је учешће припадника Војске Србије и других снага одбране у конкретној операцији
у складу са Уставом Републике Србије и међународним правом;</p>
<p>
2) да је учешће припадника Војске Србије и других снага одбране у конкретној 
операцији у складу са националним, безбедносним, одбрамбеним и спољнополитичким 
интересима Републике Србије;</p>
<p>
3)
да се активности Војске Србије и других снага одбране у вези са учешћем у мултинационалним
операцијама у јавности објективно представљају;</p>
<p>
4)
да је обезбеђена адекватна правна заштита учесника у мултинационалним операцијама
и поштовање уговорних обавеза у погледу процена безбедносних ризика.</p>
<p>
*Службени гласник РС, број 36/2018</p>
<p>
Члан 4.</p>
<p>
Обавезе
које је Република Србија преузела закљученим међународним уговорима у области безбедности,
одбране и војне сарадње извршавају се у складу с тим уговорима и актима донетим
за њихово спровођење.</p>
<p>
Извршење
обавеза из става 1. овог члана обезбеђују Влада и Министарство одбране, у складу
са прописима о одбрани, односно надлежни органи према овлашћењима из закључених
међународних уговора.</p>
<p>
Члан 5.</p>
<p>
Припадници
Војске Србије се могу ангажовати у мултинационалним операцијама и учествовати у
активностима из члана 2. став 1. овог закона и дужни су да поступају у складу са
Уставом Републике Србије, законом, одлукама надлежних органа, принципима међународног
права о употреби силе и правилима ангажовања донетим за конкретну мултинационалну
операцију.</p>
<p>
Припадници
других снага одбране, у складу са потребама, могу се ангажовати у мултинационалним
операцијама из члана 2. став 1. овог закона и дужни су да поступају у складу са
законом, одлукама надлежних органа и принципима и правилима међународног хуманитарног
права.</p>
<p>
Члан 6.</p>
<p>
Статус
припадника Војске Србије ангажованих у мултинационалним операцијама из члана 2.
став 1. овог закона уређује се у складу са овим законом и прописима којима је уређена
служба у Војсци Србије.</p>
<p>
Статус
припадника других снага одбране у мултинационалним операцијама из члана 2. став
1. овог закона уређује се у складу са овим законом, прописима о цивилној заштити
и прописима о државним службеницима.</p>
<p>
II. ПРИПРЕМА И УПУЋИВАЊЕ У МУЛТИНАЦИОНАЛНЕ ОПЕРАЦИЈЕ
И ПОВЛАЧЕЊЕ ИЗ МУЛТИНАЦИОНАЛНИХ ОПЕРАЦИЈА</p>
<p>
Члан 7.</p>
<p>Народна скупштина, на предлог Владе, доноси одлуку о 
употреби Војске Србије и других снага одбране у мултинационалним операцијама ван 
граница Републике Србије.</p>
<p>Одлука из става 1. овог члана садржи називе 
мултинационалних операција у које се могу упутити припадници Војске Србије и 
других снага одбране, мандат мултинационалних операција, укупан број припадника 
Војске Србије који се могу ангажовати у мултинационалним операцијама.</p>
<p>У случају промене мандата или назива мултинационалнe 
операцијe у којој су ангажовани припадници Војске Србије, одлука из става 1. 
овог члана примењује се до доношења одлуке о наставку ангажовања или повлачењу 
из мултинационалне операције.</p>
<p>Народна скупштина, на предлог Владе, одлучује о 
наставку ангажовања, односно повлачењу припадника Војске Србије из 
мултинационалне операције пре истека мандата.</p>
<p>
*Службени гласник РС, број 36/2018</p>
<p>
Члан 8.</p>
<p>На основу одлуке Народне скупштине о употреби Војске 
Србије и других снага одбране у мултинационалним операцијама, Влада усваја 
Годишњи план реализације учешћа Војске Србије и других снага одбране у 
мултинационалним операцијама (у даљем тексту: Годишњи план).</p>
<p>Годишњи план садржи: називе одобрених мултинационалних 
операција, преглед мултинационалних операција у којима је учешће у току са 
оценом стања; преглед мултинационалних операција у којима се очекује почетак 
учешћа, њихов мандат и циљ који се постиже употребом Војске Србије и других 
снага одбране; снаге које се стављају на располагање за учешће у 
мултинационалним операцијама; материјална и финансијска средства која су 
обезбеђена за коришћење и утрошак, као и друге елементе од значаја за учешће 
Војске Србије и других снага одбране у мултинационалним операцијама.</p>
<p>Годишњи план припрема Министарство одбране у сарадњи 
са надлежним органима.</p>
<p>Министарство одбране у сарадњи са Министарством 
спољних послова и другим надлежним органима, у случају потребе, може утврдити 
национална ограничења учешћа Војске Србије и других снага одбране у 
мултинационалним операцијама у циљу заштите живота ангажованих лица и заштите 
интереса Републике Србије, која се посебно дефинишу за конкретну мултинационалну 
операцију, у складу са принципима из члана 3. овог закона.</p>
<p>
*Службени гласник РС, број 36/2018</p>
<p>
Члан 9.</p>
<p>
Председник
Републике, на основу одлуке Народне скупштине, у складу са законом, одлучује о упућивању
припадника Војске Србије у мултинациналне операције, на предлог министра одбране.</p>
<p>
Извршавање
одлуке из става 1. овог члана, у складу са законом, обезбеђују Министарство одбране
и Војска Србије.</p>
<p>
Члан 10.</p>
<p>
Влада,
на основу усвојеног Годишњег плана, у складу са законом, одлучује о учешћу
и упућивању припадника Министарства унутрашњих послова, особља цивилне заштите и
запослених у органима државне управе у мултинационалне операције, продужетку времена
њиховог ангажовања и повлачењу из мултинационалне операције, на предлог надлежног
министра.</p>
<p>
Извршавање
одлуке из става 1. овог члана, у складу са законом, обезбеђују надлежна министарства.</p>
<p>
Изузетно,
Влада може одобрити учешће других снага одбране у хуманитарним операцијама које
нису предвиђене Годишњим планом, у случају неодложног отклањања последица
природних, техничко-технолошких и еколошких несрећа већих размера, као и пружања
помоћи цивилним органима у кризним ситуацијама.</p>
<p>
*Службени гласник РС, број 36/2018</p>
<p>
Члан 11.</p>
<p>
Одлуку
председника Републике из члана 9. овог закона извршава министар одбране, у складу
са законом и прописима о одбрани и Војсци Србије.</p>
<p>
Одлуку
Владе из члана 10. овог закона извршавају надлежни министри, у складу са законом
и прописима којима се уређује надлежност и рад других снага одбране.</p>
<p>
Члан 12.</p>
<p>
У
мултинационалне операције могу се упућивати само припадници Војске Србије и других
снага одбране који су завршили обуку у земљи или иностранству, који су оспособљени
за одговарајућу специјалност и који имају одговарајући сертификат о оспособљености
за учешће у мултинационалним операцијама.</p>
<p>
Изузетно, на период не дужи од 45 дана у континуитету, у зону мултинационалне 
операције могу бити упућени припадници Војске Србије и других снага одбране који 
не испуњавају услове из става 1. овог члана, ако је то неопходно ради пружања 
подршке снагама ангажованим у мултинационалној операцији у извршавању мандата 
мисије.</p>
<p>
*Службени гласник РС, број 36/2018</p>
<p>
Члан 13.</p>
<p>
У
мултинационалне операције не могу бити упућени војници док се налазе на служењу
војног рока, у складу са прописима о војној обавези, односно цивилној служби.</p>
<p>
У
случају проглашења ратног или ванредног стања, у мултинационалне операције не могу
се упућивати припадници Војске Србије до укидања ратног или ванредног стања, осим
у мултинационалне операције из члана 2. став 1. тачка 3) овог закона.</p>
<p>
У
мултинационалне операције из члана 2. став 1. овог закона могу бити упућени припадници
активне резерве чија се права и обавезе у вези са учешћем у мултинационалним операцијама
уређују уговором.</p>
<p>
Члан 14.</p>
<p>
План
припрема за учешће у мултинационалној операцији утврђују и спроводе:</p>
<p>
1)
министар одбране – за припаднике Војске Србије;</p>
<p>
2)
министар унутрашњих послова – за полицијске службенике;</p>
<p>
3)
надлежни министар – за запослене у органима државне управе.</p>
<p>
Критеријуме
за избор и начин избора припадника Војске Србије, припадника Министарства унутрашњих
послова, особља цивилне заштите и запослених у органима државне управе који се припремају
и обучавају за учешће у мултинационалним операцијама и начин издавања сертификата
о оспособљености уређује надлежни министар из става 1. овог члана, у складу са захтевима
мултинационалне операције.</p>
<p>
Члан 15.</p>
<p>
Изабрани
припадник цивилне заштите, припадник Министарства унутрашњих послова, државни службеник
и намештеник за време које проведе на припремама у земљи и иностранству ради учешћа
у мултинационалним операцијама има право на плаћено одсуство у складу са овим законом.</p>
<p>
Припаднику
Војске Србије и лицу из става 1. овог члана за време припрема и обуке за учешће
у мултинационалној операцији припада право и на накнаду трошкова, у складу са прописима
о накнади путних и других трошкова.</p>
<p>
Влада прописује услове за припреме и обучавање лица из става 1. овог члана за 
учешће у мултинационалним операцијама ван граница Републике Србије.</p>
<p>
Припремање
и обучавање за учешће у мултинационалним операцијама припадника Војске Србије обавља
се у складу са прописима о одбрани и Војсци Србије.</p>
<p>
*Службени гласник РС, број 36/2018</p>
<p>
Члан 16.</p>
<p>
Ако
у времену одређеном за спровођење мултинационалне операције дође до нарушавања мандата
мисије, озбиљног угрожавања безбедности и одбрамбених интереса Републике Србије,
или буду угрожени животи припадника Војске Србије и других снага одбране, или настану
неприхватљиви ризици и опасност по њихову безбедност, а Народна скупштина није у
могућности да се састане, на основу заједничке процене са надлежним министрима,
министар одбране предлаже председнику Републике доношење одлуке о тренутном повлачењу
дела или свих припадника Војске Србије, односно других снага одбране и пре окончања
активности на коју су упућени.</p>
<p>
О
одлуци из става 1. овог члана, без одлагања обавештавају се председник Народне скупштине
и председник Владе.</p>
<p>
Члан 17.</p>
<p>Влада у првом тромесечју текуће године усваја Извештај 
о учешћу Војске Србије и других снага одбране у мултинационалним операцијама за 
претходну годину који ради информисања подноси Народној скупштини и председнику 
Републике.</p>
<p>Извештај из става 1. овог члана припрема Министарство 
одбране у сарадњи са надлежним министарствима.</p>
<p>Извештај из става 1. овог члана садржи: податке о 
карактеру мултинационалних операција у којима су учествовали припадници Војске 
Србије и других снага одбране; преглед структуре ангажованих снага одбране; 
преглед утрошених средстава по наменама за припремање и извођење операција, 
односно повлачења из тих операција; анализу стања у зони извођења операција, 
односно активности и остварених резултата у конкретној операцији и друге податке 
од значаја за остваривање безбедносних и одбрамбених интереса Републике Србије.</p>
<p>Приликом усвајања извештаја из става 1. овог члана, 
Влада разматра остварене резултате ради предузимања одговарајућих активности у 
ангажовању људских и материјалних ресурса у мултинационалној операцији.</p>
<p>Влада најкасније у року од тридесет дана од дана 
сазнања писмено обавештава Народну скупштину и председника Републике о окончању 
или превременом завршетку мултинационалне операције, промени њеног мандата, 
односно промени других битних околности које утичу на мандат мултинационалне 
операције.</p>
<p>
*Службени гласник РС, број 36/2018</p>
<p>Члан 17а</p>
<p>У циљу усмеравања активности надлежних органа државне 
управе, Влада оснива Тело за координацију послова и усмеравање активности у вези 
са учешћем Војске Србије и других снага одбране у мултинационалним операцијама 
(у даљем тексту: Тело за координацију послова).</p>
<p>Тело за координацију послова усмерава активности 
надлежних органа у циљу ефикаснијег планирања, припреме, ангажовања, редовних 
ротација, повлачења и других активности припадника Војске Србије и других снага 
одбране, у складу са националним, безбедносним и одбрамбеним интересима 
Републике Србије.</p>
<p>Тело за координацију послова чине представници 
Министарства спољних послова, Министарства одбране, Министарства унутрашњих 
послова, Министарства финансија и Министарства здравља, а по потреби и других 
надлежних органа.</p>
<p>
*Службени гласник РС, број 36/2018</p>
<p>
Члан 18.</p>
<p>
Надлежна
министарства и други државни органи дужни су да у оквиру својих надлежности пруже
стручну и техничку помоћ за извршавање одобрених мултинационалних операција.</p>
<p>
III. ПОСЕБНА ПРАВА И ОБАВЕЗЕ УЧЕСНИКА У МУЛТИНАЦИОНАЛНИМ
ОПЕРАЦИЈАМА</p>
<p>
Члан 19.</p>
<p>
Министарство
одбране и Војска Србије су дужни да у сарадњи са надлежним органима организују и
координирају све активности у вези са припремама припадника Војске Србије и других
снага одбране који се упућују у иностранство ради извршавања одобрених мултинационалних
операција.</p>
<p>
По
усвајању Годишњег плана, Министарство одбране без одлагања обавештава надлежне
органе и организације државне управе и органе локалне самоуправе о обавезама из
њихове надлежности.</p>
<p>
*Службени гласник РС, број 36/2018</p>
<p>
Члан 20.</p>
<p>
Избор
припадника Војске Србије и других снага одбране за обуку и учешће у мултинационалним
операцијама врши се у складу са овим законом и прописима о одбрани и Војсци Србије,
као и прописима којима се уређује надлежност и рад других снага одбране.</p>
<p>
За
извршавање мултинационалних операција које захтевају заједничко учешће припадника
Војске Србије и припадника Министарства унутрашњих послова ради пружања помоћи у
кризним ситуацијама, попуна се врши у складу са споразумом који закључују министар
одбране и министар унутрашњих послова.</p>
<p>
Члан 21.</p>
<p>
Брисан је ранији став 1. (види члан 9. Закона - 36/2018-28)</p>
<p>
За
време учешћа у мултинационалним операцијама, контролу система командовања и извршавања
војних дужности врше овлашћене старешине Војске Србије, у складу са прописима о
служби у Војсци Србије и сагласно правилима командовања и контроле које је утврдила
међународна организација која реализује мултинационалну операцију.</p>
<p>
За свако учешће припадника Војске Србије и других снага одбране у 
мултинационалним операцијама примењују се правила ангажовања која су прописале 
Уједињене нације, Европска унија или други системи колективне безбедности за 
конкретну мултинационалну операцију, уколико нису у супротности са принципима 
утврђеним у члану 3. овог закона.</p>
<p>
У случају кршења принципа на којима се заснива упућивање припадника Војске 
Србије и других снага одбране у мултинационалне операције, у складу са чланом 8. 
овог закона, утврдиће се национално ограничење за њихово учешће у конкретној 
мултинационалној операцији.</p>
<p>
*Службени гласник РС, број 36/2018</p>
<p>
Члан 22.</p>
<p>
Припадници
Војске Србије и других снага одбране не могу бити непрекидно дуже од годину дана
у мултинационалној операцији, осим у случају здравствене спречености за повратак
у земљу, техничких разлога или на основу захтева команданта снага у мултинационалној
операцији до завршетка започете активности.</p>
<p>
О
наступању разлога из става 1. овог члана, надлежни орган је обавезан да обавести
Министарство одбране.</p>
<p>
Члан 23.</p>
<p>
О
правима и обавезама припадника Војске Србије који су ангажовани у мултинационалним
операцијама одлучују овлашћене старешине, у складу са овим законом и прописима о
служби у Војсци Србије.</p>
<p>
О
правима и обавезама припадника других снага одбране који су ангажовани у хуманитарним
и другим операцијама одлучују руководиоци органа државне управе, односно правних
лица код којих су запослени, у складу са овим законом и прописима о раду.</p>
<p>
Члан 24.</p>
<p>
Припадници
Војске Србије и других снага одбране за време учешћа у мултинационалним операцијама
имају право на накнаду плате, односно зараде и друга новчана примања у земљи најмање
у износу који би остварили да су на служби у Војсци Србије или у радном односу у
земљи, као и посебна права у складу са прописима којима је уређена служба у Војсци
Србије, односно радни однос и пензијско и инвалидско осигурање.</p>
<p>
Поред права из става 1. овог члана, припадници Војске Србије и других снага 
одбране за време учешћа у мултинационалним операцијама имају право и на месечну 
накнаду за учешће у мултинационалној операцији и друга новчана примања по 
основима и мерилима које прописује Влада, у складу са овим законом и закљученим 
међународним уговорима и уговорима за њихово извршавање.</p>
<p>
*Службени гласник РС, број 36/2018</p>
<p>
Члан 25.</p>
<p>Припадници Војске Србије и других снага одбране који 
су ангажовани у мултинационалним операцијама имају право на:</p>
<p>1) месечну накнаду за учешће у мултинационалној 
операцији;</p>
<p>2) увећан стаж осигурања;</p>
<p>3) накнаду трошкова превоза за једно путовање до места 
становања и назад уколико су у мултинационалну операцију упућени на период дужи 
од седам месеци;</p>
<p>4) лично осигурање од болести, ризика рањавања, тежих 
повреда, инвалидитета или смрти за време учествовања у мултинационалној 
операцији;</p>
<p>5) путне трошкове и бесплатан одмор у објектима 
предвиђеним за одмор и рекреацију по повратку из мултинационалне операције;</p>
<p>6) накнаду трошкова превоза до места становања и назад 
у случају смрти крвног сродника у правој линији, супружника, ванбрачног 
партнера, пасторка, усвојитеља и усвојеника, браће и сестара.</p>
<p>Ближе услове и начин остваривања права припадника 
Војске Србије из става 1. тач. 3), 5) и 6) овог члана прописује министар 
одбране, односно за припаднике других снага одбране надлежни министар.</p>
<p>Права из става 1. тач. 1) и 4) овог члана припадају и 
лицима која се упућују у зону мултинационалне операције ради подршке снагама 
ангажованим у мултинационалној операцији у извршавању мандата мисије.</p>
<p>
*Службени гласник РС, број 36/2018</p>
<p>
Члан 26.</p>
<p>
Припадници
Војске Србије и других снага одбране за време обуке, школовања и вежби у иностранству,
ради припрема за учешће у мултинационалним операцијама, имају право на накнаду трошкова
према прописима о накнади трошкова за путовање у иностранство.</p>
<p>
Члан 27.</p>
<p>
Припадници
Војске Србије и других снага одбране који су упућени у мултинационалне операције
обавезни су да:</p>
<p>
1)
учешћем у мултинационалној операцији штите и промовишу углед Републике Србије;</p>
<p>
2)
савесно и одговорно извршавају поверене дужности и задатке, поштујући систем руковођења
и командовања;</p>
<p>
3)
поштују правила међународног права о употреби силе и правила хуманитарног права,
дајући свој допринос безбедности и миру и спречавању кризне ситуације;</p>
<p>
4)
сносе трошкове у случају самовољног прекида ангажовања у мировној или хуманитарној
операцији по општим правилима о накнади штете;</p>
<p>
5)
подлежу дисциплинској, прекршајној и кривичној одговорности, у складу са законом
и закљученим међународним уговорима.</p>
<p>
За
материјална средства која се користе у мировним и хуманитарним операцијама одговара
се по прописима о одговорности лица за штету коју учине у обављању службе.</p>
<p>
Учесници
у мултинационалним операцијама у вези са коришћењем материјалних средстава која
су им поверена имају обавезе које су прописане за буџетске кориснике и кориснике
средстава у својини Републике Србије.</p>
<p>
Члан 28.</p>
<p>
Припадници
Војске Србије и других снага одбране који се налазе у мултинационалној операцији
имају право на:</p>
<p>
1)
дипломатску и правну помоћ и заштиту;</p>
<p>
2) брисана је (види члан 12. Закона - 36/2018-28)</p>
<p>
3)
мировање радног односа до повратка из мултинационалне операције;</p>
<p>
4)
накнаду штете у случају последица болести, повреде, рањавања, инвалидитета или смрти
у току обављања дужности у мултинационалној операцији.</p>
<p>
Члан 29.</p>
<p>
Припадницима
Војске Србије и других снага одбране за време учешћа у мултинационалној операцији
забрањено је:</p>
<p>
1)
обављање привредних и других услужних делатности у иностранству, осим оних које
се односе на логистичку подршку заједничких снага;</p>
<p>
2)
свако мешање у унутрашње послове земље домаћина изван одобреног мандата мисије;</p>
<p>
3)
самовољно напуштање или прекидање мисије без сагласности надлежних органа;</p>
<p>
4)
свако друго деловање изван мандата мисије.</p>
<p>
Члан 30.</p>
<p>
Права,
обавезе и одговорности припадника Војске Србије, особља цивилне заштите и запослених
у органима државне управе који се припремају и обучавају за учешће у мултинационалним
операцијама уређују се уговором са надлежним министарством.</p>
<p>
Пре
упућивања у мултинационалну операцију, Министарство одбране са припадником Војске
Србије закључује уговор о његовом ангажовању у складу са овим законом.</p>
<p>
Лица
из става 1. овог члана дужна су да на позив надлежног органа прихвате учешће у мултинационалној
операцији у року од три године од дана завршетка обуке, односно добијања сертификата
до дана позивања за учешће у мултинационалној операцији, изузев у операцијама из
члана 2. став 1. тачка 3) овог закона.</p>
<p>
Члан 31.</p>
<p>
Припадници
Војске Србије и других снага одбране дужни су да се по окончању или повлачењу из
мултинационалне операције јаве надлежном органу код којег су запослени ради регулисања
статуса и права из радног односа.</p>
<p>
Члан 32.</p>
<p>
Време
које припадници Војске Србије и других снага одбране проведу у мултинационалним
операцијама сматра се службом у Војсци Србије, односно радним односом.</p>
<p>
Члан 33.</p>
<p>
За
време учешћа у мултинационалној операцији припадници Војске Србије обављају службу
у складу са прописима којима је уређена служба у Војсци Србије, а припадници других
снага одбране у складу са прописима струке и специјалности за коју су оспособљени.</p>
<p>
Лица
из става 1. овог члана извршавају задатке самостално или у оквиру контингента земље
партнера, у складу са закљученим међународним уговором за конкретну операцију.</p>
<p>
Члан 34.</p>
<p>
Време
које припадник Војске Србије и других снага одбране проведе у мултинационалној операцији
рачуна се у стаж осигурања са увећаним трајањем, тако што се сваких 12 месеци ефективно
проведених у мултинационалној операцији рачуна као 18 месеци.</p>
<p>
Време
које припадник Војске Србије и других снага одбране проведе у мултинационалној операцији
у ефективном трајању мањем од 12 месеци рачуна се у стаж осигурања са увећаним трајањем
сразмерно увећању из става 1. овог члана.</p>
<p>
Члан 35.</p>
<p>
У
случајевима повреде, рањавања, болести, инвалидитета или смрти за време учешћа у
мултинационалним операцијама из члана 2. став 1. овог закона, припадници Војске
Србије и других снага одбране имају право на накнаду штете и друга права, у складу
са законом, закљученим међународним уговорима и прописима о накнади штете који се
признају у међународној организацији или институцији под чијим покровитељством се
спроводи мултинационална операција.</p>
<p>
У
случају смрти припадника Војске Србије и других снага одбране у мултинационалној
операцији, члановима породице покојника припада накнада за стварне погребне трошкове.</p>
<p>
Трошкови
из ст. 1. и 2. овог члана падају на терет средстава за извршење Годишњег плана употребе
и буџета Републике Србије.</p>
<p>
Члан 36.</p>
<p>
Припадници
Војске Србије и других снага одбране који учествују у мултинационалној операцији имају право на
обавезно осигурање за случај болести, повреде, рањавања, инвалидности или смрти,
у складу са прописима о осигурању или закљученим међународним уговором.</p>
<p>
Надлежно
министарство закључује уговор о осигурању од ризика болести, повређивања, рањавања
и смрти за време учешћа у мултинационалној операцији са лицем из става 1. овог члана,
пре његовог упућивања у мултинационалну операцију.</p>
<p>
Начин
остваривања права на осигурање припадника Војске Србије и других снага одбране који
се упућују у мултинационалне операције прописује Влада.</p>
<p>
*Службени гласник РС, број 36/2018</p>
<p>
IV. НАЧИН ФИНАНСИРАЊА ТРОШКОВА АНГАЖОВАЊА У
МУЛТИНАЦИОНАЛНИМ ОПЕРАЦИЈАМА</p>
<p>
Члан 37.</p>
<p>
Трошкови
припреме, учешћа и повратка припадника Војске Србије и других снага одбране из мултинационалних
операција, као и обавезе других правних лица у пружању материјалне помоћи у вези
са реализацијом хуманитарних операција, финансирају се из буџета Републике Србије.</p>
<p>
Влада
у оквиру буџета Републике Србије обезбеђује средства за извршење 
Годишњег плана, односно активности у мултинационалним операцијама.</p>
<p>
Изузетно
од одредбе става 2. овог члана, средства за финансирање мултинационалних операција
из члана 8. став 4. овог закона Влада обезбеђује додатно, у складу са прописима
о буџетском систему.</p>
<p>*Службени гласник РС, број 36/2018</p>
<p>
Члан 38.</p>
<p>Трошкови из члана 37. став 1. овог закона обухватају:</p>
<p>1) избор припадника Војске Србије и других снага 
одбране за мисије, обуку, припреме, лекарске прегледе, тестирање, транспортне 
трошкове, трошкове контроле и остале трошкове према стандардима одбране по 
врстама средстава, односно активности;</p>
<p>2) набавку технике и опреме;</p>
<p>3) упућивање припадника Војске Србије и других снага 
одбране у мултинационалне операције;</p>
<p>4) накнаду плате и месечну накнаду за учешће у 
мултинационалној операцији;</p>
<p>5) трошкове превоза из члана 25. став 1. тач. 3) и 6) 
овог закона;</p>
<p>6) ремонт, поправку и одржавање наоружања и опреме и 
набавку резервних делова, ситног инвентара и потрошног материјала;</p>
<p>7) трошкове осигурања свих учесника и технике која се 
користи у мултинационалним операцијама;</p>
<p>8) санитетско обезбеђење и транспорт учесника у 
мултинационалним операцијама који не могу бити збринути у медицинским јединицама 
оперативне зоне;</p>
<p>9) трошкове лечења у иностранству и земљи и трошкове 
накнаде штете;</p>
<p>10) укупне трошкове набавке посмртне опреме, 
организацију сахране лица које је изгубило живот у мултинационалној операцији, 
припрему службених докумената и социјално збрињавање чланова његове породице;</p>
<p>11) накнаду штете трећим лицима за штету учињену током 
извођења мултинационалне операције;</p>
<p>12) трошкове боравка у објектима предвиђеним за одмор 
и рекреацију;</p>
<p>13) трошкове евентуалне правне помоћи;</p>
<p>14) остале трошкове за потребе припреме, логистичке 
одрживости и учешћа у мултинационалној операцији, као и за дезангажовање Војске 
Србије и других снага одбране из мултинационалне операције.</p>
<p>*Службени гласник РС, број 36/2018</p>
<p>
Члан 39.</p>
<p>
Средства
из чл. 37. и 38. овог закона за припаднике Војске Србије обезбеђују се преко Министарства
одбране.</p>
<p>
Средства
из чл. 37. и 38. овог закона за припаднике других снага одбране обезбеђују се у
буџету надлежних органа државне управе, односно правних лица чије је учешће у мултинационалним
операцијама обухваћено Годишњим планом.</p>
<p>
Изузетно
од одредаба ст. 1. и 2. овог члана, за операције предвиђене у члану 8. став 4. овог
закона средства се обезбеђују из средстава резерве буџета Републике Србије за текућу
годину.</p>
<p>*Службени гласник РС, број 36/2018</p>
<p>
Члан 40.</p>
<p>Покретне ствари у јавној својини, радови и услуге за 
потребе Војске Србије и других снага одбране у мултинационалним операцијама 
обезбеђују се у земљи, у складу са прописима којима се уређује прибављање и 
располагање средствима код буџетских корисника. </p>
<p>Влада прописује услове, начин прибављања и располагања 
покретним стварима у јавној својини и начин вођења евиденције, као и начин 
прибављања радова и услуга у иностранству за потребе припадника Војске Србије и 
других снага одбране ангажованих у мултинационалним операцијама. </p>
<p>Евиденција из става 2. овог члана води се у облику 
помоћне књиге у складу са прописима о буџетском рачуноводству и садржи: назив, 
номенклатурни број, јединицу мере, врсту и категорију покретних ствари, као и 
друга књиговодствена обележја.</p>
<p>*Службени гласник РС, број 36/2018</p>
<p>
V. ПРЕЛАЗНЕ И ЗАВРШНЕ ОДРЕДБЕ</p>
<p>
Члан 41.</p>
<p>
Сви
започети поступци упућивања припадника Војске Србије и других снага одбране у мултинационалне
операције до дана ступања на снагу овог закона, завршиће се у складу са одредбама
овог закона.</p>
<p>
Захтеви
за остваривање права и обавеза учесника упућених у мултинационалне операције до
дана ступања на снагу овог закона за које није донета одлука надлежног органа, решаваће
се у складу са прописима по којима су стечена, а ако је то за њих повољније, по
одредбама овог закона.</p>
<p>
Члан 42.</p>
<p>
Прописи
за извршавање овог закона донеће се у року од шест месеци од дана ступања на снагу
овог закона.</p>
<p>
Прописи
донети ради извршавања Закона о учешћу професионалних припадника Војске Србије и
Црне Горе, особља цивилне заштите и запослених у органима управе Савета министара
у мировним операцијама и другим активностима у иностранству (,,Службени лист СЦГ”,
број 61/04) остају на снази до доношења прописа за извршавање овог закона, осим
одредаба које су у супротности са овим законом.</p>
<p>
Члан 43.</p>
<p>
Даном
ступања на снагу овог закона престаје да важи Закон о учешћу професионалних припадника
Војске Србије и Црне Горе, особља цивилне заштите и запослених у органима управе
Савета министара у мировним операцијама и другим активностима у иностранству
(,,Службени лист СЦГ”, број 61/04).</p>
<p>
Даном
ступања на снагу овог закона у Закону о одбрани („Службени гласник РС”, број
116/07) у члану 9. став 2. тачка 9) престаје да важи, а у члану 12. став 2. тачка
12) речи: „на основу одлуке Народне скупштине” бришу се.</p>
<p>
Члан 44.</p>
<p>
Овај
закон ступа на снагу осмог дана од дана објављивања у ,,Службеном гласнику Републике
Србије”.</p>
<p>ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ЗАКОНА </p>
<p>Закон о изменама и допунама Закона о употреби Војске 
Србије и других снага одбране у мултинационалним операцијама ван граница 
Републике Србије: "Службени гласник РС", број 36/2018-28</p>
<p>Члан 16.</p>
<p>Прописи донети за извршавање Закона о 
употреби Војске Србије и других снага одбране у мултинационалним операцијама ван 
граница Републике Србије („Службени гласник РС”, број 88/09) ускладиће се са 
одредбама овог закона у року од 90 дана од дана ступања на снагу овог закона.</p>
<p>Члан 17.</p>
<p>Прописи за извршавање овог закона донеће се у 
року од 90 дана од дана ступања на снагу овог закона.</p>
<p>Члан 18.</p>
<p>Припадници Војске Србије и других снага 
одбране ангажовани у мултинационалним операцијама на основу важеће одлуке 
Народне скупштине о усвајању Годишњег плана употребе Војске Србије и других 
снага одбране у мултинационалним операцијама настављају са ангажовањем у 
мултинационалним операцијама и у наредној години до доношења одлука у складу са 
чл. 2. и 3. овог закона.</p>
<p>Члан 19.</p>
<p>Овај закон ступа на снагу осмог дана од дана 
објављивања у „Службеном гласнику Републике Србије”.</p>
<p></p>
<p>
</p>

