


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразума између Владе Републике Србије и Владе Демократске и Народне Алжирске Републике у области здравља животиња</p>
				<p>Проглашава се Закон о потврђивању Споразума између Владе Републике Србије и Владе Демократске и Народне Алжирске Републике у области здравља животиња, који је донела Народна скупштина Републике Србије на Првој седници Првог редовног заседања у 2015. години, 10. марта 2015. године.</p>
				<p>ПР број 39</p>
				<p>У Београду, 13. марта 2015. године</p>
				<p>Председник Републике,</p>
				<p>Томислав Николић, с.р.</p>
				<p></p>
				<p></p>
				<p>ЗАКОН</p>
				<p>о потврђивању Споразума између Владе Републике Србије и Владе Демократске и Народне Алжирске Републике у области здравља животиња</p>
				<p>"Службени гласник РС - Међународни уговори", 
				број 5 од 13. марта 2015.</p>
				<p></p>
				<p>Члан 1.</p>
				<p>Потврђује се Споразум између Владе Републике Србије и Владе Демократске и Народне Алжирске Републике у области здравља животиња, сачињен у Алжиру, 13. фебруара 2012. године, у два истоветна примерка, на српском, арапском и француском језику.</p>
				<p>Члан 2.</p>
				<p>Текст Споразума између Владе Републике Србије и Владе Демократске и Народне Алжирске Републике у области здравља животиња у оригиналу на српском језику гласи:</p>
				<p>СПОРАЗУМ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ ДЕМОКРАТСКЕ И НАРОДНЕ АЛЖИРСКЕ РЕПУБЛИКЕ У ОБЛАСТИ ЗДРАВЉА ЖИВОТИЊА</p>
				<p>ПРЕАМБУЛА</p>
				<p>Влада Републике Србије и Влада Демократске и Народне Алжирске Републике (у даљем тексту: Стране),</p>
				<p>у жељи да олакша промет животиња и производа животињског порекла и да истовремено онемогући уношење заразних болести и по здравље штетних производа животињског порекла, као и да развије сарадњу у области ветеринарства, сагласиле су се о следећем:</p>
				<p>Члан 1.</p>
				<p>Надлежни органи за примену овог споразума су:</p>
				<p>1. у име Републике Србије: Министарство пољопривреде, трговине, шумарства и водопривреде, Управа за ветерину;</p>
				<p>2. у име Демократске и Народне Алжирске Републике: Министарство пољопривреде и руралног развоја које заступа директор ветеринарске службе.</p>
				<p>Члан 2.</p>
				<p>Уговорне стране ће сарађивати у области извоза, увоза и провоза животиња и производа животињског порекла поштујући ветеринарско – санитарне мере земље увознице које су дефинисане у ветеринарским уверењима.</p>
				<p>Члан 3.</p>
				<p>Надлежни органи страна:</p>
				<p>1. размењиваће информације о ветеринарско санитарним условима за извоз, увоз и провоз животиња и њихових производа;</p>
				<p>2. размењиваће месечне извештаје о стању заразних болести животиња на њиховим територијама, која подлежу обавезном пријављивању, наводећи називе места, ознаке и имена епизоотиолошког и епидемиолошког региона;</p>
				<p>3. обавештаваће се узајамно у року од 24 часа, писаним путем, о појави жаришта заразних болести животиња са бивше листе А Здравственог Кода за Копнене животиње Светске организације за здравље животиња (ОИЕ). У случају појављивања слинавке и шапа, навести тип вируса, извор болести, карактер болести и предузете мере за њихово спречавање и сузбијање.</p>
				<p>Члан 4.</p>
				<p>Надлежни органи држава страна се обавезују да пруже гаранције које су неопходне да би се доказало да производи животињског порекла намењени извозу не садрже хормоне, или лекове, или пестициде, или микро организме, или било који други фактор штетан по људско здравље.</p>
				<p>Члан 5.</p>
				<p>Стране ће омогућити: </p>
				<p>1. сарадњу и техничку помоћ међу лабораторијама ветеринарских служби држава страна;</p>
				<p>2. размену ветеринара специјалиста у циљу међусобног информисања о здравственом стању животиња и производа животињског порекла, као и о научним и техничким производима из ове области;</p>
				<p>3. размену информација у односу на ветеринарско-санитарне аспекте метода за обраду, прераду и индустријску производњу производа животињског порекла намењених извозу;</p>
				<p>4. размену прописа и стручних публикација које се односе на област ветеринарства;</p>
				<p>5. учешће заинтересованих специјалиста на симпозијумима и семинарима које Стране организују.</p>
				<p>Члан 6.</p>
				<p>Ако ветеринарско-санитарна контрола покаже током транзита или после испоруке на територију државе друге стране да превезене животиње или животињски производи не испуњавају ветеринарско санитарне услове предвиђене у потврдама, надлежна служба земље кроз коју се врши транзит или која је крајња дестинација, а у којој је наведени недостатак откривен, одмах ће обавестити надлежни органа државе друге стране и предузеће неопходне мере у складу са националним законодавством.</p>
				<p>Члан 7.</p>
				<p>1. Ако се на територији државе једне од Страна утврди нека од заразних болести животиња, надлежни орган државе друге Стране може да ограничи или забрани увоз и провоз пошиљака животиња које припадају врсти подложној на ту заразу, са подручја на коме се зараза појавила или са целе територије државе Стране.</p>
				<p>2. Ограничење и забрана увоза и провоза може се применити уз исте услове и на остале пошиљке којима се може преносити болест.</p>
				<p>Члан 8.</p>
				<p>Спорови настали у примени овог споразума решавају се преко представника надлежних органа држава Страна. Уколико се на овај начин не постигне жељени резултат, спорови ће се решавати дипломатским путем.</p>
				<p>Члан 9.</p>
				<p>Одредбе овог споразума могу се допуњавати и/или мењати уз писани пристанак Страна у складу са одредбама члана 11. овог споразума и у складу са националним законодавством Страна.</p>
				<p>Члан 10.</p>
				<p>Овај споразум не утиче на права и обавезе уговорних страна, које проистичу из међународних споразума, чије су оне потписнице.</p>
				<p>Члан 11.</p>
				<p>1. Овај споразум ступа на снагу тридесетог (30) дана од датума примања последњег писаног обавештења којим се Стране међусобно обавештавају, дипломатским путем, о испуњењу услова предвиђених националним законодавством за ступање овог споразума на снагу.</p>
				<p>2. Овај споразум закључује се на период од пет (5) година, а затим се прећутно продужава за даље једногодишње периоде, све док га било која од Страна не откаже, у писменој форми, дипломатским путем, најкасније шест (6) месеци пре истека текућег периода.</p>
				<p>Састављено у Алжиру дана 13. фебруара 2012. године, у три оригинала, сваки на српском, арапском и француском језику, при чему су сви текстови једнако веродостојни.</p>
				<p></p>
				<table class="tabela-bez-bordera">
					
						<tr>
							<td>
								<p>За Владу</p>
								<p>Републике Србије</p>
								<p>Небојша Ћирић, с.р.</p>
							</td>
							<td>
								<p>За Владу</p>
								<p>Демократске и Народне</p>
								<p>Алжирске Републике</p>
								<p>Абделмалек Селал, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

