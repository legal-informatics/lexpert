





<p>
</p>
	<p>
	ЗАКОН</p>

	<p>
	
	о евиденцији о научној, техничкој, технолошкој, културној и 
	просветној сарадњи са иностранством</p>

<p>
„Службени лист СРЈ”,
број 12 од 6. 

марта 1998.</p>
	<p> </p>

<p>
</p>

<p>
Члан 1.</p>

<p>
Овим законом уређује се евиденција о оствареној
научној, техничкој, технолошкој, културној и просветној сарадњи са
иностранством.</p>
	<p> </p>

<p>
Члан 2.</p>

<p>
Евиденција о оствареној научној, техничкој,
технолошкој, културној и просветној сарадњи са иностранством садржи податке о
основима, носиоцима, садржају и облицима сарадње, као и финансирању те сарадње.</p>

<p>
Евиденцију о оствареној научној, техничкој,
технолошкој, културној и просветној сарадњи са иностранством (у даљем тексту:
евиденција) дужни су да воде носиоци сарадње.</p>
	<p> </p>

<p>
Члан 3.</p>

<p>
Носиоци сарадње, у смислу овог закона, су правна лица,
физичка лица која самостално обављају делатности, државни органи и организације
и органи јединице локалне самоуправе.</p>
	<p> </p>

<p>
Члан 4.</p>

<p>
Подаци о основима научне, техничке, технолошке,
културне и просветне сарадње са иностранством односе се на:</p>

<p>
1) назив међународног уговора на основу ког се
остварује сарадња;</p>

<p>
2) назив инструмента утврђен на основу међународног
уговора;</p>

<p>
3) назив других основа за остваривање међународне
сарадње.</p>

<p> </p>
	<p>
	Члан 5.</p>

<p>
Подаци о носиоцима научне, техничке, технолошке,
просветне и културне сарадње са иностранством односе се на:</p>

<p>
1) назив, односно фирму и седиште носиоца сарадње у
Савезној Републици Југославији;</p>

<p>
2) назив, односно фирму и седиште носиоца сарадње у
иностранству.</p>
	<p> </p>

<p>
Члан 6.</p>

<p>
Подаци о садржини и облицима научне, техничке,
технолошке, просветне и културне сарадње са иностранством односе се на: научна,
развојна и примењена истраживања; специјализацију и размену стручњака и других
лица; упућивање грађана Савезне Републике Југославије на рад у иностранство у
оквиру међународне научне, техничке, технолошке, просветне и културне сарадње;
међународне скупове у земљи и иностранству; стручну обуку; студијске боравке;
размену и коришћење научне и техничке документације и информационе базе
података; патенте, лиценце и друге видове интелектуалне својине; школовање у
високошколским и другим образовним установама; уметничке и друге културне
манифестације; учешће у раду иностраних и међународних владиних и невладиних
организација, као и на друге облике научне, техничке, технолошке, просветне и
културне сарадње са иностранством.</p>
	<p> </p>

<p>
Члан 7.</p>

<p>
Подаци о изворима о финансирању научне, техничке,
технолошке, културне и просветне сарадње са иностранством односе се на учеснике
у финансирању сарадње и на висину финансијских средстава, по изворима
финансирања (домаћим и иностраним).</p>
	<p> </p>

<p>
Члан 8.</p>

<p>
Евиденција из члана 2. овог закона води се према
прописаној методологији, а подаци из те евиденције достављају се савезном
органу надлежном за питања међународне научне, техничке, технолошке, просветне
и културне сарадње са иностранством.</p>
	<p> </p>

<p>
Члан 9.</p>

<p>
Подаци о оствареној научној, техничкој, технолошкој,
културној и просветној сарадњи са иностранством су јавни и доступни су свим
носиоцима сарадње и другим заинтересованим правним и физичким лицима.</p>
	<p> </p>

<p>
Члан 10.</p>

<p>
Одредбе овог закона не односе се на научну, техничку,
технолошку, културну и просветну сарадњу са иностранством коју остварују органи
надлежни за послове одбране и унутрашње послове.</p>
	<p> </p>

<p>
Члан 11.</p>

<p>
Новчаном казном од 3.000 од 30.000 нових динара казниће
се за прекршај правно лице ако:</p>

<p>
1) не води или неуредно води евиденцију прописану овим
законом (члан 2. став 2);</p>

<p>
2) податке о оствареној научној, техничкој,
технолошкој, културној и просветној сарадњи са иностранством не доставља или их
неуредно доставља надлежном савезном органу (члан 8).</p>

<p>
За радње из става 1. овог члана казниће се и одговорно
лице у правном лицу, државном органу и организацији и јединици локалне
самоуправе новчаном казном од 3.000 до 4.500 нових динара.</p>

<p>
За радње из става 1. овог члана казниће се и физичко
лице које самостално обавља делатности, новчаном казном од 3.000 до 4.500 нових
динара.</p>
	<p> </p>

<p>
Члан 12.</p>

<p>
Методологија из члана 8. овог закона донеће се у року
од 90 дана од дана ступања на снагу овог закона.</p>

<p> </p>
	<p>
	 
	Члан 13.</p>

<p>
Ступањем на снагу овог закона престаје да важи Закон о
евиденцији о научној, културној, просветној и техничкој сарадњи са
иностранством („Службени лист СФРЈ”, бр. 59/81).</p>
	<p> </p>

<p>
Члан 14.</p>

<p>
Овај закон ступа на снагу осмог дана од дана
објављивања у „Службеном листу СРЈ”.</p>



