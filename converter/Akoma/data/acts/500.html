


<p>
ЗАКОН</p>
<p>
о слободним зонама</p>
<p>
„Службени гласник
РС“, број 62
од
19. јула 2006.</p>
<p>
I. ОСНОВНЕ ОДРЕДБЕ</p>
<p>
Предмет уређивања</p>
<p>Члан 1.</p>
<p>
Овим законом утврђују се услови за одређивање подручја
и рад слободне зоне, делатности које се могу обављати у слободној зони, услови за
обављање тих делатности и услови за престанак рада слободне зоне, као и
оснивање, правни статус и надлежност Управе за слободне зоне.</p>
<p>Значење појединих
израза</p>
<p>Члан 2.</p>
<p>
Поједини изрази употребљени у овом закону имају следеће
значење:</p>
<p>
1) слободна зона је део територије Републике Србије (у
даљем тексту: Србија) који је посебно ограђен и означен, на коме се обављају
делатности под условима утврђеним овим законом ( у даљем тексту: зона);</p>
<p>
2) оснивач зоне је орган локалне самоуправе, привредно
друштво, односно предузетник, који је донео одлуку или закључио уговор са
другим оснивачем о оснивању зоне, а који преко привредног друштва за управљање
зоном подноси захтев за давање сагласности за одређивање подручја;</p>
<p>
3) привредно друштво за управљање зоном је привредно
друштво које обезбеђује услове за несметано обављање делатности у зони; 
</p>
<p>
4) повезано лице је лице које има својство повезаног
лица у смислу закона који уређује порез на добит предузећа;</p>
<p>
5) корисник зоне је правно и физичко лице које обавља
делатност у зони;</p>
<p>
6) оснивање зоне је доношење одлуке надлежног органа
локалне самоуправе, привредног друштва, односно предузетника, или закључење
уговора о оснивању зоне између органа локалне самоуправе, привредног друштва,
односно предузетника;</p>
<p>
7) сагласност Владе је акт којим Влада одређује
подручје зоне;</p>
<p>
8) подручје зоне је земљиште које је одређено
катастарским парцелама и површином исказаном у одговарајућим мерним јединицама.</p>
<p>Гарантована права</p>
<p>Члан 3.</p>
<p>
Права оснивача зоне, привредног друштва за управљање
зоном и корисника зоне, утврђена овим законом, не могу се умањити другим
законом или другим прописом.</p>
<p>II. ОДРЕЂИВАЊЕ
ПОДРУЧЈА</p>
<p>Одређивање подручја
зоне</p>
<p>Члан 4.</p>
<p>
Подручје зоне се одређује давањем сагласности Владе.</p>
<p>
Захтев за давање сагласности за одређивање подручја
зоне привредно друштво за управљање зоном подноси Влади преко министарства
надлежног за послове финансија.</p>
<p>Услови за подношење
захтева</p>
<p>Члан 5.</p>
<p>
Привредно друштво за управљање зоном може поднети
захтев из члана 4. овог закона, под условом:</p>
<p>
1) да су оснивачи привредног друштва за управљање зоном
оснивачи зоне.</p>
<p>
Оснивачи зоне могу бити оснивачи само једног привредног
друштва за управљање зоном; </p>
<p>
2) да је регистровано у Регистру привредних субјеката
за обављање делатности управљања зоном;</p>
<p>
3) да одговорно лице оснивача зоне, односно одговорно
лице привредног друштва за управљање зоном није правоснажно осуђивано за
кривична дела против привреде, имовине, недозвољене трговине и против службене
дужности.</p>
<p>
Услови из става 1. ове тачке односе се на повезано лице
са привредним друштвом за управљање зоном, као и на правно лице чији је правни
следбеник привредно друштво за управљање зоном;</p>
<p>
4) да одговорно лице привредног друштва за управљање
зоном у последње три године није било члан управе, надзорног одбора или носилац
посебних овлашћења у правном лицу над којим је спроведен поступак ликвидације,
односно стечаја;</p>
<p>
5) да оснивач зоне није био оснивач предузећа за
управљање слободном зоном којем је одлуком Владе престало важење сагласности за
оснивање слободне зоне.</p>
<p>
Овај услов не односи се на орган локалне самоуправе.</p>
<p>Садржина захтева</p>
<p>Члан 6.</p>
<p>
Захтев из члана 4. овог закона садржи: 
</p>
<p>
1) назив, седиште и ПИБ оснивача зоне;</p>
<p>
2) назив, седиште и ПИБ привредног друштва за управљање
зоном;</p>
<p>
3) податке о оснивачком капиталу привредног друштва за
управљање зоном ;</p>
<p>
4) назив зоне и подручје зоне са дефинисаним границама;</p>
<p>
5) податке о реструктурирању, ако се на подручју зоне
налази привредни субјекат који је у поступку реструктурирања;</p>
<p>
6) елаборат о постојању економске оправданости за одређивање
подручја зоне са посебним освртом на процену страних улагања, процену
очекиваних ефеката, а нарочито у погледу производње робе и пружању услуга,
запошљавања и трансфера савремених технологија, уз навођење делатности које ће
се обављати у зони;</p>
<p>
7) друге податке које подносилац захтева сматра битним
за доношење одлуке. </p>
<p>
Уз захтев из става 1. овог члана прилажу се следећи
докази:</p>
<p>
1) одлука органа управљања, уговор или други акт
оснивача зоне о оснивању зоне, који садржи:</p>
<p>
– назив оснивача зоне;</p>
<p>
– назив зоне;</p>
<p>
2) регистар у којем је привредно друштво за управљање
зоном регистровано, односно оверени превод извода из регистра;</p>
<p>
3) уверење о неосуђиваности одговорних лица за кривична
дела из члана 5. став 1. тачка 3. овог закона, које не може бити старије од 30
дана од дана подношења захтева;</p>
<p>
4) доказ да оснивачи зоне имају право својине, односно
закупа или право коришћења на земљишту на коме се одређује подручје зоне;</p>
<p>
5) доказ да ће се обезбедити просторни, грађевински,
енергетски, организациони и технички услови, услови у погледу заштите животне
средине, и други услови за обављање делатности у зони;</p>
<p>
6) мишљење органа локалне самоуправе о оправданости
оснивања зоне.</p>
<p>
Ако орган локалне самоуправе усвоји мере за подстицај
развоја зоне, уз захтев из става 1. овог члана подносе се и одлуке органа
локалне самоуправе о томе.</p>
<p>Члан 7.</p>
<p>
Министарство надлежно за послове финансија оцењује
економску оправданост поднетог захтева из члана 4. став 2. овог закона и своје
мишљење доставља Влади.</p>
<p>
Одређивање подручја зоне је економски оправдано ако се
на основу приложеног елабората и других приложених доказа може оценити да ће се
постићи позитивни ефекти у погледу привлачења страног капитала, производње робе
и пружања услуга, запошљавања, трансфера савремених технологија, привредног
реструктурирања, и ако ће пословање у зони допринети остварењу стратегије
развоја и мера економске политике Владе. </p>
<p>
Влада утврђује ближе критеријуме из става 2. овог члана
за оцену економске оправданости одређивања подручја зоне.</p>
<p>Члан 8.</p>
<p>
Влада даје сагласност за одређивање подручја зоне у
року од 30 дана од дана уредно поднесеног предлога.</p>
<p>
У акту из става 1. овог члана наводи се нарочито, назив
зоне, површина зоне, као и назив и седиште привредног друштва за управљање
зоном.</p>
<p>
Акт из става 1. овог члана престаје да важи ако зона не
почне са радом у року од две године од дана ступања на снагу тог акта.</p>
<p>Члан 9.</p>
<p>
На проширење зоне примењују се одредбе овог закона о
давању сагласности за одређивање подручја зоне.</p>
<p>III. УРЕЂЕЊЕ И
УПРАВЉАЊЕ ЗОНОМ </p>
<p>Управљање зоном 
</p>
<p>Члан 10. 
</p>
<p>
Зоном управља привредно друштво за управљање зоном
регистровано за управљање зоном.</p>
<p>
Зоном може управљати само једно привредно друштво за
управљање зоном. </p>
<p>
Привредно друштво за управљање зоном утврђује
организационе и техничке услове за обављање делатности у зони. </p>
<p>
Актом из става 3. овога члана уређује се радно време
зоне, кретање лица и робе у зони, обавезе привредног друштва за управљање зоном
у вези осигурања просторних, техничких и организацијских услова коришћења зоне,
мере заштите на раду у зони и мере заштите животне средине, права и обавезе
корисника зоне у односу на оснивача зоне и сл. </p>
<p>
Привредно друштво за управљање зоном је дужно да акт из
става 3. овога члана достави на сагласност Управи за слободне зоне. </p>
<p>
Привредно друштво за управљање зоном закључује уговоре
са корисницима зоне о међусобним правима и обавезама, који садрже елементе из
акта из става 3. овог члана.</p>
<p>
Члан 11.</p>
<p>
Привредно друштво за управљање зоном је дужно да у року
од 90 дана по истеку календарске године достави Управи за слободне зоне
извештај о пословању у зони. </p>
<p>
Извештај о пословању у зони садржи следеће податке: 
</p>
<p>
– приход привредног друштва за управљање зоном;</p>
<p>
– број корисника и делатност коју обављају;</p>
<p>
– укупну вредност произведене робе и пружених услуга у
зони ;</p>
<p>
– укупан обим увоза и извоза у зони;</p>
<p>
– износ улога страног капитала;</p>
<p>
– број лица запослених код привредног друштва за
управљање зоном и број лица запослених код корисника.</p>
<p>
Министар надлежан за послове финансија прописује облик
и садржину извештаја из става 2. овог члана.</p>
<p>
Министарство надлежно за послове финансија подноси
Влади једном годишње извештај о пословању у свим зонама у Србији, са предлогом
мера.</p>
<p>
Ако оцени да се пословањем у зони не постижу циљеви
предвиђени елаборатом о постојању економске оправданости за одређивање подручја
зоне, ако привредно друштво за управљање зоном учини прекршај из члана 34. овог
закона, као и ако се утврди да привредно друштво за управљање зоном није
предузело мере за раскид уговора са корисником зоне који се не придржава услова
пословања у зони, или који је учинио прекршај из члана 35. овог закона, или
неки од прекршаја предвиђених законом који уређује царински систем и царински
поступак, министарство надлежно за послове финансија може предложити Влади да
укине сагласност за одређивање подручја зоне.</p>
<p>Корисници зоне</p>
<p>Члан 12. 
</p>
<p>
Корисници зоне могу бити оснивач зоне, привредно
друштво за управљање зоном, као и друга домаћа и страна правна и физичка лица
(у даљем тексту: корисници). </p>
<p>
Корисници обављају привредну делатност у зони у складу
са прописима, а на основу уговора којим су регулисана међусобна права и обавезе
са привредним друштвом за управљање зоном. </p>
<p>
Корисници су дужни да воде књиговодство за пословање у
зони или одвојено књиговодство за део свога пословања које обављају у зони. 
</p>
<p>
Корисници су дужни да на захтев Управе за слободне зоне
достављају тој управи податке о свом пословању.</p>
<p>Уређење зоне 
</p>
<p>Члан 13. 
</p>
<p>
Зона мора бити ограђена, видљиво обележена и означена
као слободна зона, на улазима и излазима из зоне, као и с речне стране. 
</p>
<p>
Зона се може састојати из више делова под условом да
они чине функционалну целину.</p>
<p>
Зона или њен део, ако се зона састоји од више делова,
мора бити ограђена, обележена и уређена тако да се промет робе и лица у зону
или из ње може одвијати само кроз одређене излазе или улазе зоне. </p>
<p>
Ограда, улази и излази морају бити одговарајуће
уређени, осигурани и ноћу осветљени. </p>
<p>
Привредно друштво за управљање зоном мора обезбедити
просторије за рад царинске службе.</p>
<p>
На робу која се уноси и износи из зоне, као и на робу
смештену у зони, примењују се мере царинског надзора и контроле у складу са
одредбама закона који уређује царински систем и царински поступак.</p>
<p>Почетак рада</p>
<p>Члан 14.</p>
<p>
Испуњеност услова за почетак рада зоне утврђује
министар надлежан за послове финансија, на предлог комисије коју образује од
представника надлежних органа.</p>
<p>
Комисија из става 1. овога члана утврђује да ли су
испуњени просторни и енергетски услови, услови заштите животне околине и други
технички услови за рад зоне, услови за рад царинске службе, као и услови у
погледу спровођења мера царинског надзора. </p>
<p>
Министар надлежан за послове финансија у року од 30
дана од дана добијања предлога комисије доноси решење.</p>
<p>
На поступак доношења решења примењује се Закон који
уређује општи управни поступак.</p>
<p>
Решење из става 3. овог члана је коначно у управном
поступку.</p>
<p>
Дан доношења решења из става 3. овог члана сматра се
даном почетка рада зоне.</p>
<p>IV. ПОСЛОВАЊЕ У ЗОНИ</p>
<p>Обављање делатности
у зони </p>
<p>Члан 15.</p>
<p>
Корисник може, у складу са овим законом и уговором са
привредним друштвом за управљање зоном, у зони обављати производњу и пружати
услуге, у складу са прописима.</p>
<p>
Обављањем делатности и пружањем услуга у зони не сме се
угрожавати животна средина, здравље људи, материјална добра и безбедност земље.</p>
<p>Члан 16.</p>
<p>
Спољнотрговинско пословање у зони врши се слободно, у
складу са уговором.</p>
<p>
Извоз робе и услуга из зоне и увоз робе и услуга у зону
су слободни и не подлежу квантитативним ограничењима, нити се на тај увоз и
извоз примењују мере комерцијалне политике.</p>
<p>
У зону се не може увозити, нити се из зоне може
извозити роба чији је увоз, односно извоз забрањен.</p>
<p>Члан 17.</p>
<p>
Роба која се уноси и износи из зоне, као и роба
смештена у зони, има третман царинске робе.</p>
<p>
Изношење, односно уношење робе из става 1. овог члана,
корисник пријављује надлежној царинарници. </p>
<p>
Корисник може привремено изнети робу из зоне на други
део територије Србије, односно унети робу у зону са другог дела територије
Србије ради стављања у поступак активног, односно пасивног оплемењивања.</p>
<p>
Корисник може привремено изнети робу из зоне на други
део територије Србије и унети робу у зону са другог дела територије Србије ради
испитивања, атестирања, оправке и маркетиншког презентирања.</p>
<p>
Надлежан царински орган одобрава царински дозвољено
поступање са робом из ст. 3. и 4. овог члана у складу са законом који уређује
царински систем и царински поступак.</p>
<p>Члан 18.</p>
<p>
Уверење да је роба произведена у зони издаје царински
орган који врши надзор у тој зони, под прописаним условима.</p>
<p>Члан 19.</p>
<p>
На увоз робе намењене обављању делатности и изградњи
објеката у зони не плаћа се царина и друге увозне дажбине.</p>
<p>Члан 20.</p>
<p>
Роба која се из зоне ставља у промет на територију
Србије подлеже обавези плаћања царине и других увозних дажбина.</p>
<p>
Лице које робу из става 1. овог члана ставља у промет на
територију Србије дужно је да ту робу пријави царинарници, ради спровођења
одговарајућег царинског поступка.</p>
<p>Члан 21.</p>
<p>
Обавеза плаћања царине и других увозних дажбина за робу
из става 1. члана 20. овог закона, настаје на дан када је роба прешла из зоне на
територију Србије.</p>
<p>
Износ царине и других увозних дажбина за робу из става
1. овог члана утврђује се према стању робе и по прописима који важе на дан
прихватања царинске декларације.</p>
<p>
Царинска вредност робе из става 1. овог члана, као и
износ царинског дуга утврђује се у складу са одредбама закона који уређује
царински систем и царински поступак. </p>
<p>Члан 22.</p>
<p>
Корисник је дужан да омогући спровођење мера царинског
надзора и контроле и води прописану евиденцију о роби која се увози, односно
уноси у зону, извози, односно износи из зоне и користи у зони.</p>
<p>Члан 23.</p>
<p>
Плаћање, наплаћивање, пренос, куповина и продаја у
страним средствима плаћања и у динарима у зони врши се у складу са прописима о
девизном пословању.</p>
<p>Члан 24.</p>
<p>
Оснивање и пословање банака у зони врши се у складу са
прописима о банкама.</p>
<p>
Обављање делатности осигурања у зони врши се у складу
са прописима о осигурању.</p>
<p>Члан 25.</p>
<p>
Радни односи између запослених и послодаваца
(корисника) у зони уређују се уговором о раду, у складу са прописима који
уређују рад и радне односе.</p>
<p>Члан 26.</p>
<p>
На унос добара у зону и пружање услуга у зони примењују
се одредбе закона који уређује порез на додату вредност.</p>
<p>
Корисник, односно привредно друштво за управљање зоном,
може имати пореске олакшице у складу са прописима који уређују порез на добит
предузећа, порезе на имовину и порез на доходак грађана.</p>
<p>V. ПРЕСТАНАК РАДА
ЗОНЕ</p>
<p>Престанак важења
сагласности за одређивање подручја зоне</p>
<p>Члан 27. 
</p>
<p>
Сагласност којом се одређује подручје зоне престаје да
важи актом Владе:</p>
<p>
1) ако се у току рада зоне утврди да су трајно престали
технички услови прописани овим законом за њено оснивање;</p>
<p>
2) ако је одговорно лице привредног друштва за
управљање зоном, као и одговорно лице у правном лицу, чији је правни следбеник
привредно друштво за управљање зоном правоснажно осуђено за кривично дело
против привреде, имовине, недозвољене трговине и против службене дужности;</p>
<p>
3) на предлог министарства надлежног за послове
финансија, у случајевима из члана 11. став 5. овог закона;</p>
<p>
4) на захтев привредног друштва за управљање зоном.</p>
<p>
Акт о престанку важења сагласности за одређивање
подручја доноси Влада, на предлог министарства надлежног за послове финансија.</p>
<p>Престанак рада зоне</p>
<p>Члан 28.</p>
<p>
Зона престаје са радом по истеку рока од 90 дана од
дана доношења акта Владе о престанку важења сагласности за одређивање подручја
зоне.</p>
<p>Члан 29.</p>
<p>
Привредно друштво за управљање зоном, односно корисник
је дужан да у року од 60 дана по истеку рока из члана 28. овог закона, робу
која је увезена из иностранства оцарини, врати у иностранство или преда
царинарници на слободно располагање.</p>
<p>
На робу из става 1. овог члана плаћају се царина и
друге увозне дажбине, према стању робе и по прописима који важе на дан
прихватања царинске декларације.</p>
<p>
Изузетно од одредбе става 2. овог члана, на опрему која
је ради обављања делатности у зони била увезена у зону најмање три године пре
престанка рада зоне, не плаћа се царина.</p>
<p>
Одредба става 2. овог члана не искључује примену других
прописа на основу којих се остварује право на ослобођење од плаћања царине и
других увозних дажбина.</p>
<p>Члан 30.</p>
<p>
Корисник зоне задржава право својине на изграђеним
објектима, стварима и правима које је увезао, односно унео у зону и има право
да у случају престанка рада зоне настави са радом у складу са прописима који
важе за пословање на територији ван зоне.</p>
<p>VI. УПРАВА ЗА
СЛОБОДНЕ ЗОНЕ</p>
<p>Члан 31.</p>
<p>
Образује се Управа за слободне зоне, као орган управе у
саставу министарства надлежног за послове финансија, за обављење послова
државне управе у области слободних зона.</p>
<p>
Управом за слободне зоне руководи директор.</p>
<p>Надлежност Управе за
слободне зоне</p>
<p>Члан 32.</p>
<p>
Управа за слободне зоне обавља следеће послове:</p>
<p>
1) У области развоја зона у функцији интереса државе: 
</p>
<p>
– спроводи националну политику развоја зона у циљу
повећања прилива директних инвестиција и упослености радне снаге;</p>
<p>
– учествује у припреми прописа у области рада зона; 
</p>
<p>
– разматра захтеве за давање сагласности за одређивање
подручја зона и своје мишљење доставља министарству надлежном за послове
финансија;</p>
<p>
– иницира и координира са надлежним државним органима
разматрање стручних питања из области пословања у зонама, ради правилне примене
овог закона и његове усаглашености са прописима Србије;</p>
<p>
– организује и координира сарадњу надлежних државних
органа, привредног друштва за управљање зоном, заинтересованих инвеститора и
корисника; </p>
<p>
– пружа стручну помоћ инвеститорима у процесу доношења
одлуке о улагању у зоне;</p>
<p>
– пружа стручну помоћ инвеститорима и привредним
друштвима за управљање зоном у свим фазама примене програма у зонама; 
</p>
<p>
– организује непосредне контакте између заинтересованих
инвеститора и привредних друштава за управљање зоном;</p>
<p>
– пружа стручну помоћ заинтересованим инвеститорима у
развоју њихових програма у зонама;</p>
<p>
– сарађује са Привредном комором Србије и другим
непрофитним и добровољним организацијама;</p>
<p>
– сарађује са страним институцијама и стручњацима из
области зона; </p>
<p>
– у сарадњи са привредним друштвима за управљање зоном
ствара могућности за развој инфраструктуре у зонама. </p>
<p>
2) У области промоције зона:</p>
<p>
– сарађује са Агенцијом за страна улагања и промоцију
извоза (у даљем тексту: СИЕПА), на промоцији инвестирања и пословања у зонама,
кроз представљање посебних погодности и пословних могућности у складу са планом
и програмом усвојеним од стране министарства надлежног за послове финансија и
СИЕПА; </p>
<p>
– обавештава инвеститоре о повољностима за улагање у
зоне;</p>
<p>
– ствара и ажурира базу података о зонама и
погодностима за пословање у Србији у сарадњи са СИЕПА. </p>
<p>
3) У области контроле и надзора зона:</p>
<p>
– разматра извештаје о раду зона и предлаже њихово
усвајање министарству надлежном за послове финансија;</p>
<p>
– предлаже министру надлежном за послове финансија
облик и садржину обрасца за подношење захтева за давање сагласности за
одређивање подручја зоне, пословање и контролу рада зона и корисника, ради
усаглашености поступака у свим зонама у Србији;</p>
<p>
– предлаже надлежним државним органима додатне мере
контроле рада у зонама уколико постоји таква потреба.</p>
<p>VII. НАДЗОР НАД
СПРОВОЂЕЊЕМ ЗАКОНА </p>
<p>Члан 33. 
</p>
<p>
Надзор над спровођењем одредаба овог закона врше
надлежни органи у оквиру својих овлашћења.</p>
<p>VIII. КАЗНЕНЕ
ОДРЕДБЕ</p>
<p>Члан 34. 
</p>
<p>
Новчаном казном од 10.000 до 1.000.000 динара казниће
се за прекршај привредно друштво за управљање зоном: </p>
<p>
1) ако не донесе акт о условима под којима корисници
зоне могу обављати делатност у зони (члан 10. став 3); </p>
<p>
2) ако у прописаном року не достави извештај о
пословању у зони (члан 11. став 1);</p>
<p>
3) ако дозволи обављање делатности у зони којом се
угрожава животна средина (члан 15. став 2). </p>
<p>
За прекршај из става 1. овога члана казниће се и
одговорно лице привредног друштва за управљање зоном новчаном казном у износу
од 500 до 50.000 динара. </p>
<p>
Члан 35. 
</p>
<p>
Новчаном казном од 10.000 до 1.000.000 динара казниће
се за прекршај корисник – правно лице:</p>
<p>
1) ако не води књиговодство за пословање у зони (члан
12. став 3);</p>
<p>
2) ако на захтев Управе за слободне зоне не достави
извештај о пословању у зони (члан 12. став 4);</p>
<p>
3) ако обављањем делатности у зони угрожава животну
средину (члан 15. став 2);</p>
<p>
4) ако не води прописану евиденцију о роби (члан 22).</p>
<p>
За прекршај из става 1. овога члана казниће се и
одговорно лице у правном лицу новчаном казном у износу од 500 до 50.000 динара.
</p>
<p>
За прекршај из става 1. овога члана казниће се корисник
– физичко лице новчаном казном у износу од 500 до 50.000 динара.</p>
<p>IX. ПРЕЛАЗНЕ И
ЗАВРШНЕ ОДРЕДБЕ</p>
<p>Члан 36. 
</p>
<p>
Зоне које су почеле са радом пре ступања на снагу овог
закона дужне су да у року од 90 дана од дана ступања на снагу овог закона
поднесу министарству надлежном за послове финансија захтев за давање
сагласности за одређивање подручја зоне. </p>
<p>
Зоне из става 1. овог члана дужне су да на захтев
Управе за слободне зоне доставе податке у вези са елаборатом о економској
оправданости оснивања зоне потребне за оцену успешности пословања зоне, а на
захтев Управе за слободне зоне и друге потребне податке и доказе из члана 6.
овог закона.</p>
<p>Члан 37.</p>
<p>
Министарство надлежно за послове финансија врши, до
образовања Управе за слободне зоне послове које, према одредбама овог закона
обавља та управа. </p>
<p>Члан 38.</p>
<p>
Даном ступања на снагу овог закона престаје да важи
Закон о слободним зонама („Службени лист СРЈ”, бр. 81/94 и 28/96 и „Службени
гласник РС”, број 101/05).</p>
<p>Члан 39. 
</p>
<p>
Овај
закон ступа на снагу осмог дана од дана објављивања у „Службеном гласнику
Републике Србије”.</p>

