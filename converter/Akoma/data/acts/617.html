


<p>
</p>
<p>
ЗАКОН</p>
<p>
о издавању доплатне поштанске марке</p>
<p>
„Службени гласник РС”, број 61 од 18. јула 2005.</p>
<p>
</p>
<p>
</p>
<p>
Члан 1.</p>
<p>
Овим законом уређује се издавање и наплата доплатне поштанске марке (у даљем тексту: доплатна марка) на поштанске пошиљке у унутрашњем поштанском саобраћају у Републици Србији.</p>
<p>
Одредбе овог закона не односе се на пошиљке новина и часописа.</p>
<p>
Доплатна марка издаје се у апоенима, највише до 50% од износа номиналне вредности поштанске марке за писма тежине до 20 грама.</p>
<p>
</p>
<p>
Члан 2.</p>
<p>
Средства од продате доплатне марке користиће се за финансирање хуманитарних акција, обележавање историјских и културних догађаја, пројекте од јавног интреса као и друге акције од ширег друштвеног значаја.</p>
<p>
Ближу намену, корисника, начин издавања, тираж, висину апоена и временски период издавања доплатне марке утврђује Влада Републике Србије.</p>
<p>
Средства из става 1. овог члана користиће се према програму који доноси корисник тих средстава, на који сагласност даје Влада Републике Србије. 
</p>
<p>
Корисник средстава из става 1. овог члана подноси тромесечни извештај о коришћењу средстава надлежном министарству. 
</p>
<p>
</p>
<p>
Члан 3.</p>
<p>
Продају, односно наплату доплатне марке врши јавно и друго предузеће које, у складу са законом, обавља делатност унутрашњег поштанског саобраћаја.</p>
<p>
Средства из става 1. овог члана уплаћују се седмодневно на рачун прописан за уплату прихода буџета Републике.</p>
<p>
</p>
<p>
Члан 4.</p>
<p>
Све трошкове издавања и дистрибуције доплатне марке сноси корисник коме се усмеравају средства од продате доплатне марке.</p>
<p>
</p>
<p>
Члан 5.</p>
<p>
Овај закон ступа на снагу осмог дана од дана објављивања у „Службеном гласнику Републике Србије”. 
</p>
<p>
</p>