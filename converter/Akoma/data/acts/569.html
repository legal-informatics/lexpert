


	
	Zakon


	
			<p>ЗАКОН</p>
			<p>о ратним меморијалима</p>
			<p>"Службени гласник РС", број 50 од 29. јуна 2018.</p>
			<p>Глава I</p>
			<p>УВОДНЕ ОДРЕДБЕ</p>
			<p>Садржина закона</p>
			<p>Члан 1.</p>
			<p>Овим законом уређују се питања од значаја за заштиту, редовно одржавање, инвестиционо одржавање, уређење, уклањање и финансирање одржавања и уређења ратних меморијала, успостављање и вођење прописаних евиденција, као и друга питања од значаја за ратне меморијале у Републици Србији и иностранству.</p>
			<p>Значење појединих појмова</p>
			<p>Члан 2.</p>
			<p>Поједини изрази употребљени у овом закону, имају следеће значење, у смислу овог закона:</p>
			<p>1) ратни меморијал јесте војно гробље, појединачни гроб, надгробни споменик, спомен костурница, спомен капела, спомен црква, споменик, јавно спомен обележје, спомен плоча, место страдања, знаменито место и други пијететни симбол од значаја за неговање традиције ослободилачких ратова Србије;</p>
			<p>2) место страдања јесте место и шира просторна целина на којој су вршене егзекуције, злостављања заточених у затворима и заробљеништву, са или без похрањених хуманих остатака, гробница или гробова;</p>
			<p>3) знаменито место јесте место и шира просторна целина на којој су се догодили ратни догађаји од посебног историјског значаја и утицаја на ратне исходе за Републику Србију;</p>
			<p>4) јавно спомен обележје јесте споменик или други фигурални објекат, скулптурално или архитектонско дело на површини јавне намене, који је у вези са знаменитим личностима или историјским догађајима из ратних периода;</p>
			<p>5) погинуло лице јесте лице које је изгубило живот услед ратних догађаја;</p>
			<p>6) заштита ратних меморијала, у смислу овог закона, подразумева спречавање пропадања и оштећења и одржавање у достојанственом и препознатљивом стању, као и спречавање неовлашћене измене, дораде, измештања, замене или уклањања ратног меморијала или његовог дела;</p>
			<p>7) редовно одржавање подразумева све радове који се изводе у циљу заштите, а нарочито:</p>
			<p>(1) одржавање писаних и других ознака на надгробним плочама и споменицима да би били видљиви и читки,</p>
			<p>(2) неговање и обнављање засада, зеленила и цвећа,</p>
			<p>(3) уредно одржавање ограда, приступних путева, стаза и других објеката;</p>
			<p>8) инвестиционо одржавање подразумева реконструкцију, санацију и конзервацију;</p>
			<p>9) уређење ратног меморијала подразумева обележавање простора ратног меморијала на видљив начин, изградњу или постављање новог ратног меморијала, радње поводом ексхумација, премештања на нову локацију у земљи и иностранству, као и концентрацију посмртних остатака.</p>
			<p>Глава II</p>
			<p>САВЕТ ЗА НЕГОВАЊЕ ТРАДИЦИЈE ОСЛОБОДИЛАЧКИХ РАТОВА СРБИЈЕ</p>
			<p>Члан 3.</p>
			<p>Образује се Савет за неговање традицијe ослободилачких ратова Србије ради давања мишљења поводом предлога за уређење ратног меморијала и уклањања ратног меморијала (у даљем тексту: Савет).</p>
			<p>Састав Савета</p>
			<p>Члан 4.</p>
			<p>Савет има седам чланова, које именује министар надлежан за послове неговања традицијe ослободилачких ратова Србије (у даљем тексту: министар), на период од четири године, и то:</p>
			<p>1) једног члана из реда професора историје, на предлог Филозофског факултета Универзитета у Београду, Нишу, Новом Саду и Приштини (са седиштем у Косовској Митровици);</p>
			<p>2) једног члана из реда истакнутих личности из области науке и уметности, на предлог Српске академије наука и уметности;</p>
			<p>3) четири члана из реда органа државне управе, од којих два члана на предлог министарства надлежног за неговање традиције ослободилачких ратова Србије (у даљем тексту: Министарство), једног члана на предлог министарства надлежног за спољне послове и једног члана на предлог министарства надлежног за послове одбране;</p>
			<p>4) једног члана на предлог Републичког завода за заштиту споменика културе.</p>
			<p>Чланови Савета из својих редова бирају председника Савета.</p>
			<p>Председник и чланови Савета немају право на накнаду за рад.</p>
			<p>Члан 5.</p>
			<p>Стручну и административно-техничку потпору Савету пружа Министарство.</p>
			<p>Савет подноси Министарству извештај о свом раду најмање једанпут годишње.</p>
			<p>Савет доноси Пословник о свом раду.</p>
			<p>Глава III</p>
			<p>СПРОВОЂЕЊЕ ЗАШТИТЕ РАТНИХ МЕМОРИЈАЛА</p>
			<p>Члан 6.</p>
			<p>Средства за уређење, инвестиционо и редовно одржавање ратних меморијала обезбеђују се у буџету Републике Србије у складу са законом, као и путем поклона и донација. </p>
			<p>Заштита ратних меморијала у Републици Србији</p>
			<p>Члан 7.</p>
			<p>Заштиту ратних меморијала у Републици Србији спроводе Министарство и јединице локалне самоуправе према месту где се ратни меморијал налази, као и министарство надлежно за послове одбране у оквиру војних објеката.</p>
			<p>Када се ратни меморијал налази ван простора јавног гробља или простора који је у својини Републике Србије, власник, закупац или други корисник непокретности обезбеђује приступ како би се спровеле потребне мере заштите или одавала пошта жртвама.</p>
			<p>Члан 8.</p>
			<p>Министарство надлежно за послове одбране стара се о редовном одржавању ратних меморијала који се налазе у оквиру војних објеката, а средства се планирају и обезбеђују из буџета Републике Србије.</p>
			<p>Јединица локалне самоуправе стара се о редовном одржавању ратних меморијала који се налазе на њеној територији, а средства се планирају и обезбеђују у буџету јединице локалне самоуправе.</p>
			<p>Јединица локалне самоуправе обезбеђује непосредну околину ратних меморијала од обављања непримерених активности или изградње објеката чија намена није примерена.</p>
			<p>Члан 9.</p>
			<p>Изузетно од члана 8. став 2. овог закона, у циљу спречавања пропадања и оштећења ратних меморијала у Републици Србији који су од значаја за неговање традиције ослободилачких ратова Србије министар, на предлог надлежног завода за заштиту споменика културе уређује начин и висину учешћа у трошковима редовног одржавања, које је у надлежности јединице локалне самоуправе.</p>
			<p>Члан 10.</p>
			<p>Предлог за инвестиционо одржавање ратних меморијала даје надлежни завод за заштиту споменика културе Министарству.</p>
			<p>Иницијативу за инвестиционо одржавање ратних меморијала могу поднети државни органи, органи територијалне аутономије, јединице локалне самоуправе, правна и физичка лица, дипломатско-конзуларна представништва страних држава и удружења, Министарству, преко надлежног завода за заштиту споменика културе.</p>
			<p>Члан 11.</p>
			<p>Начин и ближе услове за реализацију програма мера заштите, инвестиционог одржавања и уређења ратних меморијала у Републици Србији прописује министар. </p>
			<p>Члан 12.</p>
			<p>Јединица локалне самоуправе дужна је да најкасније до 30. новембра текуће године, достави Министарству извештај о броју, врсти и техничком стању ратних меморијала.</p>
			<p>Члан 13.</p>
			<p>Јединица локалне самоуправе, уз претходно прибављену сагласност Министарства, може да премести, уклони или инвестиционо одржава ратни меморијал. </p>
			<p>Јединица локалне самоуправе стара се о извршењу решења о уклањању ратног меморијала.</p>
			<p>Заштита ратних меморијала у иностранству</p>
			<p>Члан 14.</p>
			<p>Ратни меморијали у иностранству уређују се, редовно и инвестиционо одржавају у складу са прописима државе на чијој територији се налазе и, по правилу, на начин на који се уређују и одржавају ратни меморијали других држава, ако међународним уговором између Републике Србије и те државе није другачије одређено.</p>
			<p>О уређењу, редовном и инвестиционом одржавању ратних меморијала у иностранству стара се Министарство, у сарадњи са министарством надлежним за спољне послове.</p>
			<p>Ради вршења послова из става 2. овог члана територијално надлежна дипломатско-конзуларна представништва достављају Министарству извештаје о стању свих ратних меморијала до 30. септембра текуће календарске године.</p>
			<p>На основу предлога мера за редовно одржавање и предлога за инвестиционо одржавање ратних меморијала, које даје републичка установа надлежна за заштиту споменика културе, територијално надлежно дипломатско-конзуларно представништво закључује уговоре о редовном одржавању и инвестиционом одржавању ратних меморијала. </p>
			<p>Члан 15.</p>
			<p>Начин и ближе услове за реализацију програма мера заштите, редовног и инвестиционог одржавања и уређења ратних меморијала у иностранству споразумно прописују министар и министар надлежан за спољне послове. </p>
			<p>Заштита ратних меморијала припадника страних оружаних снага у Републици Србији</p>
			<p>Члан 16.</p>
			<p>Ратни меморијали припадника страних оружаних снага на територији Републике Србије одржавају се и уређују у складу са прописима Републике Србије. </p>
			<p>Подаци на ратним меморијалима припадника страних оружаних снага у Републици Србији исписују се прво на српском језику и ћириличким писмом, а потом на језику и писму народа коме припадају.</p>
			<p>Члан 17.</p>
			<p>За редовно и инвестиционо одржавање ратних меморијала припадника страних оружаних снага на територији Републике Србије надлежне су стране државе преко својих дипломатско-конзуларних представништава, уколико међународним уговором између Републике Србије и те државе није другачије одређено.</p>
			<p>Страна дипломатско-конзуларна представништва за уређење и уклањање ратних меморијала припадника страних оружаних снага прибављају потребне сагласности у складу са прописима Републике Србије.</p>
			<p>Глава IV</p>
			<p>УРЕЂЕЊЕ И УКЛАЊАЊЕ РАТНИХ МЕМОРИЈАЛА</p>
			<p>Члан 18.</p>
			<p>Предлог за уређење или уклањање ратних меморијала могу поднети државни органи, органи територијалне аутономије, јединице локалне самоуправе, правна и физичка лица.</p>
			<p>Уређење или уклањање ратних меморијала може се вршити само на основу решења издатог од стране Министарства.</p>
			<p>Члан 19.</p>
			<p>Предлог за изградњу или постављање ратног меморијала мора да садржи:</p>
			<p>1) податке о подносиоцу (име и презиме, адреса);</p>
			<p>2) опис конкретног догађаја који је у складу са тековинама ослободилачких ратова Србије;</p>
			<p>3) опис ратног меморијала;</p>
			<p>4) предлог текста који ће бити исписан на ратном меморијалу;</p>
			<p>5) предлог места подизања ратног меморијала са катастарским подацима;</p>
			<p>6) идејни пројекат;</p>
			<p>7) дозволе и сагласности које издају надлежни органи у складу са прописима којима се уређује област планирања и изградње и област енергетике; </p>
			<p>8) дозволе и сагласности које издају надлежни органи у складу са прописима из области заштите културних добара, у случају да се планира изградња или постављање ратног меморијала у оквиру непокретних културних добара, њихове заштићене околине или добара под претходном заштитом;</p>
			<p>9) предлог начина одржавања ратног меморијала.</p>
			<p>Члан 20.</p>
			<p>Предлог за уклањање ратног меморијала мора да садржи релевантне доказе:</p>
			<p>1) да својом садржином не одговара историјским или стварним чињеницама;</p>
			<p>2) да вређа опште и државне интересе, национална и верска осећања или јавни морал;</p>
			<p>3) да је посвећен догађају који није у складу са тековинама ослободилачких ратова Србије, или симболизује губитак суверенитета, територијалног интегритета, целокупности и независности или слободе Републике Србије;</p>
			<p>4) да је подигнут лицу које је заступало фашистичке, нацистичке, шовинистичке, сепаратистичке идеје или идеологије, или које је било сарадник агресора, окупатора, њихових савезника или помагача.</p>
			<p>Предлог за уређење, премештање и уклањање ратног меморијала мора да садржи дозволе и сагласности које издају надлежни органи у складу са прописима из области заштите културних добара.</p>
			<p>Члан 21.</p>
			<p>Рeшење о уређењу и уклањању ратног меморијала доноси министар, по претходно прибављеним мишљењима Савета и надлежне установе за заштиту споменика културе.</p>
			<p>Решење из става 1. овог члана коначно је и против њега се може водити управни спор, у складу са законом којим се уређују управни спорови.</p>
			<p>У случају подношења тужбе на решење о уклањању ратног меморијала из става 2. овог члана, одлаже се извршење тог решења док суд не одлучи по захтеву тужиоца за одлагање. </p>
			<p>Члан 22.</p>
			<p>Државним органима, органима територијалне аутономије, јединицама локалне самоуправе, правним и физичким лицима није дозвољена изградња или постављање ратног меморијала:</p>
			<p>1) ако својом садржином не одговара историјским или стварним чињеницама;</p>
			<p>2) ако вређа опште и државне интересе, национална и верска осећања или јавни морал;</p>
			<p>3) ако је посвећен догађају који није у складу са тековинама ослободилачких ратова Србије, или симболизује губитак суверенитета, територијалног интегритета, целокупности и независности или слободе Републике Србије;</p>
			<p>4) лицу које је заступало фашистичке, нацистичке, шовинистичке, сепаратистичке идеје или идеологије, или које је било сарадник агресора, окупатора, њихових савезника или помагача.</p>
			<p>Под лицима из става 1. тачка 4) овог члана не сматрају се лица која су рехабилитована у складу са Законом о рехабилитацији.</p>
			<p>Глава V</p>
			<p>ЕВИДЕНЦИЈЕ </p>
			<p>Члан 23.</p>
			<p>Јединствену евиденцију о свим ратним меморијалима у Републици Србији, српским ратним меморијалима у иностранству, као и о ратним меморијалима припадника страних оружаних снага у Републици Србији води Министарство.</p>
			<p>Евиденцију о ратним меморијалима са своје територије воде и јединице локалне самоуправе, као и надлежне установе за заштиту споменика културе.</p>
			<p>Евиденцију о ратним меморијалима у иностранству воде и територијално надлежна дипломатско-конзуларна представништва Републике Србије, као и републичка установа надлежна за заштиту споменика културе.</p>
			<p>Садржину и изглед евиденција из овог члана прописује министар, споразумно са министрима надлежним за спољне послове и послове заштите културних добара.</p>
			<p>Евиденције из овог члана чувају се трајно.</p>
			<p>Члан 24.</p>
			<p>Министарство води јединствену евиденцију о погинулим лицима почев од Првог балканског рата.</p>
			<p>Евиденција из става 1. овог члана успоставља се у статистичке и научноистраживачке сврхе.</p>
			<p>Посебан циљ евиденције из става 1. овог члана је обједињавање података о погинулим из постојећих евиденција које воде надлежни државни органи и организације у Републици Србији, као и друга правна лица.</p>
			<p>Ради размене података и информација од значаја за успостављање евиденције из става 1. овог члана, Министарство може остварити и међународну сарадњу са надлежним органима других држава и међународним организацијама, у складу са законом и међународним споразумима.</p>
			<p>Заштита података обухваћених евиденцијом из става 1. овог члана остварује се у складу са законом који уређује област заштите података о личности.</p>
			<p>Евиденција из става 1. овог члана садржи следеће податке о погинулом:</p>
			<p>1) име, име једног родитеља и презиме погинулог;</p>
			<p>2) датум и околности погибије;</p>
			<p>3) место погибије;</p>
			<p>4) место сахрањивања.</p>
			<p>На захтев Министарства, државни органи, организације и друга правна лица дају податке о погинулим лицима којима располажу у оквиру евиденција које воде.</p>
			<p>Евиденције из овог члана чувају се трајно.</p>
			<p>Глава VI</p>
			<p>КАЗНЕНЕ ОДРЕДБЕ</p>
			<p>Члан 25.</p>
			<p>Новчаном казном у висини од 100.000 до 150.000 динара казниће се за прекршај одговорно лице у органу јединице локалне самоуправе ако поступи супротно члану 8. ст. 2. и 3. овог закона.</p>
			<p>Новчаном казном у висини од 100.000 до 150.000 динара казниће се за прекршај одговорно лице у органу јединице локалне самоуправе ако поступи супротно члану 12. овог закона.</p>
			<p>Новчаном казном у висини од 100.000 до 150.000 динара казниће се за прекршај одговорно лице у органу јединице локалне самоуправе ако поступи супротно члану 13. овог закона.</p>
			<p>Новчаном казном у висини од 100.000 до 150.000 динара казниће се за прекршај одговорно лице у правном лицу ако поступи супротно члану 18. став 2. овог закона.</p>
			<p>Новчаном казном у висини од 100.000 до 150.000 динара казниће се за прекршај одговорно лице у правном лицу ако поступи супротно члану 22. овог закона.</p>
			<p>За прекршај из ст. 4. и 5. овог члана казниће се правно лице новчаном казном у висини од 1.000.000 до 2.000.000 динара.</p>
			<p>За прекршај из ст. 4. и 5. овог члана казниће се физичко лице новчаном казном у висини од 100.000 до 150.000 динара.</p>
			<p>Глава VII</p>
			<p>ПРЕЛАЗНЕ И ЗАВРШНЕ ОДРЕДБЕ</p>
			<p>Члан 26.</p>
			<p>Прописи за спровођење овог закона донеће се у року од шест месеци од дана ступања на снагу овог закона.</p>
			<p>Надзор над спровођењем овог закона врши Министарство.</p>
			<p>До доношења прописа из става 1. овог члана примењиваће се подзаконски акти донети на основу прописа који престају да важе даном ступања на снагу овог закона, уколико нису у супротности са овим законом.</p>
			<p>Члан 27.</p>
			<p>Даном ступања на снагу овог закона престају да важе:</p>
			<p>1) Закон о уређивању и одржавању гробља бораца („Службени гласник СРС”, бр. 22/64, 51/71 и 11/76);</p>
			<p>2) Закон о обележавању и одржавању гробаља и гробова припадника савезничких армија и других страних армија на територији Југославије („Службени лист СФРЈ”, број 60/75);</p>
			<p>3) Закон о гробљима и гробовима бораца у иностранству („Службени лист СФРЈ”, бр. 29/73 и 29/76).</p>
			<p>Члан 28.</p>
			<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	

