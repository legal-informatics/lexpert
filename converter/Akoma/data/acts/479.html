



<p>
</p>
	Редакцијски пречишћен текст
<p></p>
<p>
</p>
<p>
</p>
<p>
ЗАКОН</p>
<p>
о стандардизацији</p>
<p>
“Службени гласник РС”, бр. 36 од 15. маја 2009, 
46 од 28. маја 2015.</p>
<p>
</p>
<p>
</p>
<p>
I. ОСНОВНЕ ОДРЕДБЕ</p>
<p>
</p>
<p>
Члан 1.</p>
<p>
Овим законом уређују се начела и циљеви стандардизације у Републици Србији, организовање и делатност националног тела за стандардизацију, као и доношење, објављивање, 
повлачење* и примена српских стандарда и сродних докумената.</p>
<p>
*Службени гласник РС, број 46/2015</p>
<p>
</p>
<p>
Члан 2.</p>
<p>
Овај закон се примењује на стандарде и сродне документе које доноси и објављује национално тело за стандардизацију у Републици Србији, као и на међународне стандарде и сродне документе признатих међународних и европских организација за стандардизацију из члана 3. 
тач. 16) и 17)* овог закона који представљају основу за доношење српских стандарда.
</p>
<p>
Овај закон се не примењује на гранске и интерне стандарде и сродне 
документе за производе, процесе и услуге у области одбране земље, железничког, 
ваздушног, водног саобраћаја, рачуноводствених услуга и у другим областима, које 
за своје потребе могу доносити органи државне управе, привредна друштва и друга 
правна лица.*</p>
<p>
Посебним законима и другим прописима, уређују се доношење, означавање и 
примена стандарда и сродних докумената и друга питања од значаја за 
стандардизацију у областима из става 2. овог члана.*</p>
<p>
*Службени гласник РС, број 46/2015</p>
<p>
</p>
<p>
Члан 3.*</p>
<p>
Поједини изрази употребљени у овом закону имају следеће значење:*</p>
<p>
1) стандардизација је скуп координираних активности на доношењу 
стандарда и сродних докумената;*</p>
<p>
2) стандард је техничка спецификација коју је донело национално тело за 
стандардизацију за вишекратну или сталну употребу са којом усаглашеност 
производа, процеса и услуга није обавезна;*</p>
<p>
3) међународни стандард је стандард који је донела међународна 
организација за стандардизацију;*</p>
<p>
4) европски стандард је стандард који је донела европска организација за 
стандардизацију;*</p>
<p>
5) хармонизовани стандард је европски стандард који је донет на основу 
захтева Европске комисије за примену у хармонизованом законодавству Европске 
уније;*</p>
<p>
6) национални стандард је стандард који је донело национално тело за 
стандардизацију;*</p>
<p>
7) српски стандард је стандард који је донело национално тело за 
стандардизацију у Републици Србији;*</p>
<p>
8) сродни документ је било која техничка спецификација, а која није 
стандард, коју је донела међународна или европска организација за 
стандардизацију, односно национално тело за стандардизацију, за вишекратну или 
сталну употребу и са којом усаглашеност производа, процеса и услуга није 
обавезна;*</p>
<p>
9) нацрт стандарда је техничка спецификација о одређеном предмету 
стандардизације, који се разматра ради доношења и који се, у складу са поступком 
за доношење стандарда, након фаза припреме, ставља на јавну расправу или 
разматрање;*</p>
<p>
10) техничка спецификација je документ који утврђује техничке захтеве 
које треба да испуни производ, процес или услуга и којим се утврђује најмање 
један од следећих елемената:*</p>
<p>
– потребне карактеристике производа које се односе на ниво квалитета, 
перформансе, интероперабилност, заштиту животне средине, заштиту здравља и 
безбедности, као и димензије, укључујући захтеве који се односе на назив под 
којим се производ продаје, терминологију, симболе, испитивања и методе 
испитивања, паковање, означавање или обележавање, поступке оцењивања 
усаглашености и друге сличне елементе;*</p>
<p>
– методе производње и процеси који се користе за пољопривредне 
производе, производе намењене за исхрану људи или животиња и медицинске 
производе, као и методе производње и процеси који се односе на друге производе 
када они утичу на карактеристике производа;*</p>
<p>
– потребне карактеристике за услуге, као што су ниво квалитета, 
перформансе, интероперабилност, заштита животне средине, заштита здравља и 
безбедности, укључујући захтеве примењиве на пружаоца услуге који се односе на 
податке које треба ставити на располагање примаоцу;*</p>
<p>
– методе и критеријуми за оцењивање перформанси грађевинских производа;*</p>
<p>
11) заинтересована страна је орган државне управе, орган покрајинске, 
односно општинске управе, привредно друштво, предузетник, организација 
потрошача, као и друго правно или физичко лице које показује интерес за 
стандардизацију;*</p>
<p>
12) консензус је начелна сагласност о било ком значајном питању, 
постигнута тако да се узму у обзир становишта свих заинтересованих страна и да 
се усагласе сви супротстављени ставови, при чему се под консензусом не 
подразумева једногласност у доношењу стандарда;*</p>
<p>
13) доношење стандарда или сродног документа је скуп координираних 
активности које започињу усвајањем предлога за доношење стандарда или сродног 
документа, а завршавају се доношењем акта којим се проглашава да је стандард или 
сродни документ донет;*</p>
<p>
14) оцењивање усаглашености производа, процеса и услуга са српским 
стандардима је активност којом се утврђује да ли су испуњени захтеви садржани у 
српским стандардима;*</p>
<p>
15) национални знак усаглашености је ознака којом се, у складу са 
правилима националног тела за стандардизацију у Републици Србији, потврђује 
усаглашеност производа, процеса и услуга са српским стандардом;*</p>
<p>
16) међународне организације за стандардизацију су:*</p>
<p>
– Међународна организација за стандардизацију (ISO);*</p>
<p>
– Међународна електротехничка комисија (IEC);*</p>
<p>
– Међународна унија за телекомуникације (ITU);*</p>
<p>
17) европске организације за стандардизацију су:*</p>
<p>
– Европски комитет за стандардизацију (CEN);*</p>
<p>
– Европски комитет за стандардизацију у области електротехнике 
(CENELEC);*</p>
<p>
– Европски институт за стандарде из области телекомуникација (ETSI);*</p>
<p>
18) национално тело за стандардизацију је организација за 
стандардизацију која је призната од стране државе, а које може бити члан 
одговарајуће међународне или европске организације за стандардизацију.*</p>
<p>
</p>
<p>
*Службени гласник РС, број 46/2015</p>
<p>
</p>

<p>
Члан 4.</p>
<p>
Стандардизација у Републици Србији заснива се на следећим начелима:</p>
<p>
1) праву на добровољно учешће свих заинтересованих страна приликом доношења српских стандарда;</p>
<p>
2) консензусу заинтересованих страна;</p>
<p>
3) спречавању превладавања појединачних интереса над заједничким интересом заинтересованих страна;</p>
<p>
4) прегледности поступка стандардизације и доступности јавности српских стандарда и сродних докумената;</p>
<p>
5) међусобној усклађености српских стандарда и сродних докумената;</p>
<p>
6) узимању у обзир стања развијености технике и правила међународних и европских организација за стандардизацију и одговарајућих међународних споразума;</p>
<p>
7) једнаком третману иностраних производа или услуга и истих или сличних домаћих производа или услуга, у складу са потврђеним међународним споразумима чији је потписник Република Србија.
</p>
<p>
</p>
<p>
Члан 5.</p>
<p>
Циљеви стандардизације у Републици Србији су:</p>
<p>
1) унапређивање заштите живота, здравља и безбедности људи, животиња и биљака, као и заштите животне средине;</p>
<p>
2) побољшавање квалитета производа, процеса и услуга, њихова типизација, компатибилност и заменљивост;</p>
<p>
3) обезбеђивање јединствене техничке основе;</p>
<p>
4) развој и унапређивање производње и промета производа, извођења радова, односно вршења услуга кроз развој међународно усклађених стандарда ради ефикасног коришћења рада, материјала и енергије;</p>
<p>
5) унапређивање међународне трговине, спречавањем или отклањањем непотребних техничких препрека.</p>
<p>
</p>
<p>
II. НАЦИОНАЛНО ТЕЛО ЗА СТАНДАРДИЗАЦИЈУ</p>
<p>
</p>
<p>
Члан 6.</p>
<p>
Институт за стандардизацију Србије (у даљем тексту: Институт) је једино 
национално тело за стандардизацију у Републици Србији.*</p>
<p>
Оснивач Института је Република Србија, за коју оснивачка права врши 
Влада, у складу са законом.*</p>
<p>
Министарство надлежно за послове стандардизације информише међународне и 
друге организације о националном телу за стандардизацију у Републици Србији, у 
складу са прописом којим се уређује поступак пријављивања и начин информисања о 
техничким прописима и стандардима.*</p>
<p>
Институт је установа која се уписује у судски регистар.</p>
<p>
Средства којима послује Институт су у државној својини.
</p>
<p>
На питања оснивања, организације и рада Института, која нису посебно уређена овим законом, примењују се одредбе закона којим се уређују јавне службе.
</p>
<p>
*Службени гласник РС, број 46/2015</p>
<p>
</p>
<p>
Члан 7.</p>
<p>
Институт обавља следеће послове:</p>
<p>
1) доноси, објављује, преиспитује и повлачи српске стандарде, у складу са правилима Института;</p>
<p>
2) даје тумачење српских стандарда, као и тумачење примене српских стандарда, на захтев заинтересоване стране;</p>
<p>
3) обезбеђује усаглашеност српских стандарда са међународним и европским стандардима;</p>
<p>
4) води регистар донетих и повучених српских стандарда, у складу са правилима Института;</p>
<p>
5) учествује у изради и преиспитивању међународних и европских стандарда, у областима које су од интереса за Републику Србију;</p>
<p>
6) сарађује са међународним и европским организацијама за стандардизацију и националним телима за стандардизацију држава потписница одговарајућих споразума из области стандардизације;</p>
<p>
7) извршава задатке у вези са стандардизацијом, у складу са обавезама из потврђених међународних споразума чији је потписник Република Србија;</p>
<p>
8) обезбеђује доступност јавности донетих и повучених српских стандарда, публикација, као и стандарда и публикација одговарајућих међународних, европских и националних тела за стандардизацију и врши њихову продају;</p>
<p>
9) доставља обавештење, на захтев органа државне управе, о томе да ли је у области која се уређује техничким прописом донет одговарајући српски стандард или предстоји његово доношење, односно да ли постоји одговарајући међународни или европски стандард;</p>
<p>
10) делује као информативни центар за стандарде, за информисање и обавештавање о стандардима, у складу са захтевима предвиђеним у одговарајућим међународним споразумима и обавезама које произлазе из чланства у одговарајућим међународним и европским организацијама за стандардизацију;</p>
<p>
11) представља и заступа интересе стандардизације у Републици Србији у међународним и европским организацијама за стандардизацију;</p>
<p>
12) одобрава употребу националног знака усаглашености са српским стандардима, у складу са правилима Института;
</p>
<p>
13) доноси правила на основу којих се доносе, објављују, преиспитују и повлаче српски стандарди;
</p>
<p>
14) поверава заинтересованим странама, у складу са својим правилима, израду предлога српских стандарда у специфичним областима;</p>
<p>
15) промовише примену српских стандарда;</p>
<p>
15а) пружа стручну помоћ за примену односно испуњавање захтева српских 
стандарда;*</p>
<p>
15б) послове сертификације производа, система менаџмента и особа;*</p>
<p>
16) обавља и друге послове из области стандардизације, у складу са законом и одлуком о оснивању.</p>
<p>
Послови које обавља Институт из става 1.


тач.1), 2), 4), 8), 13), 14), 15) и 15а)* овог члана односе се и на сродне документе.
</p>
<p>

Послове из тач. 15а) и 15б) Институт не може да обавља за потребе истог 
правног субјекта.*</p>
<p>
Послове из става 1. овог члана Институт не обавља ради стицања добити.</p>
<p>
Начин информисања и обавештавања из става 1. тачка 10) овог члана уређује се прописом који доноси Влада.</p>
<p>
*Службени гласник РС, број 46/2015</p>
<p>
</p>
<p>
Члан 8.</p>
<p>
Чланови Института могу бити привредна друштва, друга правна лица или предузетници, који су основани по прописима Републике Србије, као и физичка лица која су држављани Републике Србије.
</p>
<p>
Чланство у Институту је добровољно.</p>
<p>
Члан Института има право да учествује у раду органа Института и управљању Институтом у складу са овим законом, одлуком о оснивању и статутом Института.</p>
<p>

Члан Института има право на посебан попуст код куповине стандарда, 
сродних докумената и других публикација и плаћања за услуге које Институт пружа 
у обављању послова стандардизације, као и на друге погодности у складу са 
одлуком о оснивању.*</p>
<p>
Члан Института има обавезу да плаћа чланарину, учествује у остваривању циљева, програма и планова Института, промовише примену српских стандарда и сродних докумената, у складу са одлуком о оснивању и статутом Института.</p>
<p>
Права и обавезе члана Института, начин стицања и престанка статуса члана Института, критеријуми за утврђивање висине чланарине, као и критеријуми за утврђивање посебног попуста из става 4. овог члана, ближе се уређују одлуком о оснивању и статутом Института.</p>
<p>
*Службени гласник РС, број 46/2015</p>
<p>
</p>
<p>
Члан 9. 
</p>
<p>
Средства за рад 
Институт обезбеђује*:</p>
<p>

1) из прихода које оствари наплатом чланарина;*</p>
<p>
2) продајом српских стандарда, сродних докумената и других публикација;</p>
<p>

3) из прихода које оствари продајом услуга;*</p>
<p>
4) из буџета Републике Србије;
</p>
<p>
5) из других извора, у складу са законом.</p>
<p>

Потребна средства за рад Института, утврђују се годишњим програмом рада 
чији је саставни део финансијски план.*</p>
<p>
Средства остварена од прихода из става 1. тачка 3) овог члана припадају 
буџету Републике Србије и користе се у складу са законом којим се уређује 
буџетски систем.*</p>
<p>
Садржина годишњег програма рада ближе се уређује одлуком о оснивању.*</p>
<p>
Средства за чланарине Института у европским и међународним организацијама за стандардизацију, која се утврђују годишњим програмом рада Института, обезбеђују се из буџета Републике Србије.</p>
<p>
*Службени гласник РС, број 46/2015</p>
<p>
</p>
<p>
Члан 10.</p>
<p>
Органи Института су:
</p>
<p>
1) скупштина;</p>
<p>
2) управни одбор;
</p>
<p>
3) директор;
</p>
<p>
4) надзорни одбор.
</p>
<p>
Начин образовања органа из става 1. овог члана, њихов делокруг, избор и мандат чланова органа, начин одлучивања и друга питања од значаја за рад органа, уређују се одлуком о оснивању.</p>
<p>
Пословање и управљање Институтом, као и начин рада органа из става 1. овог члана, ближе се уређују статутом Института.
</p>
<p>

</p>
<p>
Члан 11.</p>
<p>
У Институту се образују стручни савети и комисије као стручна тела.</p>
<p>
Стручни савети из става 1. овог члана образују се ради усмеравања стручног рада у појединим областима стандардизације, у складу са одлуком о оснивању и статутом Института.</p>
<p>
Комисије из става 1. овог члана образују се ради доношења стандарда и сродних докумената, у складу са правилима Института.</p>
<p>
Области стандардизације за које се образују стручни савети, начин образовања стручних савета и комисија, као и друга питања од значаја за њихов рад, уређују се одлуком о оснивању и статутом Института.</p>
<p>

</p>
<p>

III. ДОНОШЕЊЕ, ОБЈАВЉИВАЊЕ, ПОВЛАЧЕЊЕИ 
ОЗНАЧАВАЊЕ СРПСКИХ СТАНДАРДА*</p>
<p>
*Службени гласник РС, број 46/2015</p>
<p>
</p>
<p>
Члан 12.*</p>
<p>
Српски стандарди се доносе, повлаче и објављују у складу са овим законом 
и правилима Института која су усклађена са правилима међународних и европских 
организација за стандардизацију и Кодексом добре праксе за израду, доношење и 
примену стандарда из Споразума о техничким препрекама трговини Светске 
трговинске организације.*</p>
<p>
Српски стандарди доносе се на основу плана доношења српских стандарда 
који се утврђује најмање једанпут годишње и који је јавно доступан на интернет 
страници Института.*</p>
<p>
План доношења српских стандарда садржи информацију о стандардима и 
сродним документима које Институт намерава да донесе или мења, које је донео или 
изменио на основу претходног плана доношења српских стандарда и на којима 
тренутно ради, а који нису настали идентичним или еквивалентним преузимањем 
међународних или европских стандарда.*</p>
<p>
План доношења српских стандарда садржи и информацију о броју 
међународних и европских стандарда за које се на основу доступних података 
међународних и европских организација за стандардизацију очекује да ће их 
Институт преузети у систем националне стандардизације.*</p>
<p>
Садржина плана из става 2. овог члана, ближе се уређује одлуком о 
оснивању.*</p>
<p>
Као основа за доношење српских стандарда користе се по правилу 
међународни, односно европски стандарди и сродни документи. У случају да у 
одређеној области не постоји међународни односно европски стандард и сродни 
документ или је важећи међународни односно европски стандард неодговарајући, као 
основа се могу користити национални стандарди и сродни документи других држава 
или се могу доносити изворни српски стандарди и сродни документи.*</p>
<p>
Обавештење о покретању поступка за доношење српског стандарда, а када је 
то неопходно и за доношење сродног документа, као и обавештење о стављању нацрта 
српског стандарда или сродног документа на јавну расправу, Институт објављује у 
свом гласилу и на својој интернет страни и обезбеђује свим заинтересованим 
странама приступ тим нацртима српских стандарда и сродних докумената.*</p>
<p>
Институт омогућава учешће свим заинтересованим странама у поступку 
доношења српских стандарда и сродних докумената, као и приступ донетим српским 
стандардима и сродним документима.*</p>
<p>
Начин учешћа свих заинтересованих страна у поступку доношења српских 
стандарда и сродних докумената и приступ донетим српским стандардима и сродним 
документима, као и подстицаји и олакшице за мала и средња привредна друштва и 
предузетнике, удружења потрошача и невладине организације, ближе се уређује 
општим актом Института.*</p>
<p>
Институт размењује најбоље праксе са циљем подстицања учешћа малих и 
средњих привредних друштава у активностима стандардизације.*</p>
<p>
*Службени гласник РС, број 46/2015</p>
<p>
</p>
<p>

Члан 13.*</p>
<p>
Акт којим се проглашава да је српски стандард или сродни документ донет, 
као и акт о повлачењу српског стандарда или сродног документа доноси директор 
Института.*</p>
<p>
Акт из става 1. овог члана, као и информација о доношењу и повлачењу 
српских стандарда и сродних докумената са датумом доношења и бројем акта из 
става 1. овог члана, објављује се у гласилу Института и на интернет страници 
Института.*</p>
<p>
*Службени гласник РС, број 46/2015</p>
<p>
</p>
<p>
Члан 14.</p>
<p>
Српски стандард, односно сродни документ, означава се ознаком која почиње скраћеницом SRPS, у складу са правилима Института.</p>
<p>
Није дозвољена употреба скраћенице SRPS за означавање других докумената.</p>
<p>
</p>
<p>
Члан 15. 
</p>
<p>
Српски стандарди доносе се и објављују на српском језику и писму, у складу са законом којим се уређује службена употреба језика и писма.</p>
<p>
Изузетно, када је основа за доношење српског стандарда, стандард, односно сродни документ из члана 12. 
став 6.* овог закона, српски стандард може бити објављен и на једном од званичних језика европских организација за стандардизацију.</p>
<p>

Одредбе ст. 1. и 2. овог члана, сходно се примењују и на сродне 
документе.*</p>
<p>
*Службени гласник РС, број 46/2015</p>
<p>
</p>
<p>
Члан 16. 
</p>
<p>
Српски стандарди и сродни документи објављују се као посебна издања Института у штампаном, односно електронском облику.
</p>
<p>
Ауторско право на српском стандарду и сродном документу припада Институту, у складу са законом којим се уређују ауторска и сродна права.</p>
<p>
Умножавање, у целини или делимично, као и дистрибуција српских стандарда и сродних докумената, дозвољени су само уз сагласност Института.</p>
<p>
</p>
<p>
IV. ПРИМЕНА СРПСКИХ СТАНДАРДА</p>
<p>
</p>
<p>
Члан 17. 
</p>
<p>
Примена српских стандарда и сродних докумената је добровољна.
</p>
<p>
Технички или други пропис се може позивати само на oбјављене српске 
стандарде.*</p>
<p>
Изузетно од става 2. овог члана, уколико нема објављеног српског 
стандарда у одговарајућој области, у техничком или другом пропису Републике 
Србијe може се вршити позивање на међународни, европски или национални стандард 
других држава.*</p>
<p>
*Службени гласник РС, број 46/2015</p>
<p>
</p>
<p>
Члан 18.</p>
<p>
Усаглашеност производа, процеса и услуга са српским стандардом из члана 17. став 1. овог закона може се потврдити декларацијом о усаглашености коју издаје произвођач или давалац услуге.</p>
<p>
Давалац декларације о усаглашености потврђује да је испунио све захтеве из стандарда.</p>
<p>
Декларацијом о усаглашености из става 2. овог члана, сматра се и стављање ознаке стандарда на производ, његову амбалажу или пратећу документацију.</p>
<p>
</p>
<p>
Члан 19.</p>
<p>
Институт одобрава употребу националног знака усаглашености, у складу са правилима Института.</p>
<p>
Тело за оцењивање усаглашености које обавља сертификацију може, у складу са својим правилима, одобрити употребу свог знака усаглашености којим се потврђује да су производи, процеси и услуге усаглашени са српским стандардима.</p>
<p>
</p>
<p>
V. НАДЗОР</p>
<p>
</p>
<p>
Члан 20.</p>
<p>
Надзор над радом Института у обављању послова стандардизације из члана 7. овог закона, врши министарство надлежно за послове стандардизације.</p>
<p>
</p>
<p>
VI. ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Члан 21. 
</p>
<p>
Даном ступања на снагу овог закона Институт за стандардизацију Србије, основан Одлуком о оснивању Института за стандардизацију Србије („Службени гласник РС”, број 16/07), наставља са радом.</p>
<p>
Одлука о оснивању Института за стандардизацију Србије из става 1. овог члана, ускладиће се са одредбама овог закона у року од шест месеци од дана ступања на снагу овог закона.</p>
<p>
</p>
<p>
Члан 22. 
</p>
<p>
Постојећи српско-црногорски стандарди и сродни документи чија ознака почиње акронимом 
SCS, а који су донети до дана ступања на снагу овог закона, постају српски стандарди и сродни документи.
</p>
<p>
Ознаке постојећих стандарда и сродних докумената, означених скраћеницом 
JUS и акронимом SCS, замењују се ознаком која почиње скраћеницом SRPS, најкасније доношењем њихових измена и допуна.
</p>
<p>
</p>
<p>
Члан 23.</p>
<p>
Српски стандарди чија је примена обавезна, осим стандарда из члана 17. став 2. овог закона, постају добровољни 30. јуна 2009. године.</p>
<p>
Одредбе правилника, односно решења о југословенским стандардима, који су донети до дана ступања на снагу Закона о стандардизацији („Службени лист СРЈ”, бр. 30/96, 59/98, 70/01 и 8/03), које прописују обавезност југословенских стандарда, у целини или делимично, престају да важе 30. јуна 2009. године.</p>
<p>
</p>
<p>
Члан 24.</p>
<p>
До доношења подзаконског прописа из члана 7. став 4. овог закона примењује се Уредба о начину информисања и обавештавања о техничким прописима, стандардима и оцењивању усаглашености („Службени гласник РС”, број 126/07).
</p>
<p>
Влада ће пропис из члана 7. став 4. овог закона донети у року од шест месеци од дана ступања на снагу овог закона.</p>
<p>
</p>
<p>
Члан 25.</p>
<p>
Даном ступања на снагу овог закона престаје да важи Закон о стандардизацији („Службени лист СЦГ”, број 44/05).</p>
<p>
</p>
<p>
Члан 26.</p>
<p>
Овај закон ступа на снагу осмог дана од дана објављивања у „Службеном гласнику Републике Србије”.</p>
<p>
</p>
<p>
</p>
<p>
ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ЗАКОНА</p>
<p>
</p>
<p>
Закон о изменама и допунама Закона о стандардизацији: "Службени гласник РС", 
број 46/2015-4</p>
<p>
</p>
<p>
Члан 12.</p>
<p>
Одлука о оснивању Института за стандардизацију Србије, ускладиће се са 
одредбама овог закона у року од шест месеци од дана његовог ступања на снагу.</p>
<p>
</p>
<p>
Члан 13.</p>
<p>
Овај закон ступа на снагу осмог дана од дана објављивања у „Службеном 
гласнику Републике Србије”.</p>
<p>
</p>
<p></p>

