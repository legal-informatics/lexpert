


	
	Zakon



	
			<p>ЗАКОН</p>
			<p>о стицању права својине на земљишту, објектима и водовима Рударско-топионичарског басена РТБ Бор д.о.о. Бор</p>
			<p>"Службени гласник РС", број 95 од 8. децембра 
			2018.</p>
			<p>Члан 1.</p>
			<p>Овим законом уређују се услови и начин под којима привредно друштво Рударско-топионичарски басен РТБ Бор д.о.о. Бор (у даљем тексту: РТБ) стиче право својине на објектима и посебним деловима објеката, дефинисаним у смислу закона којим се уређује планирање и изградња, на земљишту на коме су ти објекти изграђени, на неизграђеном земљишту, као и на другим врстама земљишта.</p>
			<p>Овим законом уређују се услови и начин под којима РТБ стиче право својине на водовима.</p>
			<p>Члан 2.</p>
			<p>Даном ступања на снагу овог закона, друштвена својина уписана на непокретностима из члана 1. овог закона у корист РТБ-а претвара се у приватну својину у корист РТБ-а (у даљем тексту: својина).</p>
			<p>Члан 3.</p>
			<p>Након спроведене промене врсте земљишта за катастарске парцеле из члана 7. овог закона, успоставља се право својине у корист РТБ-а на грађевинском земљишту обухваћеном катастарским парцелама у својини Републике Србије, на којима је РТБ уписан као ималац права коришћења или као корисник.</p>
			<p>Поступак у вези са утврђивањем постојања обавезе плаћања накнаде за претварање права коришћења у право својине, висине накнаде у случају да таква обавеза постоји, умањења тржишне вредности накнаде, коначног износа накнаде, рокова измирења, корисника накнаде, спроводи се уз сходну примену одредаба закона којим се уређује претварање права коришћења у право својине на грађевинском земљишту уз накнаду и закона којим се уређује поступак изградње објеката.</p>
			<p>РТБ је у обавези да поднесе захтев за утврђивање постојања обавезе плаћања накнаде из става 2. овог члана, надлежном органу јединице локалне самоуправе, у року од 15 дана од дана ступања на снагу овог закона.</p>
			<p>Поступак из става 3. овог члана не задржава упис права из става 1. овог члана.</p>
			<p>Члан 4.</p>
			<p>Успоставља се право својине у корист РТБ-а на земљишту односно катастарским парцелама у својини Републике Србије, на којима је РТБ уписан као држалац, као и на земљишту односно катастарским парцелама на којима је РТБ уписан као држалац, а које су уписане као облик својине „друштвенаˮ или „мешовитаˮ, на дан ступања на снагу овог закона.</p>
			<p>Успоставља се право својине у корист РТБ-а на пољопривредном, шумском земљишту и осталим врстама земљишта обухваћеним катастарским парцелама у својини Републике Србије, на којима је РТБ уписан као ималац права коришћења или као корисник, на дан ступања на снагу овог закона.</p>
			<p>Члан 5.</p>
			<p>Успостављање права својине у корист РТБ-а, у смислу овог закона, не односи се на непокретности из члана 1. овог закона, које су добра од општег интереса и добра у општој употреби у јавној својини, у складу са одредбама закона којим се уређује јавна својина.</p>
			<p>Члан 6.</p>
			<p>Даном ступања на снагу овог закона јавним предузећима или правним лицима чији је оснивач Република Србија престају уписана права на катастарским парцелама на којима се искључиво налазе објекти у својини РТБ-а.</p>
			<p>На катастарским парцелама из става 1. овог члана РТБ стиче право својине у целости, даном ступања на снагу овог закона.</p>
			<p>Члан 7.</p>
			<p>Обавезује се надлежна јединица локалне самоуправе да у року од седам дана од дана ступања на снагу овог закона, достави органу надлежном за послове државног премера и катастра акте који садрже попис катастарских парцела, на којима је уписан РТБ, а којима је након ступања на снагу овог закона за пописане катастарске парцеле утврђена врста земљишта према фактичком стању на терену.</p>
			<p>Обавезује се надлежна јединица локалне самоуправе да у року од седам дана од дана ступања на снагу овог закона, достави органу надлежном за послове државног премера и катастра акте који садрже попис катастарских парцела, на којима је уписан РТБ, а које служе обављању рударске делатности у складу са важећим планским документима, ради промене врсте земљишта у „остало земљиштеˮ.</p>
			<p>Члан 8.</p>
			<p>Упис промене врсте земљишта из члана 7. овог закона врши се на основу решења, које има декларативан карактер.</p>
			<p>Орган надлежан за послове државног премера и катастра доноси решење из става 1. овог члана у року од седам дана од дана пријема акта из члана 7. овог закона.</p>
			<p>Решење из става 1. овог члана уручује се имаоцу права и државном правобраниоцу.</p>
			<p>Против решења из става 1. овог члана може се изјавити жалба у року од осам дана од дана пријема решења.</p>
			<p>Другостепени орган је дужан да по жалби изјављеној против решења из става 1. овог члана одлучи у року од 15 дана од дана пријема жалбе.</p>
			<p>По правноснажности решења из става 1. овог члана, успоставља се право својине у корист РТБ-а, у складу са одредбама овог закона.</p>
			<p>Члан 9.</p>
			<p>Првостепени и другостепени поступци који се односе на промену уписа у катастру непокретности и водова на непокретностима из члана 1. овог закона на којима је као ималац права уписан РТБ, а по којима није донета коначна одлука до дана ступања на снагу овог закона, обустављају се решењем, а стање уписа у катастру непокретности и водова враћа се на стање пре подношења захтева.</p>
			<p>Против решења из става 1. овог члана којим се обуставља првостепени поступак може се изјавити жалба у року од осам дана од дана пријема решења.</p>
			<p>Другостепени орган је дужан да по жалби из става 2. овог члана одлучи у року из члана 8. став 5. овог закона.</p>
			<p>Против решења из става 1. овог члана којим се обуставља другостепени поступак, није допуштена посебна жалба, али се може покренути управни спор.</p>
			<p>Орган надлежан за послове државног премера и катастра дужан је да истовремено са доношењем решења из става 1. овог члана изврши брисање забележби поднетих захтева, односно забележби да постоји решење које није коначно.</p>
			<p>Након доношења решења из става 1. и брисања забележби из става 5. овог члана, примењују се одредбе овог закона.</p>
			<p>Члан 10.</p>
			<p>На земљишту изнад подземних водова, чији је инвеститор РТБ, РТБ има право пролаза и/или приступа, уз обавезу сопственика, односно држаоца тог земљишта да не омета употребу и одржавање тог објекта, односно вода.</p>
			<p>Право из става 1. овог члана производи дејство даном ступања на снагу овог закона и није потребан упис овог права у катастар непокретности или било које друге јавне књиге.</p>
			<p>РТБ је дужан да власницима или држаоцима суседног или околног земљишта надокнади штету која буде причињена пролазом и/или приступом, чију висину утврђују споразумом.</p>
			<p>У случају да власник непокретности и РТБ не постигну споразум у смислу става 3. овог члана, одлуку о томе доноси надлежни суд.</p>
			<p>Члан 11.</p>
			<p>Право својине, у складу са овим законом, стиче се на објектима и рударским објектима (у даљем тексту: објекти) који су изграђени без грађевинске дозволе, објектима који су изграђени на основу издате грађевинске дозволе од које је одступљено током изградње, објекте за које је издата грађевинска дозвола, али није издата употребна дозвола, на водовима, изграђеним без грађевинске дозволе, као и на водовима изграђеним на основу грађевинске дозволе од које је одступљено у току изградње, као и на водовима за које је издата грађевинска дозвола, али није издата употребна дозвола.</p>
			<p>Упис права својине из става 1. овог члана врши се на основу налаза којим се потврђује подобност објекта, односно вода, за употребу, а који представљају исправу подобну за упис у смислу одредаба закона којим се уређује државни премер и катастар и закона којим се уређује поступак уписа у катастар непокретности и водова (у даљем тексту: налаз). </p>
			<p>Орган надлежан за послове државног премера и катастра по пријему налаза доноси решење о упису права својине на објектима и водовима у корист РТБ-а.</p>
			<p>Налаз којим се потврђује подобност објекта, односно вода, за употребу представља подобну исправу у поступку обезбеђења документације која се прилаже уз захтев за добијање ИППЦ дозволе у складу са законом којим се уређује интегрисано спречавање и контрола загађивања животне средине, као и у било ком другом поступку у коме се издаје одобрење или дозвола, а у вези са употребом објекта односно вода.</p>
			<p>Члан 12.</p>
			<p>Налаз о подобности објеката, односно водова за употребу сачињава комисија коју, за сваку врсту објеката, односно за све водове, образује РТБ, састављена од лица са лиценцама одговарајуће струке, када утврди да изграђени објекти, односно водови, испуњавају услове прописане овим законом.</p>
			<p>Комисија из става 1. овог члана има председника и шест чланова.</p>
			<p>Комисија из става 1. овог члана доноси пословник о раду којим се уређује начин, услови и поступак утврђивања подобности објеката, односно водова.</p>
			<p>Налаз садржи извештај чланова комисије – лица са лиценцама одговарајуће струке којим се утврђује подобност једног или више објеката исте врсте, односно водова за употребу.</p>
			<p>Налаз из ставa 4. овог члана садржи податке из члана 86. став 2. тач. 2) и 3) Закона о државном премеру и катастру („Службени гласник РСˮ, бр. 72/09, 18/10, 65/13, 15/15 – УС, 96/15, 47/17 – аутентично тумачење, 113/17 – др. закон, 27/18 – др. закон и 41/18 – др. закон), односно назив општине, катастарске општине, број катастарске парцеле, површину, редни број објекта, површину објекта, назив, седиште и матични број лица у чију корист се врши упис.</p>
			<p>Налаз из става 4. овог члана, којим се потврђује подобност објекта, односно водова за употребу, потписују председник и сви чланови комисије.</p>
			<p>Члан 13.</p>
			<p>Садржина налаза из члана 11. овог закона зависи од врсте објекта.</p>
			<p>За објекте налаз нарочито садржи:</p>
			<p>1) елаборат геодетских радова или копију плана;</p>
			<p>2) извештаје лица са лиценцама одговарајуће струке;</p>
			<p>3) закључак.</p>
			<p>За водове налаз нарочито садржи:</p>
			<p>1) елаборат геодетских радова или копију плана;</p>
			<p>2) извештаје лица са лиценцама одговарајуће струке;</p>
			<p>3) закључак.</p>
			<p>Извештај о подобности објеката, односно водова за употребу садржи општу документацију, текстуалну, нумеричку и графичку документацију.</p>
			<p>Општа документација садржи:</p>
			<p>1) насловну страну са следећим подацима:</p>
			<p>(1) назив објекта са локацијом, бројем катастарске парцеле и катастарском општином, односно за водове назив водова са локацијом, дужином, бројевима катастарских парцела и катастарском општином;</p>
			<p>(2) назив власника објекта, односно водова;</p>
			<p>(3) врсту документа (извештај о подобности објекта за употребу);</p>
			<p>(4) име, презиме и број лиценце чланова комисије;</p>
			<p>(5) место и датум израде извештаја;</p>
			<p>2) садржај извештаја.</p>
			<p>Текстуална документација садржи:</p>
			<p>1)  опис објекта односно водова;</p>
			<p>2)  опис инсталација (хидротехничке, електроенергетске, телекомуникационе и сигналне, машинске, са начином прикључења на спољну мрежу, као и опис технологија);</p>
			<p>3) начин коришћења;</p>
			<p>4) време изградње;</p>
			<p>5) податке о материјалима од којих је изграђен објекат, односно водови, са констатацијом да се ради о материјалу који обезбеђује трајност и сигурност објекта односно водова;</p>
			<p>6) податке о степену завршености и употребљивости објекта, односно водова, са констатацијом о визуелној детекцији стабилности објекта односно водова;</p>
			<p>7) предрачунску вредност објекта, односно водова.</p>
			<p>Нумеричка документација за објекат садржи:</p>
			<p>1) табеларни приказ површина објекта;</p>
			<p>2) бруто грађевинску површину и корисну површину;</p>
			<p>3) спратност и висину објекта.</p>
			<p>Нумеричка документација за водове садржи основне карактеристичне податке водова.</p>
			<p>Графичка документација садржи:</p>
			<p>1) графички приказ основе објекта односно трасе водова, у одговарајућој размери;</p>
			<p>2) најмање четири фотографије у боји или црно беле које приказују све видне фасаде објекта.</p>
			<p>Саставни део извештаја је и изјава лица са лиценцама одговарајуће струке да објекат испуњава основне захтеве за објекат у погледу носивости и стабилности, заштите од пожара и безбедности и приступачности приликом употребе, према прописима који су важили у време изградње тог објекта.</p>
			<p>Члан 14.</p>
			<p>За објекте, односно водове, који су изграђени без грађевинске дозволе и објекте, односно водове, који су изграђени на основу издате грађевинске дозволе од које је одступљено током изградње, а за које је сачињен налаз о подобности за употребу, плаћа се такса, на основу овог закона, у висини износа који би био обрачунат за овакву врсту и величину објеката на основу закона којим се уређује озакоњење објеката.</p>
			<p>За објекте, односно водове, за које је издата грађевинска дозвола, али није издата употребна дозвола, а за које је сачињен налаз о подобности за употребу, плаћа се такса, у износу који је прописан законом којим се уређује републичка административна такса за решење републичког органа којим се одобрава употреба објекта, која се уплаћује на рачун прописан за уплату јавних прихода.</p>
			<p>Такса из става 1. овог члана уплаћује се у износу од 70% у корист јединице локалне самоуправе на чијој територији се налази објекат из става 1. овог члана и у износу од 30% у корист буџета Републике Србије.</p>
			<p>Доказ о уплати таксе прописане овим чланом није услов за упис права својине на објекту, односно воду, на основу налаза из члана 11. став 2. овог закона.</p>
			<p>Члан 15.</p>
			<p>Успоставља се право својине у корист РТБ-а на објектима, посебним деловима објеката и водовима на које се не примењује члан 11. став 1. овог закона, а на којима је РТБ уписан као држалац или као корисник или као ималац права коришћења, на дан ступања на снагу овог закона.</p>
			<p>Члан 16.</p>
			<p>Надзор над применом овог закона врши министарство надлежно за послове привреде.</p>
			<p>Члан 17.</p>
			<p>Одредбе других закона којима се на другачији начин уређују питања која су предмет уређивања овог закона неће се примењивати.</p>
			<p>Сагласно ставу 1. овог члана, за објекте и водове за које је, у складу са овим законом, сачињен налаз о подобности за употребу, не спроводи се поступак озакоњења, нити поступак прибављања грађевинске, односно употребне дозволе, предвиђен законом којим се уређује озакоњење објеката, односно законима којима се уређује изградња објеката. </p>
			<p>Члан 18.</p>
			<p>Одредбе овог закона примењују се и на непокретности из члана 1. овог закона на којима су као имаоци права у катастру непокретности и другим јавним књигама уписана привредна друштва РТБ БОР ГРУПА РББ д.о.о. Бор, РТБ БОР ГРУПА РБМ д.о.о. Мајданпек и Рударско-топионичарски басен БОР-ГРУПА, топионица и рафинација бакра Бор друштво са ограниченом одговорношћу, а која су након окончаног поступка статусне промене припајања, као друштва преносиоци, припојена РТБ-у и престала да постоје.</p>
			<p>Члан 19.</p>
			<p>У складу са одредбама овог закона, орган надлежан за послове државног премера и катастра по службеној дужности доноси решење о упису права својине у корист РТБ-а и спроводи све промене у катастру непокретности и водова.</p>
			<p>Решење из става 1. овог члана доставља се РТБ-у, претходном имаоцу права и државном правобраниоцу.</p>
			<p>Против решења из става 1. овог члана може се изјавити жалба у року од осам дана од дана пријема решења.</p>
			<p>Другостепени орган је дужан да по жалби изјављеној против решења из става 1. овог члана одлучи у року из члана 8. став 5. овог закона.</p>
			<p>Члан 20.</p>
			<p>Овај закон ступа на снагу наредног дана од дана објављивања у „Службеном гласнику Републике Србијеˮ.</p>
	

