


	
	Zakon


	
			<p>ЗАКОН</p>
			<p>о јединственом матичном броју грађана</p>
			<p>"Службени гласник РС", број 24 од 26. марта 2018.</p>
			<p>Члан 1.</p>
			<p>Јединствени матични број грађана (у даљем тексту: матични број) јесте индивидуална и непоновљива ознака идентификационих података о грађанину.</p>
			<p>Члан 2.</p>
			<p>Сви изрази којима се означавају лица у овом закону односе се подједнако на лица мушког и женског пола без обзира на то у којем су граматичком роду изражени.</p>
			<p>Члан 3.</p>
			<p>Матични број одређује се држављанину Републике Србије.</p>
			<p>Матични број одређује се према месту уписа у матичну књигу рођених на територији Републике Србије.</p>
			<p>Држављанину Републике Србије који је уписан у матичну књигу рођених у дипломатском или конзуларном представништву Републике Србије у иностранству, матични број одређује се према месту уписа, у складу са овим законом.</p>
			<p>Матични број одређује министарство надлежно за унутрашње послове (у даљем тексту: надлежни орган).</p>
			<p>Члан 4.</p>
			<p>Матични број се састоји од 13 цифара које потичу из шест група података, и то:</p>
			<p>I група – дан рођења (две цифре);</p>
			<p>II група – месец рођења (две цифре);</p>
			<p>III група – година рођења (три цифре);</p>
			<p>IV група – број регистрационог подручја (две цифре);</p>
			<p>V група – комбинација пола и редног броја за лица рођена истог датума (три цифре), мушкарци 000–499, жене 500–999; </p>
			<p>VI група – контролни број (једна цифра).</p>
			<p>Члан 5.</p>
			<p>Број регистрационог подручја одређен је по јединицама локалне самоуправе.</p>
			<p>Регистрационо подручје с додељеним бројем 71 обухвата Београд.</p>
			<p>Регистрационо подручје с додељеним бројем 72 обухвата: Аранђеловац, Баточина, Деспотовац, Јагодина, Кнић, Крагујевац, Лапово, Параћин, Рача, Рековац, Свилајнац, Топола и Ћуприја.</p>
			<p>Регистрационо подручје с додељеним бројем 73 обухвата: Алексинац, Бабушница, Бела Паланка, Блаце, Димитровград, Дољевац, Гаџин Хан, Куршумлија, Мерошина, Ниш, Нишка Бања, Пирот, Прокупље, Ражањ, Сврљиг и Житорађа.</p>
			<p>Регистрационо подручје с додељеним бројем 74 обухвата: Бојник, Босилеград, Бујановац, Црна Трава, Лебане, Лесковац, Медвеђа, Прешево, Сурдулица, Трговиште, Владичин Хан, Власотинце и Врање.</p>
			<p>Регистрационо подручје с додељеним бројем 75 обухвата: Бољевац, Бор, Кладово, Књажевац, Мајданпек, Неготин, Соко Бања и Зајечар.</p>
			<p>Регистрационо подручје с додељеним бројем 76 обухвата: Голубац, Кучево, Мало Црниће, Петровац на Млави, Пожаревац, Смедерево, Смедеревска Паланка, Велика Плана, Велико Градиште, Жабари и Жагубица.</p>
			<p>Регистрационо подручје с додељеним бројем 77 обухвата: Богатић, Коцељева, Крупањ, Лајковац, Лозница, Љиг, Љубовија, Мали Зворник, Мионица, Осечина, Уб, Ваљево, Владимирци и Шабац.</p>
			<p>Регистрационо подручје с додељеним бројем 78 обухвата: Александровац, Брус, Горњи Милановац, Краљево, Крушевац, Лучани, Нови Пазар, Рашка, Сјеница, Трстеник, Тутин, Варварин, Врњачка Бања, Ћићевац и Чачак.</p>
			<p>Регистрационо подручје с додељеним бројем 79 обухвата: Ариље, Бајина Башта, Ивањица, Косјерић, Нова Варош, Пожега, Прибој, Пријепоље, Ужице и Чајетина.</p>
			<p>Регистрационо подручје с додељеним бројем 80 обухвата: Бач, Бачка Паланка, Бачки Петровац, Беочин, Нови Сад, Сремски Карловци, Темерин, Тител и Жабаљ.</p>
			<p>Регистрационо подручје с додељеним бројем 81 обухвата: Апатин, Оџаци и Сомбор.</p>
			<p>Регистрационо подручје с додељеним бројем 82 обухвата: Ада, Бачка Топола, Кањижа, Кула, Мали Иђош, Сента и Суботица.</p>
			<p>Регистрационо подручје с додељеним бројем 83 обухвата: Бечеј, Србобран и Врбас.</p>
			<p>Регистрационо подручје с додељеним бројем 84 обухвата: Кикинда, Нова Црња, Нови Кнежевац и Чока.</p>
			<p>Регистрационо подручје с додељеним бројем 85 обухвата: Нови Бечеј, Сечањ, Зрењанин и Житиште.</p>
			<p>Регистрационо подручје с додељеним бројем 86 обухвата: Алибунар, Ковачица, Ковин, Опово и Панчево.</p>
			<p>Регистрационо подручје с додељеним бројем 87 обухвата: Бела Црква, Пландиште и Вршац.</p>
			<p>Регистрационо подручје с додељеним бројем 88 обухвата: Инђија, Ириг, Пећинци, Рума и Стара Пазова.</p>
			<p>Регистрационо подручје с додељеним бројем 89 обухвата: Сремска Митровица и Шид.</p>
			<p>Регистрационо подручје с додељеним бројем 91 обухвата: Глоговац, Косово Поље, Липљан, Ново Брдо, Обилић, Подујево и Приштина.</p>
			<p>Регистрационо подручје с додељеним бројем 92 обухвата: Косовска Митровица, Лепосавић, Србица, Вучитрн, Зубин Поток и Звечан.</p>
			<p>Регистрационо подручје с додељеним бројем 93 обухвата: Дечани, Исток, Клина и Пећ.</p>
			<p>Регистрационо подручје с додељеним бројем 94 обухвата: Ђаковицa.</p>
			<p>Регистрационо подручје с додељеним бројем 95 обухвата: Драгаш, Гора, Малишево, Опоље, Ораховац, Призрен и Сува Река.</p>
			<p>Регистрационо подручје с додељеним бројем 96 обухвата: Качаник, Урошевац, Штимље и Штрпце.</p>
			<p>Регистрационо подручје с додељеним бројем 97 обухвата: Гњилане, Косовска Каменица и Витина.</p>
			<p>Држављанину Републике Србије из члана 3. став 3. овог закона за број регистрационог подручја одређује се број 70.  </p>
			<p>Члан 6.</p>
			<p>Матични број одређује се електронски, уноси се у електронску евиденцију и представља основни, математичким методом израчунати нумерички стандард.</p>
			<p>Део матичног броја који се односи на податке о дану рођења (I група), месецу рођења (II група), години рођења (III група) и полу (V група) одређује надлежни орган на основу података из матичне књиге рођених.</p>
			<p>Део матичног броја који се односи на регистрационо подручје (IV група) одређује се у складу са чланом 5. овог закона. </p>
			<p>Део матичног броја који се односи на податке о контролном броју (VI група) надлежни орган одређује аутоматски, применом јединственог математичког поступка по модулу 11 у информационом систему надлежног органа. </p>
			<p>Матични број не може се одредити умрлом лицу.</p>
			<p>Члан 7.</p>
			<p>Надлежни орган који води матичну књигу рођених дужан је да најкасније у року од 15 дана по упису грађанина у матичну књигу рођених достави надлежном органу ради одређивања матичног броја извод из матичне књиге рођених с подацима о лицу коме се одређује матични број. </p>
			<p>Надлежни орган је дужан да најкасније у року од 15 дана од дана одређивања матичног броја обавести о томе орган управе који води матичну књигу рођених.</p>
			<p>Надлежни орган управе који води матичну књигу рођених дужан је да најкасније у року од 15 дана, податак о одређеном матичном броју упише у матичну књигу рођених, као и да о упису матичног броја у матичну књигу рођених, у електронском облику, обавести орган који је одредио матични број.</p>
			<p>Надлежни орган који води матичну књигу умрлих дужан је да податак о чињеници смрти достави надлежном органу најкасније у року од 15 дана од дана уписа чињенице смрти.</p>
			<p>Надлежни орган пасивизира матични број умрлог лица.</p>
			<p>Члан 8.</p>
			<p>Ако се подаци о грађанину из I, II, III и V групе матичног броја промене у поступку предвиђеном законом, надлежни орган управе у чијој je евиденцији извршена промена дужан је да надлежном органу најкасније у року од 15 дана од настале промене достави један примерак извода из матичне књиге рођених у који су унете промене и у коме је констатовано да је промена извршена. </p>
			<p>На основу извода из матичне књиге рођених у коме су извршене промене података из става 1. овог члана, надлежни орган решењем пасивизира раније одређен матични број и одређује нови матични број.</p>
			<p>Усвојеном детету, на захтев родитеља, може се пасивизирати раније одређен матични број и одредити нови матични број и ако нису промењени подаци о детету на основу којих се одређује матични број у складу са овим законом.</p>
			<p>Након што је одређен нови матични број, раније одређен матични број се пасивизира, односно у евиденцији о матичним бројевима се евидентира као замењен новим и не може се користити у правном промету.</p>
			<p>Ако се усвојење поништи, детету се у електронској евиденцији активира претходни матични број и пасивизира матични број који му је одређен након усвојења.</p>
			<p>Члан 9.</p>
			<p>Погрешно одређен матични број се пасивизира решењем и одређује се нови. </p>
			<p>Решење о пасивизирању погрешно одређеног матичног броја и одређивању новог доноси надлежни орган по месту пребивалишта, односно надлежни орган који га је одредио ако лице нема пријављено пребивалиште и о томе обавештава надлежни орган који води матичну књигу рођених, као и надлежни орган који је дао иницијативу за покретање поступка. </p>
			<p>Решење о пасивизацији погрешно одређеног матичног броја доставља се грађанину коме је пасивизиран погрешно одређен матични број.</p>
			<p>Када је надлежни орган у Републици Србији одредио два или више матичних бројева, пасивизирају се касније одређени матични бројеви, осим ако је касније одређен матични број уписан у јавне исправе.</p>
			<p>Пасивизирани матични број не може се одредити другом грађанину.</p>
			<p>Пасивизирани матични број се у евиденцији о матичним бројевима евидентира као замењен новим и не може се користити у правном промету.</p>
			<p>Члан 10.</p>
			<p>Надлежни орган води јединствену евиденцију о матичним бројевима у електронском облику.</p>
			<p>На обраду података о личности и евиденције које води надлежни орган, као и на садржину тих евиденција, ажурирање и брисање, рокове чувања и мере заштите података примењују се одредбе закона којим се уређују евиденције и обрада података у области унутрашњих послова.</p>
			<p>Члан 11.</p>
			<p>Матични број уписан у евиденцију о матичним бројевима уписује се у јавне исправе и друге евиденције. </p>
			<p>Матични број грађана служи за вођење евиденције података о личности и повезивање с другим евиденцијама државних органа и корисника који имају законски основ за коришћење матичног броја.</p>
			<p>Члан 12.</p>
			<p>Матични бројеви одређени на основу прописа који су важили пре ступања на снагу овог закона, а који се налазе у евиденцијама надлежног органа, важе и након ступања на снагу овог закона.</p>
			<p>Држављанину Републике Србије коме није одређен матични број на основу прописа који су важили пре ступања на снагу овог закона надлежни орган одређује матични број у складу са чланом 3. овог закона.</p>
			<p>Ако је у матичну књигу рођених уписан матични број одређен у некој од бивших република СФРЈ, а надлежни орган у Републици Србији је већ одредио нови матични број, надлежни орган управе који води матичну књигу дужан је да упише матични број који је одредио надлежни орган у Републици Србији. </p>
			<p>Ако је грађанину матични број одређен у некој од бивших република СФРЈ, а надлежни орган у Републици Србији му није одредио матични број, надлежни орган који води матичну књигу дужан је да упише матични број који му је одредио надлежни орган у некој од бивших република СФРЈ. </p>
			<p>Члан 13.</p>
			<p>Ако више грађана поседује исти матични број, тај матични број се пасивизира свим грађанима којима је одређен.</p>
			<p>Грађанин коме је пасивизиран матични број не може пасивизирани матични број користити у правном промету.</p>
			<p>Члан 14.</p>
			<p>Начин одређивања и пасивизирања матичног броја, као и начин вођења евиденције о матичном броју и обрасцу за вођење те евиденције доноси министар унутрашњих послова у року од шест месеци од дана ступања на снагу овог закона.</p>
			<p>Члан 15.</p>
			<p>Даном ступања на снагу овог закона престају да важе:</p>
			<p>1) Закон о увођењу јединственог матичног броја грађана („Службени лист СФРЈ”, број 58/76 и „Службени лист СЦГ”, број 1/03 – Уставна повеља);</p>
			<p>2) Закон о јединственом матичном броју грађана („Службени гласник СРС”, бр. 53/78, 5/83, 24/85 – др. закон и 6/89 – др. закон и „Службени гласник РС”, бр. 53/93 – др. закон, 67/93 – др. закон, 48/94 – др. закон и 101/05 – др. закон).</p>
			<p>Члан 16.</p>
			<p>Овај закон ступа на снагу осмог дана од дана објављивања у „Службеном гласнику Републике Србије”.</p>
	

