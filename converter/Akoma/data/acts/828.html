


	
	Zakon



	
			<p>На основу члана 112. став 1. тачка 2. Устава Републике Србије, доносим</p>
			<p>УКАЗ</p>
			<p>о проглашењу Закона о потврђивању Споразума између Републике Србије и Агенције Европске уније за сарадњу у спровођењу закона о упућивању официра за везу </p>
			<p>Проглашава се Закон о потврђивању Споразума између Републике Србије и Агенције Европске уније за сарадњу у спровођењу закона о упућивању официра за везу, који је донела Народна скупштина Републике Србије на Петој седници Другог редовног заседања у 2019. години, 14. новембра 2019. године.</p>
			<p>ПР број 118</p>
			<p>У Београду, 15. новембра 2019. године</p>
			<p>Председник Републике,</p>
			<p>Александар Вучић, с.р.</p>
			<p>ЗАКОН</p>
			<p>о потврђивању Споразума између Републике Србије и Агенције Европске уније за сарадњу у спровођењу закона о упућивању официра за везу </p>
			<p>
			"Службени гласник РС - Међународни уговори", број 13 од 18. 
			новембра 2019.</p>
			<p>Члан 1.</p>
			<p>Потврђује се Споразум између Републике Србије и Агенције Европске уније за сарадњу у спровођењу закона о упућивању официра за везу, потписан 4. марта 2019. године и 8. априла 2019. године, у оригиналу на српском и енглеском језику.</p>
			<p>Члан 2.</p>
			<p>Текст Споразума у оригиналу на српском језику гласи:</p>
			<p>СПОРАЗУМ ИЗМЕЂУ РЕПУБЛИКЕ СРБИЈЕ И АГЕНЦИЈЕ ЕВРОПСКЕ УНИЈЕ ЗА САРАДЊУ У СПРОВОЂЕЊУ ЗАКОНА О УПУЋИВАЊУ ОФИЦИРА ЗА ВЕЗУ </p>
			<p>Овај споразум се закључује између Републике Србије и Агенције Европске уније за сарадњу у спровођењу закона (у даљем тексту: Европол), за потребе овог споразума, у даљем тексту заједно: Стране или појединачно: Страна.</p>
			<p>Члан 1.Официр за везу Европола </p>
			<p>1. Република Србија и Европол су сагласни да унапреде сарадњу у складу са Споразумом о оперативној и стратешкој сарадњи између Републике Србије и Европола, потписаним 16. јануара 2014. године, у Београду (у даљем тексту: Споразум), упућивањем једног или више официра за везу Европола у Републику Србију.</p>
			<p>2. Стране договарају број официра за везу Европола.</p>
			<p>Члан 2.Задаци официра за везу</p>
			<p>Задатак официра за везу Европола је да подрже и координирају сарадњу између Републике Србије, Европола и држава чланица Европске уније. Конкретно, официри за везу Европола задужени су да подрже контакте између Републике Србије, Европола и држава чланица Европске уније и да олакшају размену информација.</p>
			<p>Члан 3.Статус официра за везу</p>
			<p>1. Официри за везу Европола се сматрају званичним представницима Европола у односу на Републику Србију. Република Србија олакшава боравак официра за везу на својој територији. </p>
			<p>2. Република Србија, унутар своје територије, официрима за везу Европола додељује исте привилегије и имунитете, који су им потребни за ваљано извршавање задатака, а које Република Србија додељује члановима административног и техничког особља дипломатских представништава у Републици Србији, у складу са Бечком конвенцијом о дипломатским односима од 18. априла 1961. године.</p>
			<p>3. Имунитет који се додељује официрима за везу Европола не обухвата имунитет од кривичног судства за поступке учињене изван вршења службене дужности.</p>
			<p>4. Архива официра за везу Европола је неповредива што се тиче приступа од стране Републике Србије. Ова архива садржи све евиденције, кореспонденцију, документа, рукописе, дигиталне податке, фотографије, филмове и снимке који припадају или се чувају од стране официра за везу.</p>
			<p>Члан 4.Методе рада</p>
			<p>1. Било каква размена информација између Републике Србије и официра за везу обавља се у складу са одредбама Споразума. </p>
			<p>2. Приликом размене информација официри за везу Европола комуницирају са националном контакт тачком и националним надлежним органима у складу са Споразумом или са било којим другим субјектом у Републици Србији који је одређен у ту сврху у складу са чланом 6. став 2. Споразума.</p>
			<p>Члан 5.Административна питања</p>
			<p>1. Официри за везу Европола налазиће се у Министарству унутрашњих послова, Дирекцији полиције, Управи за међународну оперативну полицијску сарадњу, Одељење за послове Европола (Седиште), где им се сви потребни услови као што су канцеларијски простор и телекомуникациона опрема обезбеђују о трошку Републике Србије. Међутим, трошкове телекомуникација сноси Европол.</p>
			<p>2. Опрема Европола која се инсталира у Седишту остаје власништво Европола. </p>
			<p>3. Европол се ослобађа свих царинских дажбина, забрана и ограничења увоза и извоза у односу на робу за службену употребу.</p>
			<p>4. Европол обезбеђује да његови официри за везу имају брз, и где је то технички изводљиво, директан приступ базама података потребним за извршавање њихових задатака. Официри за везу Европола могу користити, када је то потребно, постојећу инфраструктуру за комуникацију и размену информација између Европола и Републике Србије.</p>
			<p>5. Официри за везу Европола поштују безбедносна правила у Републици Србији у мери у којој је то применљиво, а у вези са њиховим присуством у Седишту, без обзира на безбедносни режим самог Европола који се посебно односи на обраду информација Европола. Приликом обављања својих дужности официри за везу Европола, поступају у складу са Уредбом о Европолу. </p>
			<p>6. Официри за везу Европола обавештавају Републику Србију о радном времену и подацима о контакту у хитним случајевима. Официри за везу Европола такође обавештавају Републику Србију о сваком продуженом одсуству из Седишта.</p>
			<p>Члан 6.Одговорност у случају спора</p>
			<p>1. Без обзира на члан 21. Споразума, свака Страна одговара за штету нанету својини друге Стране. Свака таква штета надокнађује се одмах на основу благовременог и оправданог захтева друге Стране. У случају неслагања у вези надокнаде, примењује се члан 22. Споразума.</p>
			<p>2. У случају спора између Републике Србије и Европола, или између Републике Србије и официра за везу Европола, Република Србија има право да официрима за везу Европола забрани приступ Седишту или да одобри приступ под посебним условима или ограничењима, на основу адекватно поткрепљеног образложења.</p>
			<p>3. У случају озбиљног спора између Републике Србије и официра за везу Европола, Република Србија има право да Европолу поднесе захтев за њихову замену.</p>
			<p>Члан 7.Измене и допуне</p>
			<p>1. Измене и допуне овог споразума међусобно се договарају разменом нота између Страна.</p>
			<p>2. Овакве измене и допуне ступају на снагу на дан када Европол прими писано обавештење Републике Србије о испуњењу унутрашњих процедура. </p>
			<p>Члан 8.Раскид</p>
			<p>1. Овај споразум може раскинути било која Страна слањем писаног обавештења три месеца пре раскида.</p>
			<p>2. Не доводећи у питање став 1, правне последице овог споразума остају на снази.</p>
			<p>Члан 9.Ступање на снагу</p>
			<p>Овај споразум ступа на снагу на дан када Република Србија обавести Европол да је унутрашњи процес потврђивања завршен.</p>
			<p>Потписан у два примерка на српском и енглеском језику, при чему су оба примерка оригинална и подједнако веродостојна.</p>
			<table class="tabela-bez-bordera">
				
					
					
				
				
					<tr class="No-Table-Style">
						<td class="No-Table-Style">
							<p>За Републику Србију</p>
							<p>Владимир Ребић, с.р.</p>
							<p>Директор полиције</p>
							<p>генерал полиције</p>
							<p>Дана 8/4/2019</p>
						</td>
						<td class="No-Table-Style">
							<p>За Европол</p>
							<p>Вил ван Гемерт, с.р.</p>
							<p>Заменик директора за операције Европола</p>
							<p>Дана 4/3/2019</p>
						</td>
					</tr>
				
			</table>
			<p>Члан 3.</p>
			<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

