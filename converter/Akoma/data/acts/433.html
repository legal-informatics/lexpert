



<p>Редакцијски пречишћен текст</p>
<p></p>
<p></p>




<p>ЗАКОН</p>
<p>о мирном решавању радних спорова</p>
<p>"Службени гласник РС", бр. 125 од 22. новембра 2004, 104 
од 16. децембра 2009, 50 од 29. јуна 2018.</p>


<p>I. ОСНОВНЕ ОДРЕДБЕ</p>

<p>1. Предмет </p>

<p>Члан 1.</p>
<p>Овим законом уређују се начин и поступак мирног решавања колективних и 
индивидуалних радних спорова, избор, права и обавезе миритеља и арбитара и друга 
питања од значаја за мирно решавање радних спорова.</p>
<p>Поступак мирног решавања радних спорова покреће се и води у складу са овим 
законом, ако о истом спору није одлучено у складу са прописима о раду.</p>

<p>2. Основни појмови</p>

<p>Члан 2.</p>
<p>Колективним радним спором (у даљем тексту: колективни 
спор), у смислу овог закона, сматра се спор поводом:</p>
<p>1) закључивања, измена и/или допуна
колективног уговора;</p>
<p>1а) примене колективног уговора у целини или његових 
појединих одредаба;</p>
<p>2) примене општег акта којим се регулишу права, 
обавезе и одговорности запослених, послодавца и синдиката;</p>
<p>3) остваривања права на синдикално организовање и 
деловање и остваривање права на утврђивање 
репрезентативности синдиката код послодавца;</p>
<p>4) штрајка;</p>
<p>5) остваривања права на информисање, консултовање и 
учешће запослених у управљању, у складу са законом;</p>
<p>5а) утврђивањa минимума процеса рада, у складу са 
законом.</p>
<p>Општим актом, у смислу овог закона, сматра се 
правилник о раду и споразум послодавца и синдиката, у складу са законом.</p>
<p>Страном у колективном спору сматрају се послодавац, 
синдикат, овлашћени представник запослених, запослени, штрајкачки одбор, оснивач 
за јавна предузећа, друштва капитала чији је оснивач јавно предузеће, друштва 
капитала и јавне службе чији је оснивач Република, аутономна покрајина или 
јединица локалне самоуправе.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>Члан 3.</p>
<p>Индивидуалним радним спором (у даљем тексту: 
индивидуални спор), у смислу овог закона, сматра се спор поводом:</p>
<p>1) отказа уговора о раду;</p>
<p>2) радног времена;</p>
<p>3) остваривања права на годишњи одмор;</p>
<p>4) исплате зараде/плате, накнаде зараде/плате и 
минималне зараде у складу са законом; </p>
<p>5) исплате накнаде трошкова за исхрану у току рада, за 
долазак и одлазак са рада, регреса за коришћење годишњег одмора и друге накнаде 
трошкова у складу са законом; </p>
<p>6) исплате отпремнине при одласку у пензију, јубиларне 
награде и других примања у складу са законом;</p>
<p>7) дискриминације и злостављања на раду.</p>
<p>Брисан је ранији став 2. (види члан 2. Закона - 
50/2018-13)</p>
<p>Страном у индивидуалном спору, у смислу овог закона, 
сматра се запослени и послодавац, осим у случају из става 1. тачка 7) овог 
члана, где се стране у спору одређују у складу са законом (у даљем тексту: 
страна у спору).</p>

<p>*Службени гласник РС, број 50/2018</p>

<p>Члан 4.</p>
<p>Мирење, у смислу овог закона, јесте поступак у коме 
миритељ пружа помоћ странама у колективном спору са циљем да закључе споразум о 
решењу спора или у коме миритељ странама у колективном спору даје препоруку о 
начину решавања спора.</p>
<p>Арбитража, у смислу овог закона, јесте поступак у коме 
арбитар решава о предмету индивидуалног спора.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>3. Основна начела</p>

<p>1) Начело добровољности</p>

<p>Члан 5.</p>
<p>Учесници у закључивању колективног уговора су слободни да добровољно одлуче о 
учешћу миритеља у колективном преговарању.</p>
<p>Стране у спору су слободне да добровољно одлуче о приступању мирном решавању 
спора, ако овим законом није друкчије одређено.</p>

<p>2) Начело независности и 
непристрасности</p>

<p>*Службени гласник РС, број 50/2018</p>

<p>Члан 6.</p>
<p>Миритељ, односно арбитар је независан у раду.</p>
<p>Миритељ, односно арбитар дужан је да у поступку мирног 
решавања радног спора поступа непристрасно.</p>

<p>*Службени гласник РС, број 50/2018</p>

<p>II. РЕПУБЛИЧКА АГЕНЦИЈА ЗА МИРНО РЕШАВАЊЕ РАДНИХ СПОРОВА</p>

<p>1. Образовање и делокруг</p>

<p>Члан 7.</p>
<p>Образује се Републичка агенција за мирно решавање радних спорова као посебна 
организација (у даљем тексту: Агенција).</p>

<p>Члан 8.</p>
<p>Агенција обавља стручне послове који се односе на:</p>
<p>1) мирно решавање колективних и индивидуалних спорова;</p>
<p>2) избор миритеља и арбитара; </p>
<p>3) вођење Именика миритеља и арбитара (у даљем тексту: Именик);</p>
<p>4) стручно усавршавање миритеља и арбитара;</p>
<p>5) одлучивање о изузећу миритеља и арбитара;</p>
<p>6) евиденцију о индивидуалним и колективним 
радним споровима;</p>
<p>7) друге послове одређене законом.</p>

<p>*Службени гласник РС, број 50/2018</p>

<p>2. Директор Агенције </p>

<p>Члан 9.</p>
<p>Радом Агенције руководи директор.</p>
<p>Директора поставља Влада Републике Србије (у даљем тексту: Влада).</p>

<p>III. ПОСТУПАК МИРНОГ РЕШАВАЊА РАДНОГ СПОРА</p>

<p>1. Заједничке одредбе</p>

<p>1) Покретање поступка</p>

<p>Члан 10.</p>
<p>Поступак мирног решавања радног спора покреће се подношењем предлога 
Агенцији.</p>
<p>Стране у спору могу да поднесу предлог заједнички или појединачно.</p>
<p>Предлог садржи нарочито:</p>
<p>1) име, презиме и адресу, односно назив и седиште страна </p>
<p>у спору;</p>
<p>2) предмет спора.</p>
<p>Уз предлог стране у спору достављају документацију у вези са предметом спора, 
као и имена сведока, ако их имају.</p>

<p>Члан 11.</p>
<p>Ако је предлог поднела једна од страна у спору, Агенција доставља предлог и 
документацију другој страни у спору и позива је да се у року од 
пет радних дана изјасни 
да ли прихвата мирно решавање спора.</p>

<p>*Службени гласник РС, број 50/2018</p>

<p>2) Одређивање миритеља, односно арбитра</p>

<p>Члан 12.</p>
<p>Миритеља, односно арбитра споразумно одређују стране у спору из Именика, у 
заједничком предлогу, односно у року од три радна дана од дана прихватања појединачног 
предлога.</p>
<p>Ако стране у спору споразумно не одреде миритеља, односно арбитра, одређује 
га директор Агенције решењем.</p>

<p>*Службени гласник РС, број 50/2018</p>

<p>Члан 13.</p>
<p>Агенција доставља предлог и документацију у вези са предметом спора миритељу, 
односно арбитру који је одређен за конкретан спор.</p>

<p>3) Трошкови поступка</p>

<p>Члан 14.</p>
<p>Свака страна у спору сноси своје трошкове у поступку, осим трошкова миритеља, 
односно арбитра.</p>

<p>Члан 15.</p>
<p>Ближе услове у погледу начина међусобног општења учесника у мирном решавању 
спора и вођења поступка, у складу са овим законом, прописује министар надлежан 
за послове рада.</p>

<p>2. Колективни спор</p>

<p>1) Учешће миритеља у колективном преговарању</p>

<p>Члан 16.</p>
<p>Учесници у закључивању колективног уговора (у даљем тексту: учесници) могу да 
поднесу предлог Агенцији за учешће миритеља у колективном преговарању у циљу 
пружања помоћи и спречавања настанка спора.</p>
<p>Учесници могу да поднесу предлог заједнички или појединачно.</p>
<p>Ако је предлог поднео један од учесника, Агенција доставља предлог и 
документацију другим учесницима с позивом да се у року од три дана изјасне да ли 
прихватају учешће миритеља у колективном преговарању.</p>
<p>Предлог садржи врсту колективног уговора, учеснике, место и време преговора, 
а заједнички предлог и име и презиме миритеља.</p>

<p>*Службени гласник РС, број 50/2018</p>

<p>Члан 17.</p>
<p>Миритељ у поступку колективног преговарања:</p>
<p>1) присуствује преговорима;</p>
<p>2) указује учесницима на предлоге који нису у складу са законом и другим 
прописом;</p>
<p>3) пружа помоћ учесницима ради спречавања настанка 
спора.</p>
<p>Миритељ је дужан да буде непристрасан у току преговора.</p>

<p>*Службени гласник РС, број 50/2018</p>

<p>2) Спор у делатностима од општег интереса</p>

<p>Члан 18.</p>
<p>Стране у спору из члана 2. став 1. 
тач. 1), 1а), 3), 4) и 5а) овог закона, у делатностима у којима постоји обавеза обезбеђивања минимума 
процеса рада у складу са законом којим се уређује остваривање права на штрајк, 
дужне су да приступе мирном решавању колективног спора, у складу са овим 
законом.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>Члан 19.</p>
<p>У делатностима из члана 18. овог закона стране у спору су дужне да
поднесу 
предлог, у року од три радна дана од дана настанка спора, у складу са овим законом.</p>
<p>Брисан је ранији став 2. (види члан 5. Закона – 104/2009-67)</p>
<p>Ако стране у спору не поднесу предлог, директор Агенције по службеној 
дужности покреће поступак мирења и одређује миритеља из Именика.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>3) Поступак мирења</p>

<p>*Службени гласник РС, број 50/2018</p>

<p>Члан 20.</p>
<p>Поступак мирења у колективном спору води се пред Одбором за мирење (у даљем 
тексту: Одбор). </p>
<p>Одбор чине по један представник страна у спору и миритељ. </p>

<p>Брисан је ранији назив 
пододељка изнад члана 21. (види члан 13. Закона - 50/2018-13)</p>

<p>Члан 21.</p>
<p>Миритељ је дужан да закаже расправу у року од три 
радна дана од дана пријема 
предлога и документације о предмету спора и о томе обавештава стране у спору.</p>
<p>Стране у спору су дужне да одреде свог представника у Одбору и о томе 
обавесте миритеља најкасније до дана заказане расправе.</p>
<p>Ако стране у спору не одреде свог представника у року из става 2. овог члана, 
поступак мирења води миритељ непосредним контактом са странама у спору.</p>

<p>*Службени гласник РС, број 50/2018</p>

<p>Члан 22.</p>
<p>Миритељ је председавајући Одбора.</p>
<p>Миритељ отвара и руководи расправом.</p>
<p>Представници страна у спору на расправи износе своје ставове и предлоге.</p>

<p>*Службени гласник РС, број 104/2009</p>

<p>Члан 23.</p>
<p>Миритељ има право да одвојено, ван расправе, прикупља информације и друге 
податке од представника страна у спору.</p>

<p>Члан 24.</p>
<p>По окончању поступка мирења, миритељ закључује расправу и са члановима Одбора 
доноси препоруку о начину решавања спора (у даљем тексту: препорука).</p>

<p>Члан 25.</p>
<p>Препорука се сачињава у писаном облику са 
образложењем.</p>
<p>За препоруку је потребно да гласају сви чланови Одбора.</p>
<p>Ако Одбор не донесе препоруку из члана 24. овог закона 
у року од три дана од дана закључења расправе, миритељ може на захтев једне од 
страна у спору да предложи препоруку.</p>

<p>*Службени гласник РС, број 50/2018</p>

<p>Члан 26.</p>
<p>Препорука не обавезује стране у спору.</p>
<p>Стране у спору могу да закључе споразум о решењу спора 
на основу препоруке из члана 24. и члана 25. став 3. овог закона или независно 
од исте.</p>
<p>Ако је предмет спора колективни уговор, споразум 
постаје основ за закључивање, измене и/или допуне колективног уговора.</p>
<p>Ако предмет спора није колективни уговор, споразум има снагу извршне 
исправе.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>Члан 27.</p>
<p>Страна у спору која не поступи по препоруци из члана 
24. овог закона дужна је да без одлагања наведе разлоге за непоступање и достави 
их миритељу.</p>
<p>На предлог миритеља Агенција може да препоруку и разлоге за 
непоступање по препоруци из става 1. овог члана објави у средствима јавног информисања.</p>

<p>*Службени гласник РС, број 50/2018</p>

<p>Члан 28.</p>
<p>Поступак мирења окончава се пред Одбором ако стране у спору закључе споразум 
о решењу спора у року од 30 дана од дана отварања расправе.</p>
<p>На захтев страна у спору Одбор може да одлучи да се 
рок из става 1. овог члана продужи за наредних 30 дана.</p>

<p>*Службени гласник РС, број 50/2018</p>

<p>Члан 29.</p>
<p>Брисан је (види члан 18. 
Закона - 50/2018-13)</p>

<p>3. Индивидуални спор</p>

<p>Члан 30.</p>
<p>Индивидуални спор може да се решава пред арбитром у 
складу са овим законом.</p>
<p>Ако међу странама у индивидуалном спору тече судски поступак из истог 
чињеничног и правног основа суд ће застати са поступком.</p>
<p>Стране у спору дужне су да суд обавесте о покретању 
поступка у складу са овим законом.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>Поступак пред арбитром</p>

<p>1) Поступак пред арбитром</p>
<p>*Службени гласник РС, број 50/2018</p>

<p>Члан 31.</p>
<p>Арбитар је дужан да закаже расправу у року од три 
радна дана од дана пријема 
предлога и документације о предмету спора и о томе обавештава стране у спору. 
</p>
<p>Расправа се одржава у присуству страна у спору и арбитра.</p>
<p>Арбитар отвара расправу и утврђује да ли сва позвана лица присуствују 
расправи.</p>
<p>Ако једна од страна у спору неоправдано изостане са расправе арбитар може да 
одржи расправу у њеном одсуству, узимајући у обзир документацију коју је та 
страна доставила.</p>
<p>Арбитар у току поступка указује странама у спору на 
могућност споразумног решавања спора.</p>
<p>Свака страна у спору може да повуче предлог за покретање поступка пред 
арбитром најкасније до дана отварања расправе.</p>

<p>*Службени гласник РС, број 50/2018</p>

<p>Члан 32.</p>
<p>Одржавање расправе је јавно, осим у споровима 
поводом дискриминације и злостављања на раду.</p>
<p>Арбитар може да искључи јавност на захтев страна у спору, ако за то постоје 
оправдани разлози.</p>

<p>*Службени гласник РС, број 50/2018</p>

<p>Члан 33.</p>
<p>Арбитар руководи расправом, узима изјаве од страна у спору и других лица у 
поступку, изводи доказе и стара се да се у току расправе изнесу све чињенице 
релевантне за одлучивање.</p>
<p>Стране у спору имају право да се пред арбитром изјасне о предмету спора и 
одговоре на наводе друге стране у спору. </p>
<p>Арбитар одлучује о одлагању расправе, по службеној дужности или на захтев 
стране у спору.</p>
<p>У случају из става 3. овог члана арбитар је дужан да закаже расправу 
најкасније у року од пет дана од дана одлагања расправе.</p>

<p>*Службени гласник РС, број 104/2009</p>
<p>Члан 33а</p>
<p>Стране у спору могу да ангажују судског вештака.</p>
<p>На судског вештака сходно се примењују одредбе овог 
закона о изузећу арбитра.</p>
<p>Свака од страна у спору сама сноси трошкове ангажовања 
судског вештака.</p>

<p>*Службени гласник РС, број 50/2018</p>

<p>Члан 34.</p>
<p>Брисан је (види члан 10. Закона – 104/2009-67)</p>

<p>Члан 35.</p>
<p>Стране у спору имају право да дају завршну реч на расправи.</p>
<p>Ако арбитар сматра да је предмет спора расправљен тако да може да одлучи, 
закључује расправу.</p>

<p>2) Окончање поступка пред арбитром</p>
<p>*Службени гласник РС, број 50/2018</p>

<p>Члан 35а</p>
<p>Поступак пред арбитром окончава се доношењем решења 
арбитра:</p>
<p>1) на основу споразума страна у спору;</p>
<p>2) којим арбитар одлучује о предмету спора;</p>
<p>3) ако је арбитражни поступак постао немогућ;</p>
<p>4) о обустави поступка у складу са овим законом. </p>
<p>Решење из става 1. тач. 1) и 2) овог члана има снагу 
извршне исправе.</p>
<p>*Службени гласник РС, број 50/2018</p>

<p>Члан 35б</p>
<p>Изузетно од члана 35а став 1. тачка 2) спор поводом 
злостављања и дискриминације на раду окончава се решењем арбитра донетим на 
основу споразума страна у спору.</p>
<p>Уколико не постоји споразум о решењу спора из става 1. 
овог члана, арбитар обуставља поступак у складу са чланом 35а став 1. тачка 4) 
овог закона и о истој правној ствари може се водити судски поступак, у складу са 
законом.</p>
<p>*Службени гласник РС, број 50/2018</p>

<p>Члан 36.</p>
<p>Арбитар доноси решење из члана 35а овог закона о предмету спора у року од 30 дана од дана отварања 
расправе.</p>
<p>Решење садржи:</p>
<p>1) увод;</p>
<p>2) изреку;</p>
<p>3) образложење;</p>
<p>4) упутство о правном средству;</p>
<p>5) име, презиме и потпис арбитра;</p>
<p>6) број и датум решења;</p>
<p>7) печат Агенције.</p>
<p>Против решења није дозвољена жалба.</p>
<p>Решење је правноснажно и извршно даном достављања странама у спору, 
осим решења из члана 35б став 2. овог закона, а ако је 
у решењу одређено да се радња која је предмет извршења може извршити у 
остављеном року, решење постаје извршно истеком тог рока. </p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>Члан 37.</p>
<p>Стране у спору су дужне да обавесте суд о доношењу решења ако је поступак 
пред судом прекинут.</p>

<p>IV. МИРИТЕЉИ И АРБИТРИ</p>

<p>1. Избор миритеља и арбитара</p>

<p>Члан 38.</p>
<p>За миритеља и арбитра може да буде изабрано лице које испуњава следеће 
услове:</p>
<p>1) да је држављанин Републике Србије;</p>
<p>2) да има стечено високо образовање на основним 
академским студијама у обиму од најмање 240 ЕСПБ бодова, мастер академским 
студијама, специјалистичким академским студијама, специјалистичким струковним 
студијама, односно на основним студијама у трајању од најмање четири године или 
специјалистичким студијама на факултету и најмање пет година радног искуства у 
области радних односа;</p>
<p>3) да није осуђивано за кривично дело на безусловну казну затвора од најмање 
шест месеци или за кажњиво дело које га чини неподобним за обављање ових 
послова;</p>
<p>4) да је достојно дужности миритеља, односно арбитра.</p>
<p>За арбитра може бити изабрано лице које поред услова 
из става 1. овог члана, има положен правосудни испит или је редовни професор 
факултета из позитивно-правних предмета.</p>
<p>Одредба члана 38. став 1. тачка 1) овог члана, у 
погледу држављанства Републике Србије, не примењује се на држављане држава 
чланица Европске уније, од приступања Републике Србије Европској унији.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>Члан 39.</p>
<p>Избор миритеља и арбитара врши се путем јавног огласа који, 
у Службеном гласнику Републике Србије, објављује 
Агенција.</p>
<p>Избор између пријављених кандидата врши Комисија за избор миритеља и арбитара 
(у даљем тексту: Комисија).</p>
<p>Комисију чине два представника Владе, два представника репрезентативних 
синдиката основаних за територију Републике Србије и два представника 
репрезентативних удружења послодаваца основаних за територију Републике Србије.</p>
<p>Представнике Владе именује Влада, а представнике синдиката и удружења 
послодаваца именује социјално-економски савет основан за територију Републике 
Србије, на предлог репрезентативних синдиката и репрезентативних удружења 
послодаваца – чланова тог савета.</p>
<p>Комисија бира председника из реда својих чланова.</p>

<p>*Службени гласник РС, број 50/2018</p>

<p>Члан 40.</p>
<p>Одлуку о избору миритеља и арбитара Комисија доноси у року од 
60 дана од дана 
истека рока за подношење пријава.</p>
<p>Одлука се сматра донетом ако за њу гласа двотрећинска већина чланова 
Комисије.</p>
<p>Одлука је коначна и против ње може да се покрене управни спор, у складу са 
законом.</p>

<p>*Службени гласник РС, број 50/2018</p>

<p>2. Трајање мандата</p>

<p>Члан 41.</p>
<p>Миритељ и арбитар се бирају на четири године и могу бити поново изабрани. 
</p>
<p>Рок из става 1. овог члана рачуна се од дана коначности одлуке о избору.</p>

<p>3. Именик </p>

<p>Члан 42.</p>
<p>Својство миритеља, односно арбитра стиче се даном уписа у Именик.</p>
<p>На основу одлуке о избору миритеља, односно арбитра директор Агенције доноси 
решење о упису у Именик.</p>
<p>Решење садржи име, презиме, адресу и стручну спрему миритеља, односно 
арбитра.</p>

<p>4. Садржај Именика</p>

<p>Члан 43.</p>
<p>Именик води Агенција.</p>
<p>Именик садржи следеће податке:</p>
<p>1) име и презиме миритеља, односно арбитра;</p>
<p>2) адресу;</p>
<p>3) стручну спрему;</p>
<p>4) назив и седиште послодавца, ако је у радном односу;</p>
<p>5) број и датум одлуке о избору; </p>
<p>6) број и датум решења о упису и брисању из Именика.</p>

<p>Члан 44.</p>
<p>Миритељ и арбитар дужни су да пријаве промену података из члана 43. став 2. 
тач. 2) и 4) овог закона у року од три дана од дана настанка промене.</p>

<p>5. Брисање из Именика</p>

<p>Члан 45.</p>
<p>Својство миритеља и арбитра престаје брисањем из Именика.</p>
<p>Миритељ, односно арбитар се брише из Именика: </p>
<p>1) ако се накнадно утврди да нису били испуњени услови из члана 38. овог 
закона;</p>
<p>2) ако престану да постоје услови из члана 38. тач. 1), 3) и 4) овог закона;</p>
<p>3) по истеку рока на који је изабран, ако не буде поново изабран;</p>
<p>4) ако одбије да се стручно усавршава;</p>
<p>5) ако нестручно и несавесно обавља дужности;</p>
<p>6) ако се неуредно одазива на позив Агенције;</p>
<p>7) ако неоправдано одуговлачи поступак мирног решавања радног спора;</p>
<p>8) на лични захтев; </p>
<p>9) услед губитка пословне способности;</p>
<p>10) услед смрти;</p>
<p>11) ако не поступа у складу са етичким кодексом.</p>

<p>*Службени гласник РС, број 50/2018</p>

<p>Члан 46.</p>
<p>Брисан је ранији став 1. (види члан 13. Закона – 104/2009-67)</p>
<p>Решење о брисању из Именика у случајевима из члана 45. 
став 2. доноси директор Агенције у року од 15 дана од дана наступања разлога 
који је основ за брисање, односно у року од осам дана од дана сазнања за тај 
разлог.</p>
<p>Решење о брисању из Именика у случајевима из члана 45. 
став 2. тач. 4)-7) и 11) директор Агенције доноси по прибављеном мишљењу 
социјално-економског савета основаног за територију Републике Србије.</p>
<p>Решење о брисању из Именика је коначно и против њега се може водити управни 
спор, у складу са законом.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>Члан 47.</p>
<p>Решење о упису и брисању из Именика објављује се у „Службеном гласнику 
Републике Србије”.</p>

<p>6. Изузеће миритеља и арбитара</p>

<p>Члан 48.</p>
<p>Страна у спору може директору Агенције да поднесе захтев за изузеће миритеља, 
односно арбитра, и то:</p>
<p>1) ако заступа неку од страна у спору, или је у последњих пет година заступао 
неку од страна у спору;</p>
<p>2) ако је сродник по крви у правој линији до било ког степена, а у побочној 
линији до четвртог степена неке од страна у спору, односно ако је брачни друг 
или сродник по тазбини до другог степена неке од страна у спору;</p>
<p>3) ако је у радном или чланском односу са неком од страна у спору или је 
такав однос постојао у последње две године;</p>
<p>4) ако је повезан са странама у спору на било који други начин који би могао 
да утиче на његову непристрасност.</p>
<p>Миритељ и арбитар по службеној дужности воде рачуна о разлозима за изузеће у 
току поступка и дужни су да о њима обавесте директора Агенције.</p>
<p>Директор Агенције одлучује о изузећу миритеља и арбитра по обавештењу 
миритеља, односно арбитра и на захтев стране у спору, у року од осам дана од 
сазнања за постојање разлога за изузеће.</p>
<p>У случају изузећа поступак мирног решавања радног спора наставља се избором 
новог миритеља, односно арбитра у складу са овим законом.</p>

<p>7. Дужности и права миритеља и арбитара</p>

<p>1) Дужности миритеља и арбитара</p>

<p>Члан 49.</p>
<p>Миритељ и арбитар су дужни да поступају савесно и по свом најбољем знању, у 
циљу решавања спора између страна у спору.</p>
<p>Миритељ и арбитар дужни су да се у поступку мирног 
решавања радних спорова придржавају етичког кодекса који доноси министар 
надлежан за послове рада.</p>

<p>*Службени гласник РС, број 50/2018</p>

<p>Члан 50.</p>
<p>Миритељ и арбитар су дужни да се стручно усавршавају.</p>

<p>Члан 51.</p>
<p>Миритељ и арбитар су дужни да редовно обавештавају Агенцију о покретању, току 
и окончању поступка мирног решавања радног спора.</p>

<p>2) Права миритеља и арбитара</p>

<p>Члан 52.</p>
<p>Миритељ и арбитар имају право на награду за рад и накнаду трошкова које су 
имали током поступка.</p>
<p>Актом Владе утврђују се услови за остваривање права на награду и накнаду 
трошкова и њихова висина.</p>
<p>Средства из става 1. овог члана обезбеђују се у буџету Републике Србије.</p>

<p>Члан 53.</p>
<p>Миритељ и арбитар имају право на одсуство са рада без накнаде зараде 
(неплаћено одсуство) за време док воде поступак мирног решавања радног спора у 
складу са овим законом.</p>

<p>Члан 53а</p>
<p>Миритељ и арбитар имају право на идентификациони 
документ. </p>
<p>Ближе услове у погледу издавања идентификационог 
документа прописује министар надлежан за послове рада.</p>
<p>*Службени гласник РС, број 50/2018</p>

<p>V. ЕВИДЕНЦИЈА О ПОСТУПЦИМА МИРНОГ РЕШАВАЊА РАДНИХ СПОРОВА</p>

<p>Члан 54.</p>
<p>Агенција води евиденцију о поступцима мирног решавања радних спорова.</p>
<p>Евиденција садржи нарочито: </p>
<p>1) име, презиме и адресу, односно назив и седиште страна у спору; 
</p>
<p>2) име и презиме миритеља, односно арбитра;</p>
<p>3) врсту и предмет спора;</p>
<p>4) датум покретања поступка;</p>
<p>5) датум и начин окончања спора.</p>
<p>На захтев социјално-економског савета основаног за 
територију Републике Србије Агенција доставља обавештења у вези са подацима о 
којима води евиденције, као и обавештења о другим питањима од значаја за 
поступке мирног решавања радних спорова.</p>

<p>*Службени гласник РС, број 104/2009</p>

<p>**Службени гласник РС, број 50/2018</p>

<p>VI. ПРЕЛАЗНЕ И ЗАВРШНЕ ОДРЕДБЕ</p>

<p>Члан 55.</p>
<p>Влада ће поставити директора Агенције у року од 30 дана од дана ступања на 
снагу овог закона. </p>
<p>Избор миритеља и арбитара и њихов упис у Именик, у складу са овим законом, 
извршиће се до 31. децембра 2004. године.</p>
<p>Одредбе овог закона које се односе на поступак мирног решавања радних спорова 
примењују се од 1. јануара 2005. године.</p>

<p>Члан 56.</p>
<p>Овај закон ступа на снагу осмог дана од дана објављивања у „Службеном 
гласнику Републике Србије”.</p>



<p>ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ЗАКОНА</p>


<p>Закон о изменама и допунама Закона о мирном решавању радних спорова: 
„Службени гласник РС“, број 104/2009-67</p>

<p>Члан 15.</p>
<p>Избор арбитара и њихов упис у Именик, у складу са овим законом, извршиће се у 
року од 30 дана од дана ступања на снагу овог закона.  </p>

<p>Члан 16.</p>
<p>Овај закон ступа на снагу осмог дана од дана објављивања у „Службеном 
гласнику Републике Србије”.</p>


<p></p>
<p>Закон о изменама и допунама Закона о мирном решавању радних спорова: 
„Службени гласник РС“, број 50/2018-13</p>

<p>Члан 33.</p>
<p>Подзаконски акти који се доносе у складу са одредбама овог закона 
донеће се у року од шест месеци од дана ступања на снагу овог закона. 
</p>
<p>Члан 34.</p>
<p>Подзаконски прописи донети на основу одредаба Закона о мирном 
решавању радних спорова („Службени гласник РС”, број 125/04) остају на снази до 
дана ступања на снагу подзаконских прописа донетих на основу овог закона, 
уколико нису у супротности са одредбама овог закона.</p>
<p>Члан 35.</p>
<p>Поступци мирног решавања радних спорова који су започети до дана 
ступања на снагу овог закона окончаће се по прописима који важе до почетка 
примене овог закона.</p>
<p>Члан 36.</p>
<p>Овај закон ступа на снагу осмог дана од дана објављивања у „Службеном 
гласнику Републике Србије”. </p>

