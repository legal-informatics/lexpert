


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразума између Владе Републике Србије и Кабинета министара Украјине о сарадњи у области туризма</p>
				<p>Проглашава се Закон о потврђивању Споразума између Владе Републике Србије и Кабинета министара Украјине о сарадњи у области туризма, који је донела Народна скупштина Републике Србије на Четвртој седници Првог редовног заседања у 2015. години, 17. априла 2015. године.</p>
				<p>ПР број 50</p>
				<p>У Београду, 21. априла 2015. године</p>
				<p>Председник Републике,</p>
				<p>Томислав Николић, с.р.</p>
				<p></p>
				<p>ЗАКОН</p>
				<p>о потврђивању Споразума између Владе Републике Србије и Кабинета министара Украјине о сарадњи у области туризма</p>
				<p>"Службени гласник РС - Међународни уговори", 
				број 8 од 21. априла 2015.</p>
				<p></p>
				<p>Члан 1.</p>
				<p>Потврђује се Споразум између Владе Републике Србије и Кабинета министара Украјине о сарадњи у области туризма, сачињен у Београду 6. јуна 2013. године на српском, украјинском и енглеском језику. </p>
				<p>Члан 2.</p>
				<p>Текст Споразума између Владе Републике Србије и Кабинета министара Украјине о сарадњи у области туризма на српском језику гласи: </p>
				<p>СПОРАЗУМ </p>
				<p>између </p>
				<p>ВЛАДЕ РЕПУБЛИКЕ СРБИЈЕ </p>
				<p>и </p>
				<p>КАБИНЕТА МИНИСТАРА УКРАЈИНЕ</p>
				<p>О САРАДЊИ У ОБЛАСТИ ТУРИЗМА</p>
				<p>Влада Републике Србије и Кабинет министара Украјине (у даљем тексту: Стране),</p>
				<p>руководећи се узајамном жељом да развијају и јачају сарадњу између две државе у области туризма,</p>
				<p>потврђујући значај билатералних веза у области туризма и сматрајући да су оне важан фактор социјалног и економског развоја, унапређивања, узајамног разумевања и јачања пријатељских односа између народа две државе,</p>
				<p>у циљу успостављања правне основе за даљи развој туристичке размене између држава Страна, на принципима равноправности и узајамне користи,</p>
				<p>споразумеле су се о следећем:</p>
				<p>Члан 1.</p>
				<p>Стране ће јачати и унапређивати сарадњу у области туризма у складу са важећим прописима две државе, укључујући овај споразум, као и друге међународне споразуме, чији су потписници обе Стране, као и у оквиру међународних туристичких организација.</p>
				<p>Члан 2.</p>
				<p>Стране ће подстицати билатералну туристичку размену, доприносити развоју сарадње и успостављању директних контаката између надлежних органа у области туризма, туристичких агенција, као и других релевантних субјеката и организација својих држава које се баве туристичком делатношћу. </p>
				<p>Члан 3.</p>
				<p>Стране ће у сарадњи са надлежним институцијама својих држава предузети одговарајуће мере за олакшање на реципрочној основи и поједностављење процедуралних и документационих формалности у области туристичког промета између држава, у складу са постојећим прописима две државе и другим међународним споразумима, који су на снази код обе Стране.</p>
				<p>Члан 4.</p>
				<p>Стране ће предузимати неопходне мере у циљу осигурања безбедности туриста који путују у њихову државу из државе друге Стране у складу са међународним стандардима.</p>
				<p>Члан 5.</p>
				<p>Стране ће подстицати и подржавати размену статистичких и осталих информација у области туризма, укључујући следеће:</p>
				<p>– прописе који регулишу туристичку делатност у обе државе;</p>
				<p>– туристичке ресурсе својих држава;</p>
				<p>– научна истраживања у области туризма;</p>
				<p>– међународна документа која се могу тицати друге Стране;</p>
				<p>– информативне и рекламне материјале.</p>
				<p>Члан 6.</p>
				<p>Стране ће подстицати развој туристичке инфраструктуре и материјалне базе, као и инвестирање у туристичку индустрију.</p>
				<p>Члан 7.</p>
				<p>Стране ће размотрити могућности за развој сарадње у свим активностима укључујући организацију семинара за туристичке званичнике и професионалце.</p>
				<p>Члан 8.</p>
				<p>Стране ће размењивати најновија искуства и технологије у области туризма, обављати међусобне консултације и промовисати контакте и сарадњу између организација, које се баве истраживањима у области туризма.</p>
				<p>Члан 9.</p>
				<p>У циљу праћења примене овог споразума, анализирања остварених активности у складу са његовим одредбама, процене резултата и његове имплементације, састављања препорука усмерених на развој сарадње између две државе, Стране ће основати Радну групу за туризам, састављену од представника Страна, односно надлежних органа својих држава.</p>
				<p>Стране ће одређивати и одобравати периодику и место састанака Радне групе за туризам. Састанцима Радне групе за туризам ће заједнички председавати шефови обе делегације.</p>
				<p>Члан 10.</p>
				<p>Стране су се споразумеле да су за спровођење овог споразума надлежни:</p>
				<p>– за Републику Србију: Министарство финансија и привреде;</p>
				<p>– за Украјину: Министарство инфраструктуре.</p>
				<p>Члан 11.</p>
				<p>Измене и допуне овог споразума могу се спроводити уз давање сагласности Страна, кроз протоколе, који ће бити саставни део овог споразума и ступати на снагу даном потписивања.</p>
				<p>Члан 12.</p>
				<p>Све спорове, који могу да настану у вези са тумачењем или применом овог споразума, Стране ће решавати путем консултација и преговора.</p>
				<p>Члан 13.</p>
				<p>Овај споразум ступа на снагу датумом пријема последње ноте којом Стране обавештавају једна другу дипломатским путем да су испуњени сви услови и процедуре које предвиђа њихово законодавство.</p>
				<p>Овај споразум се закључује на пет (5) година и аутоматски се продужава за наредни петогодишњи период, осим ако једна од Страна одлучи да га укине, обавештавајући дипломатским путем другу Страну најмање шест (6) месеци пре истека његове важности.</p>
				<p>Сачињено у Београду, дана 6. јуна 2013. године у два примерка, сваки на српском, украјинском и енглеском језику, при чему сваки текст има једнаку важност.</p>
				<p>У случају различитог тумачења одредаба овог споразума меродаван је текст на енглеском језику.</p>
				<p></p>
				<table class="tabela-bez-bordera">
					
						<tr>
							<td>
								<p>За Владу Републике Србије</p>
								<p>Млађан Динкић, с.р.</p>
							</td>
							<td>
								<p>За Kабинет министара Украјине</p>
								<p>Козак Володимир Васиљовић, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

