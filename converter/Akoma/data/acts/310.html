



<p>
ЗАКОН</p>
<p>
о давању контрагаранције
Републике Србије Србији и Црној Гори по зајму Европске банке за обнову и развој

(Будућа модернизација
и унапређење система за управљање ваздушним саобраћајем)</p>
<p>
"Службени гласник
РС", број

61 од 

18. јула 2005. 
</p>
<p>
</p>
<p>
</p>
<p>
Контрагаранција Републике
Србије</p>
<p>
</p>
<p>
Члан 1.</p>
<p>
Република Србија преузима обавезу да као контрагарант измири
обавезе Србије и Црне Горе, као гаранта, по Споразуму о зајму (Будућа модернизација
и унапређење система за управљање ваздушним саобраћајем) између Агенције за контролу
летења Србије и Црне Горе д.о.о, као зајмопримца и Европске банке за обнову и развој,
као зајмодавца, у висини од 30.820.000 евра, закљученом 9. фебруара 2005. године.</p>
<p>
</p>
<p>

Обавеза Републике Србије </p>
<p>
</p>
<p>
Члан 2.</p>
<p>
Контрагаранција из члана 1. овог закона даје се Србији и
Црној Гори на име обавезе из Споразума о зајму (Будућа модернизација и унапређење
система за управљање ваздушним саобраћајем) између Агенције за контролу летења Србије
и Црне Горе д.о.о. и Европске банке за обнову и развој и Споразума о пројекту пружања
помоћи (Будућа модернизација и унапређење система за управљање контролом летења)
између Републике Србије и Европске банке за обнову и развој.</p>
<p>
</p>
<p>
Обавезе Зајмопримца</p>
<p>
</p>
<p>
Члан 3.</p>
<p>
Средства за отплату зајма из члана 1. овог закона обезбедиће
Агенција за контролу летења Србије и Црне Горе д.о.о. (у даљем тексту: Зајмопримац).</p>
<p>
Зајмопримац је дужан да средства за отплату зајма обезбеђује
према плану отплате за сва повучена средства, у износу који укључује доспелу главницу,
обрачунату камату на повучена средства, трошкове за неповучена средства и остале
трошкове. </p>
<p>
Зајмопримац ће обезбеђивати средства за отплату зајма из
сопствених прихода, уплатом доспелих девизних обавеза на рачун отворен искључиво
за намену отплате зајма, код банке одговарајуће за Европску банку за обнову и развој.</p>
<p>
Ако по основу издате контрагаранције Република Србија изврши
обавезу уместо Зајмопримца, има право на повраћај главнице, камате и пратећих трошкова
који настану због неизвршења, односно неблаговременог извршења обавезе, до висине
износа измирене обавезе, као и право да од Зајмопримца наплати обрачунату законску
камату.</p>
<p>
Право на повраћај средстава из става 4. овог члана Република
Србија оствариће тако што ће Зајмопримцу умањити средства од утврђених буџетских
апропријација и субвенција или, ако Зајмопримац није корисник буџетских средстава
Републике Србије, иницирати наплату са рачуна Зајмопримца, на основу овлашћења добијеног
од Зајмопримца или других инструмената обезбеђења, у складу са прописима којима
се уређује платни промет. </p>
<p>
</p>
<p>
Ступање на снагу</p>
<p>
</p>
<p>
Члан 4.</p>
<p>
Овај
закон ступа на снагу осмог дана од дана објављивања у „Службеном гласнику Републике
Србије”.</p>
<p>
</p>

