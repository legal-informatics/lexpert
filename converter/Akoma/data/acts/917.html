


	
	Zakon

	


	
			<p>На основу члана 112. став 1. тачка 2. Устава Републике Србије, доносим</p>
			<p>УКАЗ</p>
			<p>о проглашењу Закона о потврђивању Споразума између Републике Србије и Републике Италије о олакшању примене Европске конвенције о међусобном пружању правне помоћи у кривичним стварима од 20. априла 1959. године</p>
			<p>Проглашава се Закон о потврђивању Споразума између Републике Србије и Републике Италије о олакшању примене Европске конвенције о међусобном пружању правне помоћи у кривичним стварима од 20. априла 1959. године, који је донела Народна скупштина Републике Србије, на седници Десетог ванредног заседања у Једанаестом сазиву, 25. септембра 2018. године.</p>
			<p>ПР број 115</p>
			<p>У Београду, 26. септембра 2018. године</p>
			<p>Председник Републике,</p>
			<p>Александар Вучић, с.р.</p>
			<p>ЗАКОН</p>
			<p>о потврђивању Споразума између Републике Србије и Републике Италије о олакшању примене Европске конвенције о међусобном пружању правне помоћи у кривичним стварима од 20. априла 1959. године</p>
			<p>"Службени гласник РС - Међународни уговори", број 
			12 од 27. септембра 2018.</p>
			<p>Члан 1.</p>
			<p>Потврђује се Споразум између Републике Србије и Републике Италије о олакшању примене Европске конвенције о међусобном пружању правне помоћи у кривичним стварима од 20. априла 1959. године, потписан у Београду, 9. фебруара 2017. године, у оригиналу на српском, италијанском и енглеском језику.</p>
			<p>Члан 2.</p>
			<p>Текст Споразума у оригиналу на српском језику гласи:</p>
			<p>СПОРАЗУМИЗМЕЂУ РЕПУБЛИКЕ СРБИЈЕ И РЕПУБЛИКЕ ИТАЛИЈЕ О ОЛАКШАЊУ ПРИМЕНЕ ЕВРОПСКЕ КОНВЕНЦИЈЕ О МЕЂУСОБНОМ ПРУЖАЊУ ПРAВНЕ ПОМОЋИ У КРИВИЧНИМ СТВАРИМА ОД 20. АПРИЛА 1959. ГОДИНЕ</p>
			<p>Република Србија и Република Италија (у даљем тексту: стране уговорнице);</p>
			<p>у циљу побољшања сарадње између две државе у области пружања међусобне правне помоћи у кривичним стварима, укључујући и посебне облике правне помоћи;</p>
			<p>истичући да овај споразум има за циљ да допуни одредбе и олакша примену Европске конвенције о међусобном пружању правне помоћи у кривичним стварима од 20. априла 1959. године, која остаје на снази за сва питања која нису регулисана овим споразумом;</p>
			<p>договориле су се следеће:</p>
			<p>Члан 1.ПРЕДМЕТ</p>
			<p>1. Стране уговорнице пружају једна другој, у складу са одредбама Европске конвенције о међусобном пружању правне помоћи у кривичним стварима од 20. априла 1959. године (у даљем тексту: Европска конвенција) и овог споразума, најширу могућу правну помоћ у кривичним стварима. </p>
			<p>2. Таква помоћ обухвата, нарочито:</p>
			<p>а) проналажење и идентификацију лица;</p>
			<p>б) уручење и достављање писмена и докумената у вези са кривичним поступком;</p>
			<p>в) позивање сведока, оштећених, лица која су подвргнута кривичном гоњењу и вештака да се добровољно појаве пред надлежним органима државе молиље;</p>
			<p>г) прибављање и достављање писмена, докумената и доказног материјала;</p>
			<p>д) прибављање и достављање мишљења вештака;</p>
			<p>ђ) сведочење или узимање изјава од лица;</p>
			<p>е) испитивање окривљених;</p>
			<p>ж) привремену предају лица лишених слободе како би могла да сведоче, буду испитана или учествују у другим процесним радњама;</p>
			<p>з) вршење провере лица, ствари и локација;</p>
			<p>и) спровођење претреса, замрзавања имовине и заплене;</p>
			<p>ј) конфискација имовине стечене криминалом и свих предмета у вези са кривичним делом;</p>
			<p>к) обавештавање о исходу кривичног поступка и достављање кривичних пресуда и података из судске/казнене евиденције;</p>
			<p>л) размена података у вези са законодавством;</p>
			<p>љ) било који други облик правне помоћи који није у супротности са законодавством замољене државе. </p>
			<p>Члан 2.ИЗВРШЕЊЕ ЗАХТЕВА ЗА ПРУЖАЊЕ ПРАВНЕ ПОМОЋИ И ОДЛАГАЊЕ ИЗВРШЕЊА</p>
			<p>1. Када замољена страна прими захтев за пружање правне помоћи, она ће поступити у складу са процедурама које је навела страна молиља, под условом да те процедуре нису у супротности са основним начелима њеног националног законодавства, и извршити захтев у најкраћем могућем року, узимајући у обзир све услове које наведе страна молиља. </p>
			<p>2. У случају да се захтев за пружање правне помоћи не може извршити, у складу са процедурама или условима које је навела страна молиља, орган замољене стране ће без одлагања о томе обавестити орган стране молиље и навести услове под којима се тај захтев може извршити. У том случају, органи наведени у члану 15. ставу 1. Европске конвенције се међусобно консултују и, у случају да држава молиља прихвати условно пружање помоћи, захтев се извршава на договорени начин.</p>
			<p>3. Замољена страна може одложити извршење пружања правне помоћи уколико би наведено извршење ометало кривични поступак који је у току у тој држави, о чему ће благовремено обавестити државу молиљу. </p>
			<p>Члан 3.ДОСТАВЉАЊЕ ЗАХТЕВА ЗА ПРУЖАЊЕ ПРАВНЕ ПОМОЋИ</p>
			<p>1. Правосудни орган стране молиље може упутити захтев за правну помоћ директно правосудном органу замољене државе, а одговор се може доставити на исти начин. </p>
			<p>2. Примерак захтева за правну помоћ из става 1. доставља се органима наведеним у члану 15. ставу 1. Европске конвенције.</p>
			<p>Члан 4.САСЛУШАЊЕ ПУТЕМ ВИДЕО КОНФЕРЕНЦИЈЕ</p>
			<p>1. У случају да се лице налази на територији замољене стране и да мора бити саслушано у својству сведока или вештака од стране надлежних органа стране молиље, страна молиља може затражити да се саслушање обави путем видео конференције, у складу са одредбама овог члана, ако се покаже да није могуће или не би било пожељно да се лице добровољно појави на њеној територији.</p>
			<p>2. Саслушање путем видео конференције може се такође затражити ради саслушања лица против којег је покренута истрага или које се кривично гони, уколико је оно сагласано са тим и ако наведено није у супротности са националним законодавством страна уговорница. У том случају, браниоцу лица које се саслушава, дозвољава се присуство на месту на коме се наведено лице налази или пред правосудним органом стране молиље, и омогућава му се поверљива комуникација на даљину са наведеним лицем. </p>
			<p>3. Саслушање путем видео конференције обавља се у свим случајевима у којима је лице, чије се саслушање или испитивање тражи, лишено слободе на територији замољене државе. </p>
			<p>4. Замољена страна одобриће да се саслушање лица обави путем видео конференције, ако то није у супротности са основним начелима њеног законодавства и под условом да располаже техничким средствима за такву врсту саслушања. </p>
			<p>5. Захтеви за саслушање путем видео конференције садрже, поред предвиђеног чланом 14. Европске конвенције, и разлоге због чега није могуће или не би било пожељно лично присуство лица које није лишено слободе, а које треба да буде саслушано или испитано, у држави молиљи. Такође, захтев треба да садржи назив надлежног органа и лица које ће узимати изјаву. </p>
			<p>6. Надлежни орган замољене државе позива лице на саслушање у складу са националним законодавством. </p>
			<p>7. У вези са саслушањем путем видео конференције, примењују се следеће одредбе:</p>
			<p>а) надлежни органи обе стране присутни су током саслушања, ако је потребно уз присуство преводиоца. Надлежни орган замољене стране врши идентификацију лица које се саслушава и обезбеђује да се ова радња врши у складу са националним законодавством. Када је надлежни орган замољене стране мишљења да се током саслушања не поступа у складу са основним начелима домаћег законодавства, без одлагања предузима неопходне мере како би наведена радња била обављена у складу са наведеним начелима;</p>
			<p>б) надлежни органи обе стране се међусобно договарају, уколико је потребно, о мерама заштите лица које се позива на саслушање;</p>
			<p>в) на захтев стране молиље или лица које се позива на саслушање, замољена старана обезбеђује том лицу, уколико је потребно, помоћ преводиоца;</p>
			<p>г) лице које се позива ради давања изјаве може одбити да то учини када закон замољене стране или стране молиље то предвиђа. </p>
			<p>8. Осим у случају из става 7(б) овог члана, надлежни орган замољене стране сачињава, на крају саслушања, званични записник у којем се наводи датум и место саслушања, садржај саслушања, подаци о идентитету саслушаног лица, подаци о идентитету и функцији свих других присутних лица која су узела учешће у саслушању као и техничким условима под којима је обављено саслушање. Надлежни орган замољене стране одмах доставља оригинал поменутог записника надлежном органу стране молиље, посредством њихових националних органа наведених у члану 15. ставу 1. Европске конвенције. </p>
			<p>9. Настале трошкове саслушања путем видео конференције надокнађује страна молиља, изузев у случају да се замољена страна делимично или у целости одрекне надокнаде трошкова. </p>
			<p>10. Замољена страна може да одобри употребу технологија за обављање видео конференције и у друге сврхе, поред наведених у ставу 1. и 2. овог члана, укључујући и ради вршења препознавања лица и предмета као и суочења. </p>
			<p>Члан 5.ИДЕНТИФИКАЦИЈА БАНКАРСКИХ РАЧУНА И ДРУГИХ ФИНАНСИЈСКИХ ПОДАТАКА</p>
			<p>1. На захтев стране молиље, замољена страна одмах утврђује да ли је идентификовано физичко или правно лице које је предмет кривичног гоњења власник једног или више рачуна у било којој банци, или другој кредитној или финансијској институцији која се налази на њеној територији и доставља страни молиљи релевантне информације, укључујући информације које се тичу идентитета овлашћених лица да користе те рачуне, њиховој локацији и свим трансакцијама по наведеним рачунима. </p>
			<p>2. Замољена страна одмах обавештава страну молиљу о исходу својих провера. </p>
			<p>3. Пружање помоћи сходно овом члану се не може одбити из разлога банкарске тајне. </p>
			<p>Члан 6.СТУПАЊЕ НА СНАГУ</p>
			<p>1. Oвaj споразум ступa нa снaгу даном приjeмa пoслeдњeг oбaвeштeњa кojим сe стане угoвoрницe диплoмaтским путeм мeђусoбнo oбaвeштaвajу дa су зaвршeни унутрaшњи прaвни пoступци пoтрeбни зa ступaњe нa снaгу овог споразума. </p>
			<p>2. Овај споразум може бити допуњен у било ком тренутку путем писаног споразума између страна уговорница. Свака допуна ступа на снагу у складу са поступком из става 1. овог члана и постаје саставни део овог споразума. </p>
			<p>3. Овај споразум се закључује на неодређени временски период. Свака страна уговорница може отказати овај споразум у било ком тренутку писаним обавештењем о отказу упућеном другој страни дипломатским путем. Отказивање ступа на снагу сто осамдесет дана од дана упућивања наведеног обавештења и не утиче на поступке започете пре наведеног отказивања. </p>
			<p>КАО ПОТВРДУ НАВЕДЕНОГ, доле потписани, прописно овлашћени од стране својих Влада, потписали су овај споразум. </p>
			<p>Сачињено у Београду, дана 9. фебруара 2017. године, у два оригинална примерка сваки на српском, италијанском и енглеском језику, при чему су сви текстови подједнако веродостојни. У случају разлике у тумачењу меродаван је текст на енглеском језику. </p>
			<table class="tabela-bez-bordera">
				
					
					
				
				
					<tr class="No-Table-Style">
						<td class="No-Table-Style">
							<p>ЗА РЕПУБЛИКУ СРБИЈУ</p>
							<p>Нела Кубуровић, с.р.</p>
						</td>
						<td class="No-Table-Style">
							<p>ЗА РЕПУБЛИКУ ИТАЛИЈУ</p>
							<p>Андреа Орландо, с.р.</p>
						</td>
					</tr>
				
			</table>
			<p>Члан 3.</p>
			<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

