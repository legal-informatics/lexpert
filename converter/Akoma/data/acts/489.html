



<p>
ЗАКОН</p>
<p>
о Јавном предузећу 
"Југоимпорт-СДПР"</p>
<p>
„Службени
лист СРЈ”, број 46 од 4. 
октобра 1996.</p>
<p>
</p>
<p>
</p>
<p>
Члан
1.</p>
<p>
Оснива се Јавно
предузеће „Југоимпорт-СДПР”.</p>
<p>
</p>
<p>
Члан
2.</p>
<p>
Јавно предузеће
„Југоимпорт-СДПР” (у даљем тексту:Југоимпорт-СДПР Ј.П.) обавља делатност,
односно послове од општег интереса у области спољнотрговинског промета
наоружања и војне опреме.</p>
<p>
</p>
<p>
Члан
3.</p>
<p>
Југоимпорт-СДПР Ј.П.
има својство правног лица.</p>
<p>
Скраћени назив фирме
је: „Југоимпорт-СДПР Ј.П.”.</p>
<p>
Седиште
Југоимпорта-СДПР Ј.П. је у Београду.</p>
<p>
</p>
<p>
Члан
4.</p>
<p>
Делатност, односно
послови од општег интереса у области спољнотрговинског промета наоружања и
војне опреме које обавља Југоимпорт-СДПР Ј.П. су:</p>
<p>
1) извоз и увоз
наоружања и војне опреме, односно опреме за производњу наоружања и војне
опреме, полупроизвода, склопова, делова, сировина и репродуктивног материјала
који се користе за производњу наоружања и војне опреме;</p>
<p>
2) пословно-техничка
сарадња, производна кооперација, прибављање и уступање имовинских права по
основу технологије у области производње наоружања и војне опреме;</p>
<p>
3) пројектовање,
изградња и опремање капацитета за производњу наоружања и војне опреме и других
војних објеката у иностранству;</p>
<p>
4) заступање страних
фирми, посредовање, ремонт и друге услуге у спољнотрговинском промету наоружања
и војне опреме.</p>
<p>
Југоимпорт-СДПР Ј.П.
може да обавља и друге делатности одређене статутом ако њихово обављање не
доводи у питање потпуно и благовремено извршавање делатности, односно послова
из става 1. овог члана.</p>
<p>
</p>
<p>
Члан
5.</p>
<p>
Југоимпорт-СДПР Ј.П.
послује средствима у државној својини.</p>
<p>
</p>
<p>
Члан
6.</p>
<p>
На рад и пословање
Југоимпорта-СДПР Ј.П. примењују се одредбе савезног закона којим се уређује
правни положај предузећа, ако овим законом није друкчије уређено и одредбе
савезног закона којим се уређују производња и промет наоружавања и војне
опреме.</p>
<p>
</p>
<p>
Члан
7.</p>
<p>
Југоимпорт-СДПР Ј.П.
има статут.</p>
<p>
Статут садржи
одредбе о:</p>
<p>
1) фирми и седишту;</p>
<p>
2) делатности;</p>
<p>
3) органима
Југоимпорта-СДПР Ј.П. делокругу, одговорности и начину одлучивања органа;</p>
<p>
4) деловима
Југоимпорта-СДПР Ј.П. који имају одређена овлашћења у правном промету;</p>
<p>
5) заступању
Југоимпорта-СДПР Ј.П.;</p>
<p>
6) расподели добити
и сношењу губитака;</p>
<p>
7) начину
располагања имовином и коришћења имовине;</p>
<p>
8) средствима
резерви;</p>
<p>
9) фондовима;</p>
<p>
10) планирању;</p>
<p>
11) општим актима и
начину њиховог доношења;</p>
<p>
12) заштиту животне
средине;</p>
<p>
13) статусним
променама и промени облика организовања Југоимпорта-СДПР Ј.П.;</p>
<p>
14) поступку измене
статута;</p>
<p>
15) другим питањима
од значаја за рад и пословање Југоимпорта-СДПР Ј.П. и за остваривање права,
обавеза и одговорности запослених у Југоимпорту-СДПР Ј.П.</p>
<p>
</p>
<p>
Члан
8.</p>
<p>
Органи
Југоимпорта-СДПР Ј.П. су управни одбор, директор и надзорни одбор.</p>
<p>
</p>
<p>
Члан
9.</p>
<p>
Управни одбор има
председника и осам чланова.</p>
<p>
Три члана управног
одбора бирају се из реда запослених у Југоимпорту-СДПР Ј.П.</p>
<p>
Мандат чланова
управног одбора траје пет година уз могућност поновног именовања, односно
избора.</p>
<p>
</p>
<p>
Члан
10.</p>
<p>
Управни одбор:</p>
<p>
1) доноси статут;</p>
<p>
2) утврђује пословну
политику;</p>
<p>
3) усваја годишњи
финансијски план;</p>
<p>
4) усваја годишњи и
периодичне извештаје о пословању;</p>
<p>
5) усваја годишњи
обрачун и периодичне обрачуне;</p>
<p>
6) доноси план
развоја и програм рада;</p>
<p>
7) одлучује о
расподели добити и сношењу губитака;</p>
<p>
8) даје смернице
директору за остваривање пословне политике;</p>
<p>
9) одлучује о
статусним променама и промени облика организовања Југоимпорта-СДПР Ј.П.;</p>
<p>
10) доноси одлуке о
оснивању представништава у иностранству и нових предузећа;</p>
<p>
11) одлучује о
пословној сарадњи и повезивању са другим предузећима;</p>
<p>
12) доноси
инвестиционе одлуке;</p>
<p>
13) доноси акт о
организацији и систематизацији радних места и друге опште акте утврђене
статутом;</p>
<p>
14) доноси пословник
о свом раду;</p>
<p>
15) обавља и друге
послове утврђене законом и статутом.</p>
<p>
</p>
<p>
Члан
11.</p>
<p>
Директор
Југоимпорта-СДПР Ј.П.:</p>
<p>
1) заступа
Југоимпорт-СДПР Ј.П.;</p>
<p>
2) организује и води
пословање Југоимпорта-СДПР Ј.П.;</p>
<p>
3) стара се о
законитости и одговара за законитост рада Југоимпорта-СДПР Ј.П.;</p>
<p>
4) предлаже план
развоја и програм рада;</p>
<p>
5) извршава одлуке
управног одбора и предузима мере за њихово спровођење;</p>
<p>
6) именује и
разрешава раднике са посебним овлашћењима и одговорностима;</p>
<p>
7) обавља и друге
послове утврђене законом и статутом.</p>
<p>
Мандат директора
Југоимпорта-СДПР Ј.П. траје пет година, уз могућност поновног именовања.</p>
<p>
</p>
<p>
Члан
12.</p>
<p>
Надзорни одбор има
председника и два члана.</p>
<p>
Један члан надзорног
одбора бира се из реда запослених у Југоимпорту-СДПР Ј.П.</p>
<p>
Мандат чланова
надзорног одбора траје пет година, уз могућност поновног именовања, односно
избора.</p>
<p>
</p>
<p>
Члан
13.</p>
<p>
Надзорни одбор:</p>
<p>
1) врши надзор над
законитошћу рада директора и управног одбора Југоимпорта-СДПР Ј.П.;</p>
<p>
2) прегледа годишњи
обрачун и периодичне обрачуне и утврђује да ли су сачињени у складу са
прописима;</p>
<p>
3) утврђује да ли се
пословне књиге и друга документа воде уредно и у складу са прописима;</p>
<p>
4) извештава о
годишњим рачуноводственим исказима и извештајима о пословању Југоимпорта-СДПР
Ј.П. који се подносе Савезној влади;</p>
<p>
5) даје мишљење о
предлозима за расподелу добити;</p>
<p>
6) разматра
извештаје ревизора;</p>
<p>
7) доноси пословник
о свом раду;</p>
<p>
8) обавља и друге
послове утврђене законом и статутом.</p>
<p>
</p>
<p>
Члан
14.</p>
<p>
Савезна влада
именује и разрешава председника и чланове управног одбора, директора и
председника и члана надзорног одбора, осим чланова који се бирају из реда
запослених у Југоимпорту-СДПР Ј.П.</p>
<p>
</p>
<p>
Члан
15.</p>
<p>
Савезна влада даје
сагласност на: статут, план развоја и програм рада, повећање и смањење основног
капитала, прибављање и отуђење непокретности, годишњи, финансијски план,
инвестиционе одлуке утврђене статутом, статусне промене, оснивање нових
предузећа и промену облика организовања Југоимпорта-СДПР Ј.П.</p>
<p>
Југоимпорт-СДПР Ј.П.
подноси Савезној влади годишњи извештај о раду и пословању, уз који прилаже
извештај надзорног одбора и годишњи обрачун, до 31. марта текуће године за
претходну годину.</p>
<p>
Савезна влада може
захтевати подношење извештаја и о појединим питањима у вези са радом и
пословањем Југоимпорта-СДПР Ј.П.</p>
<p>
</p>
<p>
Члан
16.</p>
<p>
Југоимпорт-СДПР Ј.П.
се може организовати као акционарско друштво у складу са савезним законом којим
се уређује правни положај предузећа, с тим да удео државног капитала не може
бити мањи од 51%.</p>
<p>
</p>
<p>
Члан
17.</p>
<p>
Надзор над радом
Југоимпорта-СДПР Ј.П. у обављању делатности, односно послова од општег интереса
утврђених овим законом врши надлежни савезни орган.</p>
<p>
У случају поремећаја
у пословању, односно вршењу делатности од општег интереса, надлежни савезни
орган упозориће о томе Југоимпорт-СДПР Ј.П. и утврдиће рок за отклањање тих
поремећаја.</p>
<p>
Ако Југоимпорт-СДПР
Ј.П. не отклони поремећаје у пословању, односно обављању делатности од општег
интереса у утврђеном року, Савезна влада може:</p>
<p>
1) наложити обављање
делатности, односно извршење послова од општег интереса;</p>
<p>
2) обуставити од
извршења акт Југоимпорта-СДПР Ј.П. који је супротан закону и доводи у питање
обављање делатности, односно послова од општег интереса;</p>
<p>
3) наложити радно ангажовање
запослених ради уредног и непрекидног обављања делатности, односно послова од
општег интереса;</p>
<p>
4) разрешити
директора, односно председника и чланове управног одбора и надзорног одбора;</p>
<p>
5) предузети друге
мере утврђене законом којим се утврђују услови и начин обављања делатности,
односно послова од општег интереса.</p>
<p>
</p>
<p>
Члан
18.</p>
<p>
У Југоимпорту-СДПР
Ј.П. могу се ангажовати професионални официри и професионални подофицири Војске
Југославије.</p>
<p>
О ангажовању
професионалних официра и професионалних подофицира Војске Југославије
Југоимпорт-СДПР Ј.П. закључује уговор са надлежним савезним органом.</p>
<p>
</p>
<p>
Члан
19.</p>
<p>
Југоимпорт-СДПР Ј.П.
преузима послове и имовину, укључујући и имовину представништава и предузећа
које је Савезна дирекција за промет производа са посебном наменом основала у
иностранству, односно у земљи, са билансним стањем на дан ступања на снагу овог
закона, као и запослене и сва права и обавезе Савезне дирекције за промет
производа са посебном наменом.</p>
<p>
Савезна дирекција за
промет производа са посебном наменом престаје уписом Југоимпорта-СДПР Ј.П. у
судски регистар.</p>
<p>
</p>
<p>
Члан
20.</p>
<p>
Савезна влада
именоваће председника и чланове управног одбора, председника и чланове
надзорног одбора и директора Југоимпорта-СДПР Ј.П. у року од 45 дана од дана
ступања на снагу овог закона.</p>
<p>
До именовања
председника и чланова управног одбора, надзорног одбора и директора
Југоимпорта-СДПР Ј.П. њихове функције обављаће досадашњи органи Савезне
дирекције за промет производа са посебном наменом.</p>
<p>
Управни одбор дужан
је да у року од 45 дана од дана именовања донесе статут и акт о организацији и
систематизацији радних места.</p>
<p>
</p>
<p>
Члан
21.</p>
<p>
Даном ступања на
снагу овог закона престају да важе Закон о Савезној дирекцији за промет
производа са посебном наменом („Службени лист СФРЈ”, број 11/91) и Закон о престанку
важења Закона о Савезној дирекцији за промет производа са посебном наменом
(„Службени лист СРЈ”, бр. 26/95, 61/95 и 28/96).</p>
<p>
</p>
<p>
Члан
22.</p>
<p>
Овај закон ступа на
снагу осмог дана од дана објављивања у „Службеном листу СРЈ”.</p>
<p>
</p>

