



<p>

</p>
	Редакцијски пречишћен текст
<p></p>
<p></p>
<p></p>

<p>
</p>
<p>
</p>
<p>
ЗАКОН</p>
<p>
о
режиму вода</p>
<p>
„Службени
лист СРЈ”, број 59 од 4. 
децембра 1998, 
"Службени гласник РС", број 101 од 21. новембра 2005 - 
др. закон</p>
<p>
I.
ОСНОВНЕ ОДРЕДБЕ</p>
<p>
Члан
1.</p>
<p>
Овим законом уређује
се праћење и одржавање режима површинских и подземних вода од интереса за целу
земљу и међународних вода, као и режима вода обалног мора.</p>
<p>
Режимом вода, у
смислу овог закона, сматра се и режим рада акумулација на водама из става 1.
овог члана.</p>
<p>
Члан
2.</p>
<p>
Воде од интереса за
целу земљу су водотоци који пресецају границе република чланица и воде у
њиховим сливним подручјима.</p>
<p>
Водотоци из става 1.
овог члана су реке Ибар и Лим.</p>
<p>
Члан
3.</p>
<p>
Међународне воде су
водотоци и језера који чине или пресецају границу Савезне Републике Југославије
и воде у њиховим сливним подручјима, као и воде обалног мора.</p>
<p>
Водотоци из става 1.
овог члана су реке Дунав, Вајски канал, Плазовић, Кереш, Тиса, Златица, Стари
Бегеј, Пловни Бегеј, Тамиш, Брзава, Ројга, Моравица, Караш, Нера, Тимок,
Височица, Нишава, Габерска, Јерма, Драговиштица, Пчиња, Лепенац, Плавска,
Растелничка, Бели Дрим, Грнчар, Краварски Поток, Цијевна, Бојана, Тара,
Ћехотина, Лим, Рзав, Дрина, Сава и Босут.</p>
<p>
Језера из става 1.
овог члана су Скадарско језеро и Билећко језеро.</p>
<p>
Члан
4.</p>
<p>
Подземне воде су
воде испод површине земље у сливним подручјима вода од интереса за целу земљу и
међународних вода из чл. 2. и 3. овог закона.</p>
<p>
Члан
5.</p>
<p>
Поједини изрази,
употребљени у овом закону, имају следеће значење:</p>
<p>
1) површинске воде
јесу текуће и стајаће воде;</p>
<p>
2) подземне воде
јесу воде које пониру кроз земљиште и воде које стоје или теку подземним
каналима;</p>
<p>
3) водоток је корито
са водом која њиме протиче;</p>
<p>
4) сливно подручје
је природна хидрографска целина;</p>
<p>
5) језеро је
удубљење на земљи са водом која га испуњава.</p>
<p>
II.
РЕЖИМ ВОДА</p>
<p>
Члан
6.</p>
<p>
Режим вода чине
елементи којима се одређује квантитативно и квалитативно стање вода и промене
тог стања у простору и времену.</p>
<p>
Елементи режима вода
којима се одређује квантитативно стање вода изражавају се показатељима
протицаја, водостаја и стања леда.</p>
<p>
Елементи режима вода
којима се одређује квалитативно стање вода изражавају се показатељима физичких,
хемијских, биолошких, бактериолошких и радиолошких карактеристика воде.</p>
<p>
Режим вода обалног
мора чине елементи којима се одређује квалитативно стање вода из става 3. овог
члана.</p>
<p>
Члан
7.</p>
<p>
Класификацијом вода
утврђује се подела вода на класе према показатељима елемената режима вода у
погледу квалитета вода и према намени тих вода.</p>
<p>
Категоризацијом
вода, воде се разврставају на водотоке, језера, акумулације, подземне воде и
воде обалног мора, односно њихови делови, према квалитету воде који треба да се
одржи или постигне.</p>
<p>
Класификацију и
категоризацију вода из ст. 1. и 2. овог члана прописује Савезна влада.</p>
<p>
Члан
8.</p>
<p>
Дозвољене вредности
показатеља елемената режима вода из члана 6. овог закона су максимално
дозвољене, минималне или оквирне вредности појединих показатеља елемената
режима вода.</p>
<p>
Дозвољене вредности
показатеља елемената режима вода на хидролошким станицама које се постављају на
граничним (улазним и излазним) профилима водотока, акумулација, језера и
обалног мора, као и на хидролошким станицама подземних вода одређених овим
законом, прописује Савезна влада.</p>
<p>
Прописом из става 2.
овог члана одредиће се место постављања хидролошких станица, програми мерења и
осматрања режима вода, као и начин успостављања хидролошких станица и праћења
елемената режима вода одређених овим законом.</p>
<p>
Члан
9.</p>
<p>
Забрањује се
извођење радова и вршење других радњи које могу да проузрокују погоршање режима
вода одређеног овим законом и прописима донетим на основу овог закона.</p>
<p>
Члан
10.</p>
<p>
Савезни орган,
односно савезна организација надлежна за хидрометеоролошке послове успоставља
хидролошке станице, прати, контролише и прогнозира елементе режима вода и
издаје редовне и ванредне извештаје о томе.</p>
<p>
III.
РЕЖИМ РАДА АКУМУЛАЦИЈА</p>
<p>
Члан
11.</p>
<p>
Акумулације, у
смислу овог закона, су водне акумулације са високим бранама које имају једну од
следећих карактеристика:</p>
<p>
1) грађевинску
висину већу од 15 м;</p>
<p>
2) грађевинску
висину већу од 10 м ако је дужина бране по круни већа од 500 м;</p>
<p>
3) запремину воде у
акумулацији већу од 1.000.000 м2;</p>
<p>
4) укупни капацитет
органа за евакуацију великих вода већи од 1000 м2/с.</p>
<p>
Члан
12.</p>
<p>
Корисник акумулације
је дужан да осматра, мери и испитује све елементе којима се прати и утврђује
стање високе бране, прибранских објеката и акумулационог простора у погледу
њихове стабилности и да о томе изради одговарајућу документацију.</p>
<p>
У случају да
елементи из става 1. овог члана указују на угроженост стабилности високе бране,
прибранских објеката и акумулационог простора, корисник акумулације дужан је да
предузме потребне мере да се њихова стабилност усклади са пројектованом
стабилношћу акумулације.</p>
<p>
Члан
13.</p>
<p>
Корисник акумулације
је дужан да изради документацију о последицама евентуалног преливања или рушења
високе бране и да предузима потребне мере за спречавање тих последица, а нарочито
у погледу обележавања линије допирања поплавних таласа на терену, постављања
уређаја и функционисања система за обавештавање и узбуњивање угроженог
становништва на том подручју.</p>
<p>
Члан
14.</p>
<p>
Корисник акумулације
је дужан да стално осматра и мери елементе режима воде непосредно у зони
утицаја акумулације и да те податке, заједно са подацима планираног пуњења и
пражњења акумулације, доставља савезном органу надлежном за послове
водопривреде, савезном органу надлежном за послове одбране и савезној организацији
надлежној за хидрометеоролошке послове.</p>
<p>
Члан
15.</p>
<p>
Савезни орган
надлежан за послове водопривреде прописује ближе елементе којима се прати и
утврђује стање високе бране, прибранских објеката и акумулационог простора у
погледу њихове стабилности из члана 12. став 1, као и садржај и начин израде
документације из члана 12. став 1. и члана 13. овог закона.</p>
<p>
IV.
ВОДОПРИВРЕДНА САГЛАСНОСТ</p>
<p>
Члан
16.</p>
<p>
За изградњу нових и
реконструкцију постојећих објеката и постројења, као и за извођење других
радова који могу да проузрокују промене у режиму вода одређеном овим законом,
обавезна је водопривредна сагласност коју издаје савезни орган надлежан за
послове водопривреде.</p>
<p>
Инвеститор, односно
корисник акумулације из члана 11. овог закона, дужан је да за документацију из
члана 12. став 1. и члана 13. овог закона прибави водопривредну сагласност
савезног органа надлежног за послове водопривреде пре почетка извођења радова.</p>
<p>
Члан
17.</p>
<p>
Водопривредном
сагласношћу одређују се услови и начин под којима се могу изводити радови или
користити објекти и постројења из члана 16. овог закона, да би се прописани
режим вода одржао у оквиру дозвољених вредности.</p>
<p>
Члан
18.</p>
<p>
Уз захтев за
издавање водопривредне сагласности прилаже се потребна техничка документација.</p>
<p>
Савезни орган
надлежан за послове водопривреде прописаће врсту објеката, постројења и других
радова који могу да проузрокују промене у режиму вода из члана 16. овог закона,
као и врсту и садржај техничке документације која се прилаже уз захтев за
издавање водопривредне сагласности.</p>
<p>
Члан
19.</p>
<p>
Савезни орган
надлежан за послове водопривреде издаје водопривредну сагласност у року од
месец дана од дана пријема уредног захтева са потребном документацијом.</p>
<p>
Члан
20.</p>
<p>
Водопривредна
сагласност престаје да важи ако се у року од две године од дана њеног издавања
не започне са радовима.</p>
<p>
Члан
21.</p>
<p>
За издате
водопривредне сагласности води се водна књига.</p>
<p>
Садржај и начин
вођења водне књиге прописује савезни орган надлежан за послове водопривреде.</p>
<p>
V.
НАДЗОР НАД ИЗВРШАВАЊЕМ ЗАКОНА</p>
<p>
Члан
22.</p>
<p>
Савезни орган надлежан
за послове водопривреде врши управни надзор над извршавањем овог закона и
прописа донетих на основу овог закона.</p>
<p>
Члан
23.</p>
<p>
Управни надзор врши
се над: </p>
<p>
1) режимом вода од
интереса за целу земљу, међународних вода и обалног мора Савезне Републике
Југославије према одређеним елементима режима вода;</p>
<p>
2) коришћењем водних
акумулација са високим бранама у погледу њихове стабилности и безбедности
низводног подручја;</p>
<p>
3) поступањем по
издатим водопривредним сагласностима за извођење радова који могу да
проузрокују промене у прописаном режиму вода.</p>
<p>
Члан
24.</p>
<p>
Управним надзором
обезбеђује се заштита прописаног режима вода предузимањем потребних мера да се
елементи режима вода одрже у оквиру дозвољених вредности.</p>
<p>
Члан
25.</p>
<p>
Инспекцијски надзор
врше савезни водопривредни инспектори.</p>
<p>
Члан
26.</p>
<p>
Инспекцијски надзор
врши се као редован надзор по програму који утврђује надлежни савезни орган.</p>
<p>
Ванредни
инспекцијски надзор се врши у случају кад надлежни савезни орган дође до
сазнања да су се стекле околности које могу угрозити дозвољене вредности
елемената режима вода или да су те вредности нарушене.</p>
<p>
Члан
27.</p>
<p>
Савезни
водопривредни инспектор је овлашћен да:</p>
<p>
1) врши преглед
техничке и друге документације која се односи на изградњу, реконструкцију и
коришћење објеката и постројења, као и на друге радове и мере који могу да
проузрокују промене прописаног режима вода;</p>
<p>
2) врши преглед
објеката и постројења и начина њиховог коришћења, као и преглед свих других
радова и мера који могу да проузрокују промене прописаног режима вода;</p>
<p>
3) врши преглед
коришћења вода и испуштања отпадних вода, отпадака и других отпадних материја
које могу да утичу на промене прописаног режима вода;</p>
<p>
4) прикупља податке
и узима изјаве од одговорних и службених лица, сведока и других лица, кад је то
потребно за утврђивање чињеничног стања;</p>
<p>
5) предузима и друге
мере за које је законом овлашћен.</p>
<p>
Члан
28.</p>
<p>
Савезни
водопривредни инспектор у вршењу послова у оквиру овлашћења утврђених овим
законом може по потреби одређене стручне послове поверити овлашћеној стручној
организацији.</p>
<p>
Трошкове за извршене
послове из става 1. овог члана сноси предузеће или друго правно или физичко
лице које је нарушило дозвољене вредности показатеља елемената режима вода.</p>
<p>
Члан
29.</p>
<p>
Кад утврди да је неким
актом или радњом повређен овај закон или пропис донет на основу овог закона,
савезни водопривредни инспектор има обавезу и овлашћење да предузима потребне
мере ради отклањања утврђених неправилности, и то да:</p>
<p>
1) нареди
обезбеђивање потребне техничке и друге документације, извршење одређених радњи
и предузимање потребних мера да би се спречило или отклонило угрожавање
прописаног режима вода;</p>
<p>
2) нареди обуставу
изградње и реконструкције објеката и постројења и извођење других радова, ако
се тиме угрожава прописани режим вода;</p>
<p>
3) забрани коришћење
објеката и постројења у функцијама које могу негативно да утичу на прописани
режим вода, до отклањања утврђених неправилности;</p>
<p>
4) забрани коришћења
вода и испуштање отпадних вода, отпадака и других отпадних материја, до
отклањања утврђених неправилности;</p>
<p>
5) предузима и друге
прописане мере којима ће се спречити или отклонити угрожавање прописаног режима
вода.</p>
<p>
Савезни
водопривредни инспектор може предузети једну или истовремено више мера из става
1. овог члана.</p>
<p>
Члан
30.</p>
<p>
Предузећа, друга
правна лица и физичка лица су дужни да савезном водопривредном инспектору
омогуће вршење управног надзора и да му обезбеде потребне услове за обављање
службеног задатка.</p>
<p>
Члан
31.</p>
<p>
Савезни
водопривредни инспектор, кад утврди одређене неправилности, записнички ће
констатовати постојање тих неправилности и наредиће својим решењем мере за
њихово отклањање у одређеном року.</p>
<p>
Предузеће, друго
правно лице и физичко лице је дужно да обавести савезног водопривредног
инспектора у одређеном року о предузетим мерама за отклањање утврђених
неправилности.</p>
<p>
Члан
32.</p>
<p>
Против решења
савезног водопривредног инспектора жалба није допуштена.</p>
<p>
Члан
33.</p>
<p>
Кад у вршењу послова
у оквиру својих овлашћења савезни водопривредни инспектор дође до сазнања или
сматра да је овај закон или пропис донет на основу овог закона повређен, дужан
је да поднесе пријаву надлежном органу за учињено кривично дело или привредни
преступ, односно да поднесе захтев за покретање прекршајног поступка.</p>
<p>
Члан
34.</p>
<p>
Савезни орган
надлежан за послове одбране врши надзор над исправношћу уређаја и над
функционисањем система за обавештавање и узбуњивање угроженог становништва на
подручју допирања поплавног таласа у случају опасности од рушења или преливања
брана из члана 13. овог закона.</p>
<p>
Одредбе овог закона
које се односе на права, обавезе и овлашћења савезног водопривредног инспектора
сходно се примењују и на одговарајуће савезне органе надлежне за послове
одбране кад врше послове надзора из става 1. овог члана.</p>
<p>
Члан
35.</p>
<p>
Савезни
водопривредни инспектор има службену легитимацију.</p>
<p>
Образац службене
легитимације из става 1. овог члана прописује савезни орган надлежан за послове
водопривреде.</p>
<p>
VI.
КАЗНЕНЕ ОДРЕДБЕ</p>
<p>
1.
Привредни преступи</p>
<p>
Члан
36.</p>
<p>
Новчаном казном 
од
200.000 до 2.000.000 динара* казниће се за привредни преступ предузеће или
друго правно лице:</p>
<p>
1) ако изводи радове
и врши друге радње које могу да проузрокују погоршање утврђеног режима вода
(члан 9);</p>
<p>
2) ако не предузме
потребне мере да се стабилност акумулације усклади са њеном пројектованом
стабилношћу (члан 12. став 2);</p>
<p>
3) ако не предузме
потребне мере за спечавање негативног утицаја преливања или рушења високе бране
на безбедност низводног подручја (члан 13);</p>
<p>
4) ако изводи радове
који могу да проузрокују промене у прописаном режиму вода без претходно
прибављене водопривредне сагласности или противно издатој водопривредној
сагласности (члан 16. став 1);</p>
<p>
5) ако почне градњу
акумулације са високом браном без претходно прибављене водопривредне
сагласности на прописану документацију (члан 16. став 2).</p>
<p>
За радње из става 1.
овог члана за привредни преступ казниће се и одговорно лице у предузећу или
другом правном лицу новчаном казном од 

50.000 до 200.000 динара*.</p>
<p>
*Службени гласник 
РС, број 101/2005</p>
<p>
</p>
<p>
2.
Прекршаји</p>
<p>
</p>
<p>
Члан
37.</p>
<p>
Новчаном казном 
од
100.000 до 1.000.000 динара* казниће се за прекршај предузеће или друго
правно лице:</p>
<p>
1) ако не доставља
надлежним савезним органима и организацијама уредно и благовремено податке о
мерењу елемената режима воде непосредно у зони утицаја акумулације, заједно са
подацима планираног пуњења и пражњења акумулације (члан 14);</p>
<p>
2) ако онемогући
савезног водопривредног инспектора у вршењу надзора или ако му не обезбеди
потребне услове за обављање службеног задатка (члан 30);</p>
<p>
3) ако не обавести
савезног водопривредног инспектора у одређеном року о предузетим мерама за
отклањање утврђених неправилности (члан 31).</p>
<p>
За радње из става 1.
овог члана за прекршај казниће се и одговорно лице у предузећу или другом
правном лицу новчаном казном од 

10.000 до 50.000 динара*.</p>
<p>
</p>
<p>
*Службени гласник 
РС, број 101/2005</p>
<p>
Члан
38.</p>
<p>
Новчаном казном 


од 

10.000 до 50.000 динара* казниће се за прекршај физичко лице ако учини неку од
радњи одређених у чл. 36. и 37. овог закона.</p>
<p>
*Службени гласник 
РС, број 101/2005</p>
<p>
</p>
<p>
VII.
ЗАВРШНЕ ОДРЕДБЕ</p>
<p>
Члан
39.</p>
<p>
Прописи за
извршавања овог закона донеће се у року од шест месеци од дана ступања на снагу
овог закона.</p>
<p>
Члан
40.</p>
<p>
Даном ступања на
снагу овог закона, престаје да важи Закон о основама режима вода од интереса за
две или више република, односно аутономних покрајина и о међудржавним водама
(„Службени лист СФРЈ”, бр. 2/74, 24/76 и 31/76).</p>
<p>
Члан
41.</p>
<p>
Овај закон ступа на
снагу осмог дана од дана објављивања у „Службеном листу СРЈ”.</p>

