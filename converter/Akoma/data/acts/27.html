


<p>
</p>
	Редакцијски пречишћен текст
<p></p>
<p></p>
<p></p>
<p>
</p>
<p>
ЗАКОН</p>
<p>
о спољним пословима</p>
<p>
„Службени 

гласник РС“, 

бр. 116 

од 11. децембра 2007, 126 

од 28. децембра 2007

- 

исправка, 41 од 2. јуна 2009.</p>
<p>
</p>
<p>
</p>
<p>
Глава прва</p>
<p>
</p>
<p>
УВОДНЕ ОДРЕДБЕ</p>
<p>
</p>
<p>
Члан 1.</p>
<p>
Овим законом уређују се: 

међусобни однос државних органа у обављању спољних послова; 

послови које у оквиру утврђеног делокруга и надлежности обавља Министарство спољних послова (у даљем тексту: 

Министарство); 

поступак одлучивања о отварању и затварању дипломатско-конзуларних представништава Републике Србије у иностранству (у даљем тексту: 

дипломатско-конзуларна представништва) 

и представништава страних држава и међународних организација у Републици Србији; 

поступак стицања, 

управљања и располагања имовином у иностранству неопходном за рад дипломатско-конзуларних представништава; 

дипломатска и конзуларна звања, 

као и посебна права и дужности дипломата и других запослених у Министарству која произилазе из обављања спољних послова. 
</p>
<p>
На питања која нису уређена овим законом примењују се други закони, 

општеприхваћена правила међународног права и потврђени међународни уговори и подзаконски општи акти, 

којима се уређује област спољних послова. 
</p>
<p>
</p>
<p>
Глава друга
</p>
<p>
</p>
<p>
НАДЛЕЖНОСТ У ОБЛАСТИ СПОЉНИХ ПОСЛОВА
</p>
<p>
</p>
<p>

Утврђивање и спровођење спољне политике
</p>
<p>
</p>
<p>
Члан 2.</p>
<p>
</p>
<p>
Влада утврђује спољну политику коју спроводи Министарство, 

као и други органи државне управе у оквиру утврђеног делокруга. 
</p>
<p>
</p>
<p>
Начело сарадње</p>
<p>
</p>
<p>
Члан 3.</p>
<p>
Државни органи међусобно сарађују у обављању спољних послова за које су надлежни на основу Устава и закона.</p>
<p>
Сарадња се остварује међусобним извештавањем и координацијом спољнополитичких активности. 
</p>
<p>
</p>
<p>
Надлежност Министарства у процесу сарадње</p>
<p>
</p>
<p>
Члан 4.</p>
<p>
Министарство је надлежно за координацију спољнополитичких и других међународних активности које у оквиру утврђене надлежности спроводе државни органи.</p>
<p>
Државни органи у обављању спољних послова сарађују са Министарством благовременим извештавањем о планираним и спроведеним активностима.</p>
<p>
Комуникација државних органа са представницима других држава и међународних организација одвија се посредством Министарства или у сарадњи са Министарством, 

када је то у складу са међународним уговорима и дипломатском праксом. 
</p>
<p>
Односи државних органа са дипломатско-конзуларним представништвима одвијају се преко Министарства. 
</p>
<p>
</p>
<p>
Послови Министарства</p>
<p>
</p>
<p>
Члан 5.</p>
<p>
Министарство у оквиру своје надлежности обавља следеће послове:</p>
<p>
1) 

представља, 

уз председника Републике, 

Републику Србију у односима са другим државама, 

међународним организацијама, 

међународним судовима и другим међународним институцијама, 

као и са њиховим представништвима у Републици Србији;</p>
<p>
2) штити интересе Републике Србије, 

њених држављана и правних лица у иностранству; 
</p>
<p>
3) 

предлаже Влади спољну политику коју она утврђује;</p>
<p>
4) 

предлаже Влади успостављање и прекид дипломатских односа са другим државама;</p>
<p>
5) 

предлаже Влади учлањење, 

односно учешће Републике Србије у међународним организацијама и интеграцијама, 

као и у другим облицима међународне сарадње;</p>
<p>
6) 

предлаже Влади амбасадоре, 

генералне и почасне конзуле Републике Србије у иностранству;</p>
<p>
7) 

учествује у пословима у вези са акредитацијом званичних представника држава и међународних организација у Републици Србији;</p>
<p>
8) 

организује званичне посете на државном и дипломатском нивоу;</p>
<p>
9) 

учествује у припремама за учешће представника Републике Србије на међународним преговорима и конференцијама; 
</p>
<p>
10) 

анализира међународни положај Републике Србије и билатералне односе са другим државама; 
</p>
<p>
11) 

анализира спољнополитичке аспекте одбране и националне безбедности; 
</p>
<p>
12) 

анализира и предвиђа развој регионалних и глобалних односа и појава, 

нарочито у области спољне политике, 

безбедности, 

међународног јавног и приватног права, 

економије, 

екологије, 

просвете и културе и стања људских права, 

која су од значаја за остваривање међународних односа Републике Србије;</p>
<p>
13) 

прикупља и анализира информације страних медија које се односе на Републику Србију;</p>
<p>
14) 

припрема нацрте закона, 

других прописа и општих аката из области спољних послова, 

даје мишљење о нацртима закона и других прописа у вези са спољним пословима за које су надлежни други органи државне управе, 

а који су од интереса за међународни положај Републике Србије;</p>
<p>
15) 

припрема правна мишљења о питањима из међународног права за потребе председника Републике, 

Владе и других државних органа; 
</p>
<p>
16) 

предлаже Влади стратегију развоја спољних послова и друге мере којима се обликује спољна политика Владе; 

припрема документацију, 

информације и анализе из области спољне политике;</p>
<p>
17) 

у сарадњи са надлежним државним органима покреће поступак и координира вођење преговора и закључивање међународних уговора, 

учествује у поступку њиховог потврђивања и прати њихову примену; чува оригинале свих међународних уговора, 

заједничких саопштења и декларација Републике Србије и њених међународноправних претходника;</p>
<p>
18) 

информише владе других држава и међународну јавност, 

као и исељенике, 

лица српског порекла и држављане Републике Србије у иностранству о политици Републике Србије и, 

у сарадњи са другим надлежним органима државне управе, 

ради на промоцији политичких ставова Владе ради јачања угледа Републике Србије у међународним односима;</p>
<p>
19) 

у сарадњи са Министарством за дијаспору, 

унапређује поштовање људских и мањинских права исељеника, 

лица српског порекла и држављана Републике Србије у иностранству; 
</p>
<p>
20) 

у сарадњи са другим надлежним органима државне управе, 

спроводи гласање држављана Републике Србије који имају пребивалиште или боравиште у иностранству за време избора и референдума на републичком нивоу; 
</p>
<p>
21) 

у сарадњи са другим органима државне управе, 

обавља послове разграничења са суседним државама, 

израђује и
чува документацију о државној граници;</p>
<p>
22) 

прикупља и 
чува документацију о спољној политици Републике Србије, 

подстиче научноистраживачки рад у области спољне политике и међународних односа; 
</p>
<p>
23) 

спроводи поступак стицања, 

одржавања и располагања непокретном имовином у иностранству која је неопходна за рад дипломатско-конзуларних представништава;</p>
<p>
24) 

организује, 

одржава и 
штити системе информатичких, 

телекомуникационих, 

курирских и других веза са дипломатско-конзуларним представништвима и другим информационим системима; 
</p>
<p>
25) 

обавља послове безбедности Министарства, 

дипломатско-конзуларних представништава и запослених;</p>
<p>
26) 

у сарадњи са другим надлежним органима сагласно посебном закону обезбеђује учешће у међународним мисијама;</p>
<p>
27) 

обавља и друге послове одређене законом.</p>
<p>

Начела за унутрашње уређење и систематизацију радних места у Министарству прописује Влада, на предлог министра спољних послова (у даљем тексту: министар).*</p>
<p>

Послове безбедности из тачке 25. овог члана, Министарство обавља на начин који прописује Влада, на предлог министра.*</p>
<p>
Послове из свог делокруга Министарство врши непосредно и преко дипломатско-конзуларних представништава. 
</p>
<p>
</p>
<p>
*Службени гласник РС, број 41/2009</p>
<p>
</p>
<p>
Саветодавна тела</p>
<p>
</p>
<p>
Члан 6.</p>
<p>
У циљу стручнијег и свестранијег формулисања предлога стратегије спољне политике и унапређења укупних активности Министарства, 

министар
* може да оснива саветодавна тела, 

састављена од угледних стручњака из одговарајућих области, чије би ангажовање у саветодавним телима било почасне природе. 
</p>
<p>
</p>
<p>
*Службени гласник РС, број 41/2009</p>
<p>
</p>
<p>
Врсте дипломатско-конзуларних представништава</p>
<p>
</p>
<p>
Члан 7.</p>
<p>
Дипломатско-конзуларна представништва јесу сталне дипломатске мисије и конзуларна представништва. 
</p>
<p>
Сталне дипломатске мисије јесу амбасаде, које се оснивају у другим државама, и сталне мисије, које се оснивају при међународним организацијама.</p>
<p>
Конзуларна представништва могу бити основана у рангу генералних конзулата, конзулата, вицеконзулата и конзуларних агенција, у зависности од обима билатералних односа, обима економске сарадње и бројности дијаспоре. 
</p>
<p>
</p>
<p>
Послови сталне дипломатске мисије</p>
<p>
</p>
<p>
Члан 8.</p>
<p>
Стална дипломатска мисија обавља оне послове из делокруга Министарства који спадају у репрезентативне и спољнополитичке функције предвиђене међународним уговорима и дипломатском праксом. 
</p>
<p>
У обављању послова из свог делокруга стална дипломатска мисија дужна је да поступа у складу са Уставом, законима, општеприхваћеним правилима међународног права и потврђеним међународним уговорима и подзаконским општим актима, као и по директивама министра и у складу са тим директивама датим инструкцијама и упутствима руководилаца надлежних унутрашњих јединица Министарства.</p>
<p>
Поред послова наведених у ст. 1. и 2. овог члана, амбасада врши и конзуларне функције. 
</p>
<p>
</p>
<p>
Послови конзуларног представништва</p>
<p>
</p>
<p>
Члан 9.</p>
<p>
Конзуларно представништво обавља оне послове из делокруга Министарства који спадају у конзуларне функције предвиђене међународним уговорима и дипломатско-конзуларном праксом. 
</p>
<p>
У обављању послова из свог делокруга, конзуларно представништво поступа у складу са Уставом, законима, општеприхваћеним правилима међународног права и потврђеним међународним уговорима и подзаконским општим актима, као и по директивама министра и у складу са тим директивама датим инструкцијама и упутствима руководилаца надлежних унутрашњих јединица Министарства, као и амбасадора акредитованог у држави пријема.</p>
<p>
По правилу, конзуларно представништво одржава односе са централним органима државе пријема преко амбасаде Републике Србије у тој држави, а када то изричито допуштају међународни споразуми или закони и пракса државе пријема, комуникација се може вршити и непосредно. 
</p>
<p>
Уколико у страној држави нема амбасаде Републике Србије или она није у могућности да обавља своје дужности, конзуларно представништво, по овлашћењу министра, а на основу споразума са државом пријема, може да преузме одређене дипломатске функције. 
</p>
<p>
</p>
<p>
Послови културно-информативног центра</p>
<p>
</p>
<p>
Члан 10.</p>
<p>
Културно-информативни центар обавља послове јавне дипломатије из делокруга Министарства и других органа државне управе из области културе, у циљу повећања угледа Републике Србије. 
</p>
<p>
У обављању послова из свог делокруга, културно-информативни центар дужан је да поступа у складу са Уставом, законима, општеприхваћеним правилима међународног права и потврђеним међународним уговорима и подзаконским општим актима, а по директивама министра и у складу са тим директивама датим инструкцијама и упутствима руководилаца надлежних унутрашњих јединица Министарства, као и амбасадора акредитованог у држави пријема. 
</p>
<p>
</p>
<p>
Специјална мисија</p>
<p>
</p>
<p>
Члан 11.</p>
<p>
Специјална мисија представља Републику Србију у страној држави, односно при међународној организацији ради извршења посебних задатака. 
</p>
<p>
Оснивање и задаци специјалне мисије, трајање, именовање њеног шефа, одређивање звања, начин финансирања и услови рада уређују се посебним актом Владе, на предлог министра. 
</p>
<p>
</p>
<p>
Заштита интереса</p>
<p>
</p>
<p>
Члан 12.</p>
<p>
Ради заштите интереса Републике Србије и њених држављана и правних лица у државама у којима нема дипломатско-конзуларно представништво, Република Србија може закључити међународни уговор са трећом државом која ће те интересе штитити посредством свог дипломатско-конзуларног представништва, у складу са међународним правом и дипломатском праксом.</p>
<p>
Република Србија може закључити међународни уговор о заштити интереса трећих држава и њихових грађана у иностранству од стране дипломатско-конзуларних представништава. 
</p>
<p>
</p>
<p>
Особље дипломатско-конзуларног представништва</p>
<p>
</p>
<p>
Члан 13.</p>
<p>
Особље дипломатско-конзуларног представништва чине шеф представништва, дипломатско и конзуларно особље, административно-техничко особље и послужно особље, у смислу међународних конвенција. 
</p>
<p>
</p>
<p>
Особље културно-информативног центра</p>
<p>
</p>
<p>
Члан 14.</p>
<p>
Особље у културно-информативним центрима чине директор, стручно и административно-техничко особље, ако међудржавним споразумом или актом о оснивању центра није друкчије одређено. 
</p>
<p>
</p>
<p>
Постављење и опозив шефа сталне дипломатске мисије</p>
<p>
</p>
<p>
Члан 15.</p>
<p>
На иницијативу министра, Влада утврђује предлог о постављењу шефа сталне дипломатске мисије – амбасадора, о чијем постављењу, по добијању агремана државе пријема, одлучује председник Републике указом. Агреман као предуслов за постављење се не односи на шефове сталне мисије Републике Србије при међународној организацији.</p>
<p>
На иницијативу министра, Влада утврђује предлог о опозиву шефа сталне дипломатске мисије – амбасадора, о чијем опозиву одлучује председник Републике указом.</p>
<p>
Указ о постављењу, односно опозиву шефа сталне дипломатске мисије – амбасадора објављује се у „Службеном гласнику Републике Србије”. 
</p>
<p>
</p>
<p>
Амбасадор на нерезиденцијалној основи</p>
<p>
</p>
<p>
Члан 16.</p>
<p>
Амбасадор на нерезиденцијалној основи може бити акредитован у једној или у више држава у којима Република Србија нема дипломатско-конзуларна представништва. 
</p>
<p>
На функцију амбасадора на нерезиденцијалној основи може се поставити амбасадор Републике Србије са седиштем у трећој држави или амбасадор у Министарству, који би по потреби и у складу са директивом министра боравио у страној држави. 
</p>
<p>
Амбасадор на нерезиденцијалној основи поставља се и опозива на начин и по поступку из члана 15. овог закона. 
</p>
<p>
</p>
<p>
Специјални изасланик министра</p>
<p>
</p>
<p>
Члан 17.</p>
<p>
Министар може именовати свог специјалног изасланика који привремено борави у страној држави или при међународној организацији ради извршења посебних задатака. 
</p>
<p>
</p>
<p>
Дужности шефа сталне дипломатске мисије</p>
<p>
</p>
<p>
Члан 18.</p>
<p>
Шеф сталне дипломатске мисије обавља дужности у складу са међународним конвенцијама о дипломатским односима и о представљању држава у односима са међународним организацијама, а нарочито:</p>
<p>
1) представља Републику Србију у страној држави или у међународној организацији;</p>
<p>
2) потписује дипломатске инструменте;</p>
<p>
3) преноси и заступа ставове Владе. 
</p>
<p>
Шеф сталне дипломатске мисије за свој рад одговара министру, Влади и председнику Републике. 
</p>
<p>
</p>
<p>
Отправник послова</p>
<p>
</p>
<p>
Члан 19.</p>
<p>
У одсуству амбасадора, дужност шефа сталне дипломатске мисије привремено обавља отправник послова кога одреди амбасадор из редова дипломата, а у случају када је амбасадор опозван или спречен да врши дужност именовање отправника послова врши министар. 
</p>
<p>
</p>
<p>
Шеф конзуларног представништва</p>
<p>
</p>
<p>
Члан 20.</p>
<p>
Шеф конзуларног представништва има конзуларно звање које одговара утврђеном рангу представништва (члан 7. став 3. овог закона).</p>
<p>
На предлог министра, Влада поставља и разрешава генералног конзула, док шефове осталих конзуларних представништава именује и разрешава министар. 
</p>
<p>
Решење Владе о постављењу и разрешењу генералног конзула објављује се у „Службеном гласнику Републике Србије”.</p>
<p>
Шеф конзуларног представништва обавља дужности које произилазе из функција представништва (члан 9. овог закона) и за свој рад одговара амбасадору акредитованом у држави пријема и министру.</p>
<p>
Кад је Влада поставила шефа конзуларног представништва, он за свој рад одговара амбасадору акредитованом у држави пријема, министру и Влади. 
</p>
<p>
</p>
<p>
Почасни конзул</p>
<p>
</p>
<p>
Члан 21.</p>
<p>
Влада на предлог министра и уз сагласност државе пријема, може за почасног конзула поставити лице, без обзира на држављанство, које у својој држави ужива углед и жели да заступа интересе Републике Србије.</p>
<p>
Функције, односно конзуларне послове које почасни конзул може да обавља на свом конзуларном подручју и права и дужности почасног конзула у обављању функције, односно конзуларних послова прописује министар.</p>
<p>
Почасни конзул дужан је да обавља своје функције сагласно политици и ставовима Владе и на основу инструкција шефа сталне дипломатске мисије у држави пријема, односно руководиоца надлежне унутрашње јединице Министарства. 
</p>
<p>
</p>
<p>
Директор културно-информативног центра</p>
<p>
</p>
<p>
Члан 22.</p>
<p>
Министар именује и разрешава директора културно-информативног центра. 
</p>
<p>
Директор културно-информативног центра обавља дужности које произилазе из послова центра (члан 10. овог закона) и за свој рад одговара министру и амбасадору акредитованом у држави пријема. 
</p>
<p>
</p>
<p>
</p>
<p>
</p>
<p>
Глава трећа</p>
<p>
</p>
<p>
ОТВАРАЊЕ И ЗАТВАРАЊЕ ПРЕДСТАВНИШТАВА</p>
<p>
</p>
<p>
Одлучивање о отварању и затварању дипломатско-конзуларног представништва</p>
<p>
</p>
<p>
</p>
<p>
Члан 23.</p>
<p>
На предлог министра, Влада доноси одлуку о отварању и затварању дипломатско-конзуларног представништва у другој држави, односно при међународној организацији. 
</p>
<p>
Влада може, на предлог министра, донети одлуку о отварању или затварању канцеларије дипломатско-конзуларног представништва изван његовог седишта, ради обављања послова из одређене области. 
</p>
<p>
У одлуци Владе о отварању или затварању конзуларног представништва наводи се његов ранг и конзуларно подручје, сагласно претходно прибављеној сагласности земље пријема.</p>
<p>
Одлуке Владе из ст. 1. и 2 овог члана објављују се у „Службеном гласнику Републике Србије”. 
</p>
<p>
</p>
<p>
Одлучивање о отварању и затварању културно-информативног центра</p>
<p>
</p>
<p>
Члан 24.</p>
<p>
На предлог министра, Влада доноси одлуку о отварању и затварању културно-информативног центра у другој држави. 
</p>
<p>
</p>
<p>
Давање сагласности за отварање представништва у Републици Србији</p>
<p>
</p>
<p>
Члан 25.</p>
<p>
На предлог министра, Влада одлучује о давању сагласности за отварање представништва друге државе или међународне организације у Републици Србији, као и о отварању издвојених канцеларија представништва ван места његовог седишта, ако је такав захтев постављен. 
</p>
<p>
Одлука Владе објављује се у „Службеном гласнику Републике Србије”. 
</p>
<p>
</p>
<p>
Глава четврта</p>
<p>
</p>
<p>
ИМОВИНА КОЈУ КОРИСТЕ ДИПЛОМАТСКО-КОНЗУЛАРНА ПРЕДСТАВНИШТВА</p>
<p>
</p>
<p>
Располагање непокретностима у иностранству</p>
<p>
</p>
<p>
Члан 26.</p>
<p>
О прибављању, продаји, давању у закуп земљишта, зграда, пословних просторија, као и о куповини станова који се користе за потребе дипломатско-конзуларних представништава, на основу одлуке Владе, уговор закључује министар или, по посебном овлашћењу, шеф дипломатско-конзуларног представништва. 
</p>
<p>
Стандарде и нормативе сагласно којима дипломатско-конзуларна представништва користе непокретности, полазећи од важећих прописа државе пријема, прописује министар. 
</p>
<p>
</p>
<p>
</p>
<p>
Коришћење, одржавање и управљање имовином у иностранству</p>
<p>
</p>
<p>
Члан 27.</p>
<p>
Министарство организује и врши послове у вези са коришћењем, одржавањем и управљањем непокретностима које се користе за потребе дипломатско-конзуларних представништава, на начин који прописује Влада. 
</p>
<p>
Послови у вези са закупом, коришћењем, одржавањем и управљањем покретним стварима које се користе за потребе дипломатско-конзуларних представништава врше се на начин који прописује министар. 
</p>
<p>
</p>
<p>
Глава пета</p>
<p>
</p>
<p>
САРАДЊА МИНИСТАРСТВА СА НАРОДНОМ СКУПШТИНОМ</p>
<p>
</p>
<p>
Разговор амбасадора у надлежном одбору Народне скупштине пре одласка на дипломатску дужност</p>
<p>
</p>
<p>
Члан 28.</p>
<p>
Амбасадори Републике Србије обављају разговор у надлежном одбору Народне скупштине пре одласка на њихову дипломатску дужност.</p>
<p>
Председник Одбора о обављеном разговору обавештава министра спољних послова. 
</p>
<p>
</p>
<p>
Информисање Народне скупштине</p>
<p>
</p>
<p>
Члан 29.</p>
<p>
Министарство обавештава Народну скупштину о најзначајнијим спољно-политичким активностима и другим релевантним питањима упућивањем одговарајућих информација.</p>
<p>
Министар подноси надлежном одбору Народне скупштине извештај о раду Министарства најмање два пута годишње.</p>
<p>
 </p>
<p>
Обавезе дипломатско-конзуларних представништава приликом посета делегација и народних посланика 
Народне скупштине</p>
<p>
</p>
<p>
Члан 30.</p>
<p>
Приликом билатералних посета делегација и народних посланика Народне скупштине надлежно дипломатско-конзуларно представништво обезбеђује помоћ Народној скупштини у припреми и реализацији посете.</p>
<p>
Надлежна дипломатска представништва при међународним организацијама обезбеђују сву неопходну логистичку подршку и помоћ делегацијама и члановима делегација Народне скупштине у припреми и реализацији обавеза које проистичу из чланства у овим организацијама.</p>
<p>
Сва дипломатско-конзуларна представништва дужна су да пруже сваку врсту техничке помоћи народним посланицима који бораве у службеној посети држави за коју је допломатско-конзуларно представништво надлежно, на њихов захтев, у границама могућности, а у складу са законом. 
</p>
<p>
</p>
<p>
</p>
<p>
Глава шеста</p>
<p>
</p>
<p>
ПОСЕБНЕ ОДРЕДБЕ О РАДНИМ ОДНОСИМА У МИНИСТАРСТВУ</p>
<p>
</p>
<p>
1. Примена прописа</p>
<p>
</p>
<p>
Члан 31.</p>
<p>
На радне односе у Министарству примењују се одредбе закона и других подзаконских општих аката којима се уређују права и дужности функционера, права и дужности државних службеника и поједина права и дужности намештеника ако овим законом није друкчије одређено. 
</p>
<p>
</p>
<p>
2. Статус запослених</p>
<p>
</p>
<p>
Запослени</p>
<p>
</p>
<p>

Члан 

32.</p>
<p>
У Министарству статус запослених имају: функционери, државни службеници на положају, државни службеници на дипломатским и конзуларним пословима (у даљем тексту: дипломате), државни службеници на правним, информатичким, материјално-финансијским, рачуноводственим и административним пословима – повезаним са дипломатским и конзуларним пословима (у даљем тексту: извршиоци) и лица на пратећим помоћно-техничким пословима (у даљем тексту: намештеници). 
</p>
<p>
</p>
<p>
Функционери</p>
<p>
</p>
<p>

Члан 

33.</p>
<p>
Функционери у Министарству јесу: државни секретар; шеф сталне дипломатске мисије – амбасадор; амбасадор на нерезиденцијалној основи; генерални конзул. 
</p>
<p>
</p>
<p>
Државни службеници на положају</p>
<p>
</p>
<p>

Члан 

34.</p>
<p>
Државни службеници на положају јесу: помоћник министра и генерални секретар министарства, које поставља Влада према закону којим се уређује положај државних службеника. 
</p>
<p>
Државни службеник на положају може имати заменика којег одређује министар из редова дипломата. 
</p>
<p>
</p>
<p>
Дипломате</p>
<p>
</p>
<p>

Члан 

35. 
</p>
<p>
Дипломате су носиоци дипломатских звања који су у радном односу на 
неодређено* време у Министарству. </p>
<p>
Статус дипломате у звању изванредног и опуномоћеног амбасадора добијају и шефови сталних дипломатских мисија које, на предлог Владе, поставља председник Републике, а који нису у радном односу на неодређено време у Министарству. 
</p>
<p>
Статус дипломате добијају и лица која обављају посебне дужности у дипломатско-конзуларним представништвима на основу споразума са другим органима државне управе – за време трајања дужности.</p>
<p>
Статус дипломате могу добити и лица која су на основу члана 42. став 1. овог закона примљена у радни однос у Министарство.</p>
<p>
Посебан програм припрема, стручног усавршавања и оспособљавања лица из ст. 2, 3. и 4. овог члана за рад у дипломатско-конзуларном представништву утврђује министар. 
</p>
<p>
</p>
<p>
*Службени гласник РС, број 126/2007</p>
<p>
</p>
<p>
Дипломатска звања</p>
<p>
</p>
<p>

Члан 

36.</p>
<p>
Дипломате имају једно од следећих звања: амбасадор у Министарству, министар саветник, први саветник, саветник, први секретар, други секретар, трећи секретар и аташе. 
</p>
<p>
</p>
<p>
Услови за стицање дипломатског звања</p>
<p>
</p>
<p>

Члан 

37.</p>
<p>
Општи услови за стицање дипломатског звања јесу: 
</p>
<p>
1) за звање аташе – успешно окончан приправнички стаж и положен дипломатско-конзуларни испит;</p>
<p>
2) за најниже дипломатско звање које је предвиђено за радно место на које је запослени примљен – задовољење на пробном раду и положен дипломатско-конзуларни испит;</p>
<p>
3) за једно од звања предвиђено за радно место на које је запослени премештен, а које одговара његовом радном искуству у струци и показаном знању на испиту – положен дипломатско-конзуларни испит;</p>
<p>
4) за једно од звања предвиђено за радно место на које је премештен државни службеник из другог органа државне управе, односно лице из члана 42. став 1. овог закона, а које одговара његовом радном искуству у струци – успешно окончан посебан програм припрема стручног усавршавања и оспособљавања за рад у дипломатско-конзуларном представништву;</p>
<p>
5) за звање амбасадора у Министарству – најмање две године службовања у својству шефа сталне дипломатске мисије у звању амбасадора. 
</p>
<p>
Посебне услове за стицање и начин стицања и губитка дипломатског звања, на предлог министра, прописује Влада. 
</p>
<p>
</p>
<p>
Напредовање дипломата</p>
<p>
</p>
<p>

Члан 

38.</p>
<p>
Дипломате напредују у звањима решењем министра, а на основу резултата рада, стручности, одговарајућег радног искуства и потреба Министарства. 
</p>
<p>
Резултати рада се изражавају радном оценом, на начин ближе прописан уредбом Владе којом је уређено оцењивање државних службеника.</p>
<p>
Стручност се утврђује на основу степена образовања, резултата постигнутих на дипломатско-конзуларном испиту, стручним усавршавањима, као и на основу периодичне верификације стручне способности. 
</p>
<p>
Потребе Министарства се сагледавају кроз потребу равномерне попуњености унутрашњих јединица одговарајућим дипломатским звањима и потребу представљања Републике Србије на одговарајућим дипломатским нивоима. 
</p>
<p>
</p>
<p>
Конзуларна звања</p>
<p>
</p>
<p>
Члан
39.</p>
<p>
Ранг генералног конзула, конзула, вицеконзула и конзуларног агента носе дипломате само за време рада у конзуларном представништву.</p>
<p>
Ранг генералног конзула могу имати дипломате у звању амбасадора у Министарству и министра – саветника.</p>
<p>
Ранг конзула могу имати дипломате у звању први саветник, саветник и први секретар.</p>
<p>
Ранг вице-конзула могу имати дипломате у звању други секретар, трећи секретар и аташе.</p>
<p>
Ранг конзуларног агента могу имати дипломате у звању трећи секретар и аташе. 
</p>
<p>
</p>
<p>
Запошљавање локалног особља</p>
<p>
</p>
<p>
Члан
40.</p>
<p>
У дипломатско-конзуларном представништву може се, када је то неопходно и финансијски оправдано, за рад ван радног односа ангажовати локално особље за обављање административних, техничких, помоћних и других послова. 
</p>
<p>
Под локалним особљем сматрају се лица са страним држављанством или држављани Републике Србије са регулисаним боравком у држави пријема. 
</p>
<p>
Узајамна права и обавезе уређују се уговором, у складу са актом министра, међународним дипломатским конвенцијама и прописима државе пријема. 
</p>
<p>
</p>
<p>
</p>
<p>
3. Попуњавање слободних радних места у Министарству</p>
<p>
</p>
<p>
Општи и посебни услови</p>
<p>
</p>
<p>
Члан
41.</p>
<p>
Попуњавање слободних радних места у Министарству врши се у складу са законом којим се уређују права и дужности државних службеника, ако овим законом није другачије одређено. 
</p>
<p>
Лица која заснивају радни однос у Министарству или се у Министарство премештају из других органа државне управе на дипломатска радна места, поред општих услова за запослење државних службеника, морају да испуне следеће посебне услове који проистичу из обављања спољних послова: 
</p>
<p>
1) одговарајуће знање једног или више страних језика, у зависности од звања и радног места; 
</p>
<p>
2) одговарајућа знања из области спољне политике, међународних односа, међународног права и система државне управе;</p>
<p>
3) задовољавајуће психофизичке способности и психичку стабилност. 
</p>
<p>
Лица која заснивају радни однос у Министарству на радном месту извршилаца и намештеника, или се на та радна места привремено премештају из других органа државне управе, морају да поседују знања прописана актом о унутрашњем уређењу и систематизацији радних места.</p>
<p>
Испуњеност услова из ст. 2. и 3. овог члана проверава конкурсна комисија коју именује министар у складу са законом којим се уређују права и дужности државних службеника. 
</p>
<p>
Министарство је дужно да у сарадњи са надлежном здравственом установом организује периодичне провере психофизичке способности дипломата и других запослених лица. 
</p>
<p>
</p>
<p>
Посебне мере за унапређење дипломатског кадра Министарства</p>
<p>
</p>
<p>
Члан
42. 

</p>
<p>
У изузетним случајевима, када потребе дипломатске службе то услове, министар може без спровођења конкурса донети решење о пријему у радни однос на неодређено време лица са одговарајућим искуством у научноистраживачком раду, значајним дипломатским искуством, професионалним знањима и вештинама, или искуством у раду у међународним и другим организацијама. 
</p>
<p>

Министар може без спровођења интерног и јавног конкурса донети решење о пријему других лица у радни однос на одређено време – до четири године, ради обављања одговарајућих послова у дипломатско-конзуларном представништву.*</p>
<p>

Број запослених који заснују радни однос у складу са ставом 2. овог члана не може прећи 5% од укупног броја систематизованих радних места у дипломатско-конзуларним представништвима.*</p>
<p>

Запосленом из става 2. овог члана који, за време трајања радног односа у Министарству, одсуствује са рада код послодавца код кога је био у радном односу мирују права и обавезе које се код тог послодавца стичу на раду и по основу рада – сагласно закону којим се уређује рад. Право на мировање радног односа има и његов супружник док са њим борави у иностранству.*</p>
<p>

Запослени из ст. 1. и 2. овог члана мора имати степен стручне спреме који се захтева и од запослених у Министарству који раде на одговарајућим пословима. Такође, на тесту који ће организовати Дипломатска академија мора да потврди одговарајуће знање једног или више страних језика, у зависности од звања и радног места, као и да покаже задовољавајуће психофизичке способности и психичку стабилност које, пре заснивања радног односа, проверава Министарство у сарадњи са надлежном здравственом установом.*</p>
<p>
По одлуци министра, Дипломатска академија организује повремене провере знања, знања језика и вештина дипломата, као и других запослених у Министарству, у циљу утврђивања њихове стручности и способности за бављење пословима радног места на које су распоређени.</p>
<p>
Запослени који не покаже да поседује знања и вештине неопходне за одређено радно место премешта се на одговарајуће радно место у Министарству, а ако таквог слободног радног места нема, стиче статус нераспоређеног у складу са законом којим се уређују права и дужности државних службеника. 
</p>
<p>
Поступак провере знања министар одређује директивом. 
</p>
<p>
</p>
<p>
*Службени гласник РС, број 41/2009</p>
<p>
</p>
<p>
Права функционера</p>
<p>
</p>
<p>
Члан
43.</p>
<p>
Функционери у Министарству (осим државног секретара – који је у радном односу за време вршења дужности министра на чији је предлог постављен) заснивају радни однос на одређено време у Министарству док им траје дужност на коју су постављени. 
</p>
<p>
Шеф сталне дипломатске мисије – амбасадор и амбасадор на нерезиденцијалној основи имају право на плату у висини плате коју остварује дипломата у звању амбасадора у Министарству, генерални конзул има право на плату у висини плате коју остварује дипломата у звању министра саветника, а остварују и права на посебан додатак на основну плату, посебне накнаде трошкова и друга примања за време рада у иностранству. 
</p>
<p>
По престанку радног односа на одређено време, функционери из става 1. овог члана престају да остварују права која су имали за време вршења те дужности, укључујући и права утврђена посебним законом. 
</p>
<p>
</p>
<p>
</p>
<p>
Премештај на рад у дипломатско-конзуларно представништво</p>
<p>
</p>
<p>
Члан
44.</p>
<p>
Премештај у дипломатско-конзуларно представништво запослених у Министарству врши се, по правилу, на период до четири године.</p>
<p>
Одредбе о премештају запослених у дипломатско-конзуларно представништво, сходно се примењују и на државне службенике из других органа државне управе који се премештају у та представништва.</p>
<p>
Министар може донети решење о повлачењу члана дипломатско-конзуларног представништва и пре истека периода на који је упућен, односно о привременом продужењу рада у дипломатско-конзуларном представништву кад потребе службе такво продужење захтевају.</p>
<p>
При премештају из дипломатско-конзуларног представништва у Министарство под одговарајућим радним местом подразумева се радно место у Министарству на коме се послови обављају у истом звању или непосредно нижем звању, као и упражњено радно место са највишим звањем у оквиру одговарајућег степена школске спреме. 
</p>
<p>
Ако је запослени премештен на радно место са нижим звањем, министар може одлучити да запослени задржи звање које је имао пре премештаја у дипломатско-конзуларно представништво. 
</p>
<p>
Поступак упућивања запослених на рад у дипломатско-конзуларно представништво прописује министар. 
</p>
<p>
</p>
<p>
Разрешење са положаја због премештаја у дипломатско-конзуларно представништво</p>
<p>
</p>
<p>
Члан
45.</p>
<p>
Поред разлога за разрешење са положаја утврђених законом којим се уређују права и дужности државних службеника, државни службеник на положају, може бити разрешен и ради потребе премештаја у дипломатско-конзуларно представништво. 
</p>
<p>
</p>
<p>
4. Стручно усавршавање и оспособљавање</p>
<p>
</p>
<p>
Стручни испити</p>
<p>
</p>
<p>
Члан 
46.</p>
<p>
Полагање стручног дипломатско-конзуларног испита услов је за рад у Министарству на радном месту разврстаном у дипломатском звању, осим у случајевима предвиђеним чланом 35. ст. 2. и 3. овог закона. 
</p>
<p>
Дипломатско-конзуларни испит полаже се по програму Дипломатске академије Министарства и замењује државни стручни испит. 
</p>
<p>
За рад на одређеним специфичним пословима, поред државног стручног испита, извршиоци полажу и посебан испит чији програм, начин и услове полагања прописује министар. 
</p>
<p>
</p>
<p>
Стручно усавршавање и оспособљавање у Министарству</p>
<p>
</p>
<p>
Члан 
47.</p>
<p>
Министарство се континуирано брине о стручном усавршавању запослених, оспособљавању приправника и припремама за рад у дипломатско-конзуларним представништвима.</p>
<p>
Стручно усавршавање остварује се кроз посебне програме из подручја важних за обављање спољних послова, путем курсева, семинара, предавања и других облика усавршавања које организује Дипломатска академија. 
</p>
<p>
</p>
<p>
Стручно усавршавање ван Министарства и додатно образовање</p>
<p>
</p>
<p>
Члан 
48.</p>
<p>
По одобрењу министра, стручно усавршавање и додатно образовање може се обављати и на високошколским и другим специјализованим установама у Републици Србији или у иностранству, о трошку Министарства или заинтересованог кандидата, у складу са актом министра, као и планом и потребама службе. 
</p>
<p>
</p>
<p>
Дипломатска академија</p>
<p>
</p>
<p>
Члан 
49.</p>
<p>
Дипломатска академија је организациона јединица у саставу Министарства, која се у сарадњи са стручним, високошколским и научноистраживачким институцијама у земљи и иностранству, бави:</p>
<p>
1) стручним оспособљавањем приправника, сталним професионалним усавршавањем дипломата и других запослених у Министарству, као и у другим органима државне управе и институцијама јавног сектора у вези са посебним циљевима и природом образовања у области спољне политике и међународних односа;</p>
<p>
2) организовањем наставно-научних активности, информативних и образовних семинара, симпозијума, трибина, консултативних састанака, предавања, међународних скупова и других студијских програма;</p>
<p>
3) остваривањем међународне сарадње са академијама и фондацијама страних земаља путем семинара, предавања и других активности у вези са спољнополитичким питањима у земљи и иностранству;</p>
<p>
4) организовањем полагања дипломатско-конзуларног и посебних стручних испита из члана 46. овог закона; 
</p>
<p>
5) организовањем сталног усавршавања и испита за проверу знања запослених из области страних језика и информатике; 
</p>
<p>
6) организовањем повремених провера стручних знања запослених у Министарству на начин одређен чланом 42. став 2. овог закона;</p>
<p>
7) организовањем припрема и стручног усавршавања и оспособљавања по посебном програму из члана 35. став 5. овог закона. 
</p>
<p>
</p>
<p>
5. Права и дужности запослених у Министарству и особља дипломатско-конзуларних представништава</p>
<p>
</p>
<p>
Дужности које произлазе из обављања спољних послова</p>
<p>
</p>
<p>
Члан 
50.</p>
<p>
Дужности дипломата, других запослених у Министарству и свих чланова дипломатско-конзуларних представништава јесу:</p>
<p>
1) да у обављању службе и ван ње, штите интерес и углед Републике Србије;</p>
<p>
2) да поступају у складу са правилима међународног права и праксе;</p>
<p>
3) да правовремено, тачно и објективно извештавају Министарство, односно шефа дипломатско-конзуларног представништва о догађајима, стеченим сазнањима и документима који су од значаја за обављање дужности и интересе Републике Србије;</p>
<p>
4) да штите имовину, опрему и поверљиве податке;</p>
<p>
5) да поштују прописе, правила понашања и протокол државе пријема за време док се налазе на раду у дипломатско-конзуларном представништву.</p>
<p>
Правила понашања дипломата и других запослених у Министарству прописује министар. 
</p>
<p>
</p>
<p>
Посебна правила дисциплинског поступка</p>
<p>
</p>
<p>
Члан
51.</p>
<p>
Специфичности вођења дисциплинског поступка против запослених који се налазе на раду у дипломатско-конзуларним представништвима прописује министар. 
</p>
<p>
</p>
<p>
Утврђивање плата</p>
<p>
</p>
<p>
Члан
52.</p>
<p>
Запослени у Министарству, изузетно од закона и подзаконских општих аката којима се уређује остваривање права на плату, накнаду трошкова и отпремнина и других примања у државним органима, односно државних службеника и намештеника, имају – за време рада у дипломатско-конзуларном представништву, право на: посебан додатак на основну плату; посебне накнаде трошкова (за здравствено осигурање, за трошкове становања, за трошкове школовања, за трошкове превоза посмртних остатака) и друга примања (отправничко, жеранско и функционално примање, и примање за издржаване чланове породице).</p>
<p>
Ближе услове за остваривања права на посебан додатак на основну плату, посебне накнаде трошкова, друга примања, и висину додатка, накнада и примања, као и коефицијенте за обрачун и исплату плата дипломата, на предлог министра, прописује Влада. 
</p>
<p>
Одредбе овог закона о праву на посебан додатак на основну плату, посебним накнадама трошкова и другим примањима запослених у Министарству сходно се примењују и на државне службенике који из других органа државне управе буду премештени у дипломатско-конзуларна представништва. 
</p>
<p>
</p>
<p>
Посебан додатак на основну плату</p>
<p>
</p>
<p>
Члан
53.</p>
<p>
Посебан додатак на основну плату утврђује се у складу са трошковима живота у земљи службовања према статистичким подацима Организације уједињених нација, као и другим релевантним околностима, међу којима су услови рада у земљи службовања, неопходност употребе страног језика у обављању службе и трошкови издржавања породице.</p>
<p>
Приликом одређивања посебног додатака на основну плату особљу дипломатско-конзуларног представништва узеће се у обзир обим и степен сложености рада у том представништву. 
</p>
<p>
</p>
<p>
Накнада трошкова за здравствено осигурање</p>
<p>
</p>
<p>
Члан
54.</p>
<p>
Запослени у Министарству за време рада у дипломатско-конзуларном представништву и чланови његовог породичног домаћинства, који са њим бораве у иностранству имају право на накнаду трошкова за основно здравствено осигурање према прописима земље у којој ради, ако остваривање овог права није обезбеђено међународним уговором.</p>
<p>
Члановима породичног домаћинства, у смислу овог закона, сматрају се супружник, малолетна деца и деца (брачна, ванбрачна, усвојена, пасторчад, штићеник и храњеник) на редовном школовању до навршене 26. године живота, уколико не остварују приход по основу рада у иностранству, бораве са запосленим и носиоци су службеног или дипломатског пасоша. 
</p>
<p>
</p>
<p>
Накнада трошкова становања</p>
<p>
</p>
<p>
Члан
55.</p>
<p>
Запослени у Министарству за време рада у дипломатско-конзуларном представништву има право на накнаду трошкова становања, ако му није обезбеђен службени, односно бесплатан смештај. 
</p>
<p>
</p>
<p>
Накнада трошкова за школовање деце</p>
<p>
</p>
<p>
Члан
56.</p>
<p>
Запослени у Министарству за време рада у дипломатско-конзуларном представништву има право на накнаду трошкова на име обавезног предшколског и основног васпитања и образовања, као и редовног средњошколског образовања. 
</p>
<p>
</p>
<p>
Накнада трошкова за случај смрти у иностранству</p>
<p>
</p>
<p>
Члан
57.</p>
<p>
Посмртни остаци члана дипломатско-конзуларног представништва или члана његовог породичног домаћинства који је преминуо за време службе у иностранству, превозе се и сахрањују о трошку Министарства. 
</p>
<p>
Чланови породичног домаћинства преминулог члана дипломатско-конзуларног представништва имају право да бораве у иностранству и остварују друга права у складу са овим законом најдуже још два месеца од дана његове смрти. 
</p>
<p>
</p>
<p>
Отправничко, жеранско и функционално примање</p>
<p>
</p>
<p>
Члан
58.</p>
<p>
Шеф сталне дипломатске мисије има право на функционално примање, које је намењено за ангажовање локалног особља у обављању послова у резиденцији.</p>
<p>
Привремени отправник послова као и конзул жеран, док се налази на дужности, има право на отправничко, односно жеранско примање. 
</p>
<p>
</p>
<p>
Примања за чланове породичног домаћинства</p>
<p>
</p>
<p>
Члан
59.</p>
<p>
Запослени у Министарству за време рада у дипломатско-конзуларном представништву има право на примања за чланове породичног домаћинства који са њим бораве у иностранству. 
</p>
<p>
</p>
<p>
Рад под посебним условима</p>
<p>
</p>
<p>

Члан 

60.</p>
<p>
Запослени који је упућен у дипломатско-конзуларно представништво дужан је да ради под посебним условима када је то неопходно ради извршења дужности утврђених овим законом.</p>
<p>
Под посебним условима се сматрају рад у опасним зонама и рад у тешким климатским условима. 
</p>
<p>
</p>
<p>
Право на продужено осигурање и повратак супружника на посао</p>
<p>
</p>
<p>
Члан
61.</p>
<p>
За време трајања рада у дипломатско-конзуларном представништву, супружник запосленог има право на уплату пензијског и инвалидског осигурања из средстава Министарства, под условом да је био запослен или регистрован код надлежне службе за запошљавање пре одласка у иностранство. 
</p>
<p>
Време које је запослени провео на раду у дипломатско-конзуларном представништву рачунаће се његовом супружнику, који је као незапослен био пријављен код надлежне службе за запошљавање, у стаж осигурања који се изједначава с радним стажом. 
</p>
<p>
Средства потребна за осигурање права из овога члана обезбеђују се у буџету Републике Србије. 
</p>
<p>
</p>
<p>
Породиљско одсуство и одсуство са рада ради неге детета</p>
<p>
</p>
<p>
Члан
62. 

</p>
<p>
За време породиљског одсуства, запослена која се налази на раду у дипломатско-конзуларном представништву не може бити враћена у земљу, осим на свој писмени захтев.</p>
<p>
Одсуство са рада ради неге детета, запослена користи у Републици Србији. 
</p>
<p>
</p>
<p>
Повреде на раду, професионална обољења и обољења у вези са радом</p>
<p>
</p>
<p>
Члан
63.</p>
<p>
Повреде на раду и обољења која су узрокована боравком на радном месту у дипломатско-конзуларном представништву и проистичу из суштинске разлике између услова живота у иностранству и услова живота у Републици Србији, сматрају се повредама на раду, професионалним обољењима и обољењима у вези са радом у складу са законом и подзаконским општим актима којима се уређује област безбедности и здравља на раду. 
</p>
<p>
</p>
<p>
Губитак радне способности</p>
<p>
</p>
<p>
Члан
64. 

</p>
<p>
Промене психофизичког стања или стабилности запосленог у Министарству, које га по оцени комисије здравствене установе са којом Министарство има закључен уговор о обављању здравствених прегледа запослених (члан 41. став 5. овог закона) чине неспособним за обављање послова радног места на које је распоређен, сматрају се губитком радне способности у смислу прописа о пензијском и инвалидском осигурању. 
</p>
<p>
</p>
<p>
Глава седма</p>
<p>
</p>
<p>
ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Рок за доношење подзаконских општих аката</p>
<p>
</p>
<p>
Члан 65.</p>
<p>
Подзаконски општи акти који су предвиђени овим законом биће донети до 1. јануара 2009. године. 
</p>
<p>
</p>
<p>
Престанак важења ранијег закона</p>
<p>
</p>
<p>
Члан 66.</p>
<p>
Даном ступања на снагу овог закона престаје да важи Закон о иностраним пословима („Службени лист СРЈ”, бр. 59/98, 6/99 и 68/02). 
</p>
<p>
</p>
<p>
Ступање на снагу закона</p>
<p>
</p>
<p>
Члан 67.</p>
<p>
Овај закон ступа на снагу осмог дана од дана објављивања у „Службеном гласнику Републике Србије”.</p>
<p>
Одредба члана 54. став 1. ступа на снагу 
1. јануара 2010. године*.</p>
<p>
</p>
<p>
</p>
<p>
*Службени гласник РС, број 41/2009</p>
<p>
</p>
<p>
</p>
<p>
</p>
<p>
ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ЗАКОНА</p>
<p>
</p>
<p>
</p>
<p>
Закон о изменама и допунама Закона о спољним пословима: „Службени гласник РС“, број 41/2009-216</p>
<p>
</p>
<p>
Члан 5.</p>
<p>
Подзаконски општи акти који су предвиђени овим законом биће донети у року од три месеца од дана ступања на снагу овог закона. 
</p>
<p>
</p>
<p>
</p>
<p>
Члан 6.</p>
<p>
Овај закон ступа на снагу осмог дана од дана објављивања у „Службеном гласнику Републике Србије”, изузев одредбе члана 4. која ступа на снагу 1. јануара 2009. године.</p>