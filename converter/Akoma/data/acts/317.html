



<p>
</p>
<p>
ЗАКОН</p>
<p>
о регулисању односа
Републике Србије и банака у стечају по основу преузетих иностраних кредита,
односно зајмова</p>
<p>
„Службени гласник
РС”, број 45 од 31. 
маја 2005.</p>
<p>
</p>
<p>
Члан 1.</p>
<p>
Овим законом уређују се односи Републике Србије и
банака у стечају, односно ликвидацији са територије Републике Србије које су
дужници, односно оригинални дужници или гаранти према повериоцима Париског и
Лондонског клуба, Међународној банци за обнову и развој, Европској
инвестиционој банци, Банци за развој Савета Европе и другим иностраним
повериоцима, у погледу обавеза које је по тим основима преузела Република
Србија, као и односи Републике Србије и крајњих дужника и пословних банака
крајњих дужника које су гаранти или дужници према банкама у стечају, односно
ликвидацији по основу поменутих кредита, односно зајмова.</p>
<p>
</p>
<p>
Члан 2.</p>
<p>
Банке у стечају, односно ликвидацији са седиштем на
територији Републике Србије ослобађају се обавеза према иностраним повериоцима
по основу кредита, односно зајмова из члана 1. овог закона, у случају кад су:</p>
<p>
1) дужници или гаранти према Међународној банци за
обнову и развој;</p>
<p>
2) дужници или гаранти према Европској инвестиционој
банци;</p>
<p>
3) дужници или гаранти према Фонду за финансирање
повећања запослености у привредно недовољно развијеним и изразито емиграционим
подручјима СРЈ, а по основу средстава прибављених на основу уговора о зајму
између поменутог фонда и Банке за развој Савета Европе (раније: Фонд за
реинтеграцију Европског Савета);</p>
<p>
4) дужници или гаранти према другим иностраним
повериоцима, у случају кад је Република Србија те обавезе преузела према Закону
о регулисању односа између Савезне Републике Југославије и правних лица и
банака са територије Савезне Републике Југославије које су првобитни дужници
или гаранти према повериоцима Париског и Лондонског клуба („Службени лист СРЈ”,
бр. 36/02 и 7/03); </p>
<p>
5) дужници или гаранти према иностраним повериоцима, у
другим случајевима кад је Република Србија, у складу са законом, преузела или
ће преузети обавезе по основу иностраних кредита, односно зајмова.</p>
<p>
</p>
<p>
Члан 3.</p>
<p>
Крајњи дужници – правна лица, односно њихови правни
следбеници са седиштем на територији Републике Србије, у погледу чијих је
обавеза банка у стечају, односно ликвидацији дужник, односно оригинални дужник
или гарант у смислу члана 2. овог закона, ослобађају се обавеза према банкама у
стечају, односно ликвидацији и ступају у обавезу према Републици Србији.</p>
<p>
</p>
<p>
Члан 4.</p>
<p>
Пословне банке крајњих дужника које су биле гаранти,
односно дужници према банкама у стечају, односно ликвидацији за обавезе из
члана 2. овог закона, ослобађају се обавеза према банкама у стечају, односно
ликвидацији и ступају у обавезу према Републици Србији.</p>
<p>
</p>
<p>
Члан 5.</p>
<p>
Република Србија, банке у стечају, односно ликвидацији,
крајњи дужници, односно њихови правни следбеници и њихове пословне банке дужни
су да изврше потребне промене у својим пословним књигама, сагласно одредбама
чл. 2, 3. и 4. овог закона.</p>
<p>
</p>
<p>
Члан 6.</p>
<p>
Потраживањима из чл. 3. и 4. овог закона, у име и за
рачун Републике Србије, управља Агенција за осигурање депозита, санацију,
стечај и ликвидацију банака (у даљем тексту: Агенција). </p>
<p>
Пословне банке и крајњи дужници из чл. 3. и 4. овог
закона, односно њихови правни следбеници дужни су да, у року од три месеца од
дана ступања на снагу овог закона, са Агенцијом закључе уговор којим ће
регулисати своје обавезе према Републици Србији. </p>
<p>
Уговором из става 2. овог члана на Републику Србију
пренеће се сва средства обезбеђења и остала споредна права којима су
располагале банке у стечају, односно ликвидацији. </p>
<p>
</p>
<p>
Члан 7.</p>
<p>
Средства остварена наплатом потраживања по уговорима из
члана 6. овог закона, уплаћују се у буџет Републике Србије.</p>
<p>
Средства из става 1. овог члана служе за измирење
обавеза Републике Србије према повериоцима по основу обавеза које је Република
Србија преузела сагласно одредбама чл. 1. и 2. овог закона.</p>
<p>
</p>
<p>
Члан 8.</p>
<p>
Овај закон ступа на снагу наредног дана од дана
објављивања у „Службеном гласнику Републике Србије”. </p>
<p>
</p>
<p>
</p>

