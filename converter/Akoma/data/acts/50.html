


	
	Zakon

	


	
			<p>Редакцијски пречишћен текст</p>
			<p></p>
			<p></p>
			<p>ЗАКОН</p>
			<p>о лобирању</p>
			<p>"Службени гласник РС", бр. 86 од 9. новембра 2018, 
			86 од 6. децембра 2019 - 
			др. закон</p>
			<p>I. ОСНОВНЕ ОДРЕДБЕ</p>
			<p>Предмет</p>
			<p>Члан 1.</p>
			<p>Овим законом уређују се услови и начин обављања лобирања, правила лобирања, регистар и евиденције у вези са лобирањем и друга питања од значаја за лобирање. </p>
			<p>Појам лобирања</p>
			<p>Члан 2.</p>
			<p>Лобирање је активност којом се врши утицај на органе Републике Србије, аутономне покрајине и јединице локалне самоуправе, органе ималаца јавних овлашћења, чији је оснивач Република Србија, аутономна покрајина, односно јединица локалне самоуправе (у даљем тексту: орган власти), у поступку доношења закона, других прописа и општих аката, из надлежности тих органа власти, ради остваривања интереса корисника лобирања, у складу са законом.</p>
			<p>Активности које се не сматрају лобирањем</p>
			<p>Члан 3.</p>
			<p>Лобирањем се не сматрају: </p>
			<p>1) информације, ставови и мишљења о законима, другим прописима и општим актима, предлозима или нацртима закона, других прописа и општих аката, објављеним у средствима јавног информисања и другим средствима којима се јавност обавештава; </p>
			<p>2) активности лица која јавно саопштавају своје ставове, односно достављају предлоге и стручна мишљења органима власти ради иницирања, припреме, разматрања, усвајања и давања образложења предложених решења закона, других прописа и општих аката или учествују по позиву органа власти са или без накнаде или у оквиру пројеката чији је корисник орган власти, у припреми, разматрању или давању стручних мишљења о предложеним решењима закона, других прописа и општих аката; </p>
			<p>3) грађанске иницијативе упућене органима власти на предложена решења закона, других прописа и општих аката; </p>
			<p>4) активности функционера и запослених у органима власти ради иницирања, припреме, разматрања, усвајања и давања образложења предложених решења закона, других прописа и општих аката, ако се те активности обављају у складу са њиховим овлашћењима. </p>
			<p>Лобиста и правно лице које обавља лобирање</p>
			<p>Члан 4.</p>
			<p>Лобирањe може да обавља физичко лице које је уписано у Регистар лобиста, у складу са овим законом (у даљем тексту: лобиста) и привредно друштво, односно удружење које је уписано у Регистар правних лица која обављају лобирање у складу са овим законом (у даљем тексту: правно лице које обавља лобирање).</p>
			<p>Лобирање може да обавља физичко лице које није уписано у Регистар лобиста ако је законски заступник или је запослен код корисника лобирања или заступа интересе удружења или привредног друштва чији је члан корисник лобирања (у даљем тексту: нерегистровани лобиста).</p>
			<p>Корисник лобирања</p>
			<p>Члан 5.</p>
			<p>Корисник лобирања је физичко или правно лице у чијем интересу се врши лобирање. </p>
			<p>Лобирано лице</p>
			<p>Члан 6.</p>
			<p>Лобирано лице је изабрано, именовано, постављено, запослено или на други начин радно ангажовано лице у органу власти, као и лице на чији избор, именовање или постављење орган власти даје сагласност, а које учествује у поступку припреме и доношења закона, других прописа и општих аката или може утицати на садржај закона других прописа и општих аката. </p>
			<p>Начело заштите јавног интереса</p>
			<p>Члан 7.</p>
			<p>Лобирано лице је дужно да спречи настанак штетних последица по јавни интерес које могу настати услед лобирања.</p>
			<p>Начело интегритета </p>
			<p>Члан 8.</p>
			<p>Лобиста, правно лице које обавља лобирање и нерегистовани лобиста дужни су да приликом лобирања поступају у складу са начелом интегритета. </p>
			<p>Начело интегритета подразумева законитост, транспарентност и одговорност у раду, као и етичност, у циљу очувања личног угледа, угледа правног лица које обавља лобирање и угледа корисника лобирања, као и лобирања.</p>
			<p>Лобиста, правно лице које обавља лобирање и нерегистовани лобиста не могу да заступају два или више корисника лобирања који у конкретном случају имају супротне интересе. </p>
			<p>Кодекс понашања учесника у лобирању</p>
			<p>Члан 9.</p>
			<p>Кодекс понашања учесника у лобирању садржи етичка правила о понашању свих учесника у лобирању са циљем да се лобирање обавља транспарентно, у складу са овим законом и јавним интересом.</p>
			<p>Кодекс из става 1. овог члана доноси директор Агенције за борбу против корупције (у даљем тексту: Агенција).</p>
			<p>II. УСЛОВИ ЗА ОБАВЉАЊЕ ЛОБИРАЊА</p>
			<p>Услови за обављање лобирања за физичко лице</p>
			<p>Члан 10.</p>
			<p>У Регистар лобиста може се уписати лице:</p>
			<p>1) које је држављанин Републике Србије;</p>
			<p>2) које је потпуно пословно способно;</p>
			<p>3) које има високу стручну спрему;</p>
			<p>4) које није осуђивано за кривично дело које га чини недостојним за обављање лобирања;</p>
			<p>5) коме није изречена или је престала мера безбедности, односно заштитна мера забране обављања делатности; </p>
			<p>6) које је завршило обуку за лобисту.</p>
			<p>Страно физичко лице може да обавља лобирање у Републици Србији ако је регистровано за обављање лобирања у држави чији је држављанин и ако је уписано у посебну евиденцију о страним физичким лицима која обављају лобирање на територији Републике Србије.</p>
			<p>Уписом у посебну евиденцију страно физичко лице стиче иста права и обавезе као и лобиста.</p>
			<p>Услови за обављање лобирања за правно лице</p>
			<p>Члан 11.</p>
			<p>У Регистар правних лица која обављају лобирање може се уписати правно лице, ако:</p>
			<p>1) је уписано у регистар привредних субјеката, односно у регистар удружења; </p>
			<p>2) има запосленог најмање једног лобисту; </p>
			<p>3) није осуђено за кривично дело или му није изречена, односно ако му је престала мера безбедности, односно заштитна мера забране обављања делатности;</p>
			<p>4) одговорно лице у привредном друштву, односно удружењу није осуђивано за кривично дело које га чини недостојним за обављање лобирања и коме није изречена или је престала мера безбедности, односно заштитна мера забране обављања делатности.</p>
			<p>Страно правно лице може да обавља лобирање у Републици Србији ако је регистровано за обављање лобирања у држави у којој има седиште и ако је уписано у посебну евиденцију о страним правним лицима која обављају лобирање на територији Републике Србије.</p>
			<p>Уписом у посебну евиденцију страно правно лице стиче иста права и обавезе као и домаће правно лице које обавља лобирање.</p>
			<p>Забрана обављања лобирања</p>
			<p>Члан 12.</p>
			<p>Изабраном, именованом, постављеном, запосленом или на други начин радно ангажованом лицу у органу власти, као и лицу на чији избор, именовање или постављење орган власти даје сагласност забрањено је да обавља лобирање.</p>
			<p>Забрана обављања лобирања престаје по истеку две године од дана престанка функције, односно престанка радног односа или радног ангажовања. </p>
			<p>Обука за лобисту</p>
			<p>Члан 13.</p>
			<p>Обуку за лобисту спроводи Агенција у складу са програмом обуке који доноси директор Агенције.</p>
			<p>О завршеној обуци за лобисту Агенција издаје уверење.</p>
			<p>Образац уверења о завршеној обуци за 
			лобисту и накнаду за спровођење обуке за лобисту прописује директор 
			Агенције.</p>
			<p>НАПОМЕНА ИЗДАВАЧА: Престала је да важи 
			одредба члана 13. став 3. Закона, у делу којим је прописано да 
			накнаду за спровођење обуке за лобисту прописује директор Агенције 
			за борбу против корупције, даном ступања на снагу Закона о изменама 
			и допунама Закона о републичким административним таксама ("Службени 
			гласник РС", број 86/2019), односно 14. децембра 2019. године (види 
			члан 71. Закона - 86/2019-11).</p>
			<p>Захтев за упис у Регистар лобиста</p>
			<p>Члан 14.</p>
			<p>Захтев за упис у Регистар лобиста подноси се Агенцији. </p>
			<p>Захтев из става 1. овог члана садржи име и презиме, јединствени матични број грађана и пребивалиште подносиоца захтева. </p>
			<p>Уз захтев из става 1. овог члана прилажу се докази о испуњености услова за обављање лобирања. </p>
			<p>Изглед и ближи садржај обрасца захтева из става 1. овог члана прописује директор Агенције. </p>
			<p>Захтев за упис у Регистар правних лица која обављају лобирање</p>
			<p>Члан 15.</p>
			<p>Правно лице подноси Агенцији захтев за упис у Регистар правних лица која обављају лобирање.</p>
			<p>Захтев из става 1. овог члана садржи назив и седиште правног лица, матични број и порески идентификациони број, као и име и презиме, јединствени матични број грађана и пребивалиште овлашћеног лица.</p>
			<p>Уз захтев из става 1. овог члана се прилажу докази о испуњености услова за обављање лобирања за правно лице. </p>
			<p>Изглед и ближи садржај обрасца захтева из става 1. овог члана прописује директор Агенције.</p>
			<p>Брисање из Регистра лобиста</p>
			<p>Члан 16.</p>
			<p>Агенција доноси решење о брисању из Регистра лобиста: </p>
			<p>1) на захтев лобисте; </p>
			<p>2) ако је лобиста осуђен за кривично дело које га чини недостојним за обављање лобирања; </p>
			<p>3) ако је лобисти изречена мера безбедности или заштитна мера забране обављања делатности; </p>
			<p>4) ако је лобиста поступао супротно начелу интегритета; </p>
			<p>5) губитком пословне способности лобисте; </p>
			<p>6) ако лобиста постане функционер или се запосли, односно радно ангажује у органу власти.</p>
			<p>Брисање из Регистра правних лица која обављају лобирање</p>
			<p>Члан 17.</p>
			<p>Агенција доноси решење о брисању из Регистра правних лица која обављају лобирање: </p>
			<p>1) на захтев правног лица; </p>
			<p>2) због престанка правног лица;</p>
			<p>3) ако правно лице нема запосленог најмање једног лобисту;</p>
			<p>4) ако је правно лице осуђено за кривично дело или му је изречена мера безбедности, односно заштитна мера забране обављања делатности;</p>
			<p>5) ако је одговорно лице у правном лицу осуђено за кривично дело које га чини недостојним за обављање лобирања, као и ако му је изречена мера безбедности, односно заштитна мера забране обављања делатности;</p>
			<p>6) ако је правно лице повредило одредбе овог закона које уређују начело интегритета.</p>
			<p>Решење о упису и брисању из регистра</p>
			<p>Члан 18.</p>
			<p>Решење о упису у Регистар лобиста, односно Регистар правних лица која обављају лобирање доноси директор Агенције у року од 15 дана за физичка лица, односно у року од 30 дана за правна лица, од дана подношења уредног и потпуног захтева.</p>
			<p>Решење о брисању из Регистра лобиста, односно Регистра правних лица која обављају лобирање доноси директор Агенције најкасније у року од 15 дана од дана сазнања за постојање разлога за брисање из регистра.</p>
			<p>Против решења директора Агенције из ст. 1. и 2. овог члана може се изјавити жалба Одбору Агенције. </p>
			<p>Одлука Одбора Агенције је коначна и против ње се може покренути управни спор.</p>
			<p>Регистар</p>
			<p>Члан 19.</p>
			<p>Агенција води Регистар лобиста и Регистар правних лица која обављају лобирање.</p>
			<p>Регистар из става 1. овог члана је јаван и објављује се на интернет страници Агенције. </p>
			<p>При вођењу регистра из става 1. овог члана Агенција је дужна да поштује прописе који уређују заштиту података о личности.</p>
			<p>Начин вођења и образац регистра из става 1. овог члана ближе се уређује актом директора Агенције.</p>
			<p>Садржина Регистра лобиста</p>
			<p>Члан 20.</p>
			<p>У Регистар лобиста уписују се подаци о лобистима, и то: </p>
			<p>1) број и датум уписа у Регистар лобиста;</p>
			<p>2) име и презиме, јединствени матични број грађана и пребивалиште лобисте; </p>
			<p>3) број и датум решења о упису у Регистар лобиста; </p>
			<p>4) број и датум решења о брисању из Регистра лобиста са подацима о разлозима за брисање. </p>
			<p>Садржина Регистра правних лица која обављају лобирање</p>
			<p>Члан 21.</p>
			<p>У Регистар правних лица која обављају лобирање уписују се подаци о том правним лицу, и то:</p>
			<p>1) број и датум уписа у Регистар правних лица која обављају лобирање;</p>
			<p>2) назив и седиште правног лица;</p>
			<p>3) број и датум решења о упису у регистар привредних субјеката, односно регистар удружења;</p>
			<p>4) матични број и порески идентификациони број правног лица;</p>
			<p>5) име и презиме, пребивалиште и јединствени матични број грађана одговорног лица у правном лицу;</p>
			<p>6) име и презиме, пребивалиште и јединствени матични број грађана лобисте запосленог у правном лицу;</p>
			<p>7) број и датум решења о упису у регистар за лобисту запосленог у правном лицу;</p>
			<p>8) број и датум решења о брисању из регистра са подацима о разлозима за брисање. </p>
			<p>Обавеза обавештавања о променама</p>
			<p>Члан 22.</p>
			<p>Лобиста је дужан да обавести Агенцију о промени података о пребивалишту, а правно лице које обавља лобирање о промени која се односи на податке из регистра привредних субјеката, односно регистра удружења, пореском идентификационом броју, као и промене које се односе на лобисту запосленог у том правном лицу. </p>
			<p>О променама из става 1. овог члана, лобиста, односно правно лице које обавља лобирање, дужни су да у писменој форми обавесте Агенцију, у року од 15 дана од дана настанка промене. </p>
			<p>Упис података у регистар</p>
			<p>Члан 23.</p>
			<p>Агенција, по службеној дужности, врши упис података у регистар из члана 19. став 1. овог закона, одмах по коначности решења о упису, односно брисању из регистра, као и по достављању обавештења о променама из члана 22. овог закона.</p>
			<p>Агенција може од органа надлежног за вођење казнене евиденције да затражи податке који су од значаја за упис лобисте и правног лица које обавља лобирање.</p>
			<p>Посебна евиденција о страним физичким и правним лицима која обављају лобирање</p>
			<p>Члан 24.</p>
			<p>Агенција води посебну евиденцију о страним физичким и правним лицима која обављају лобирање на територији Републике Србије.</p>
			<p>Посебна евиденција из става 1. овог члана садржи име и презиме страног физичког лица, односно назив страног правног лица, као и друге податке из акта органа стране државе на основу којих та лица обављају лобирање у страној држави.</p>
			<p>Начин вођења и образац евиденције из става 1. овог члана прописује се актом директора Агенције.</p>
			<p>Посебна евиденција из става 1. овог члана је јавна и објављује се на интернет страници Агенције.</p>
			<p>Примена Закона о општем управном поступку</p>
			<p>Члан 25.</p>
			<p>На поступак доношења решења о упису, односно брисању из Регистра лобиста и Регистра правних лица која обављају лобирање примењују се одредбе закона који уређује општи управни поступак.</p>
			<p>III. СПРОВОЂЕЊЕ ЛОБИРАЊА</p>
			<p>Започињање лобирања</p>
			<p>Члан 26.</p>
			<p>Лобирање започиње обраћањем лобисте или нерегистрованог лобисте лобираном лицу у писменој форми.</p>
			<p>Лобиста је дужан да уз допис којим се обраћа лобираном лицу достави и доказ о упису у Регистар лобиста, уговор о лобирању без навођења висине уговорене накнаде за лобирање, као и назив закона, другог прописа или општег акта за који обавља лобирање.</p>
			<p>Уговор о лобирању</p>
			<p>Члан 27.</p>
			<p>Лобиста, односно правно лице које обавља лобирање, могу започети лобирање тек након закључења уговора о лобирању. </p>
			<p>Уговор о лобирању нарочито садржи: </p>
			<p>1) податке о уговорним странама (име, презиме и пребивалиште физичког лица, односно назив и седиште правног лица); </p>
			<p>2) предмет лобирања (опис предмета и циљ лобирања); </p>
			<p>3) податке о начину и времену трајања лобирања; </p>
			<p>4) висину накнаде за лобирање; </p>
			<p>5) изјаву лобисте, односно одговорног лица у правном лицу које обавља лобирање да ће поступати у складу са правилима лобирања прописаним овим законом и Кодексом понашања учесника у лобирању. </p>
			<p>Ако је уговорна страна правно лице које обавља лобирање, уговор о лобирању садржи и име и презиме лобисте запосленог код тог правног лица које ће спроводити лобирање. </p>
			<p>Лобиста, односно правно лице које обавља лобирање, не могу се уговором обавезати на одређени исход лобирања. </p>
			<p>Раскид уговора и прекид поступка лобирања</p>
			<p>Члан 28.</p>
			<p>Раскид уговора о лобирању може да захтева свака уговорна страна у сваком тренутку. </p>
			<p>Лобиста, односно правно лице које обавља лобирање дужни су да, без одлагања, прекину поступак лобирања и раскину уговор о лобирању ако: </p>
			<p>1) посумњају да ће повредити начело интегритета; </p>
			<p>2) лобиста, односно одговорно лице у правном лицу које обавља лобирање постане функционер, запослени или на други начин радно ангажовани у органу власти.</p>
			<p>Права лобисте</p>
			<p>Члан 29.</p>
			<p>Лобиста после подношења дописа из члана 26. овог закона има право да тражи од лобираног лица да га прими у благовременом року и да му пружи податке у вези са предметом лобирања.</p>
			<p>Лобиста има право да буде благовремено обавештен о свим јавним расправама и другим облицима јавних консултација у вези са припремом и доношењем прописа за које обавља лобирање.</p>
			<p>Обавезе лобираног лица и органа власти</p>
			<p>Члан 30.</p>
			<p>Лобирано лице дужно је да о пријему дописа из члана 26. овог закона сачини обавештење и да га у року од 15 дана од дана пријема достави Агенцији. </p>
			<p>Агенција може од лобираног лица да захтева достављање ванредних обавештења о контактима које је имао у току лобирања са лобистом, односно нерегистрованим лобистом.</p>
			<p>Обавештење из ст. 1. и 2. овог члана садржи име и презиме лобираног лица, податке о његовој функцији, запослењу или радном ангажовању, име, презиме и пребивалиште лобисте, односно назив и седиште правног лица које обавља лобирање, као и друге податке од значаја за обавештавање Агенције.</p>
			<p>Агенција може користити податке из обавештења из ст. 1. и 2. овог члана за потребе провере тачности података наведених у извештају о раду лобиста. </p>
			<p>Начин подношења, ближа садржина и образац обавештења из ст. 1. и 2. овог члана уређују се актом директора Агенције.</p>
			<p>Орган власти дужан је да води евиденцију о лобистичким контактима за функционере који су изабрани, постављени, именовани, запослени или на други начин радно ангажовани у том органу.</p>
			<p>Евиденција из става 6. овог члана садржи име и презиме лобираног лица, податке о његовој функцији, запослењу или радном ангажовању, име, презиме и пребивалиште лобисте, односно назив и седиште правног лица које обавља лобирање, као и друге податке од значаја за обавештавање Агенције.</p>
			<p>Ближа садржина и начин вођења евиденције из става 6. овог члана уређују се актом директора Агенције.</p>
			<p>Агенција врши контролу садржине и начина вођења евиденције из става 6. овог члана.</p>
			<p>У случају кршења обавезе из ст. 1, 2. и 6. овог члана и члана 33. став 2. тачка 3) и став 3. овог закона, Агенција може лобираном лицу, односно одговорном лицу у органу власти изрећи меру, у складу са законом који уређује спречавање корупције, односно иницирати покретање дисциплинског поступка.</p>
			<p>IV. ИЗВЕШТАВАЊЕ</p>
			<p>Извештај о раду</p>
			<p>Члан 31.</p>
			<p>Лобиста, односно правно лице које обавља лобирање дужни су да Агенцији доставе писмени извештај о раду, најкасније до 31. јануара текуће за претходну годину. </p>
			<p>Лобиста, односно правно лице за које је донето решење о брисању из регистра, дужни су да, у року од 15 дана од дана коначности решења, Агенцији доставе извештај о раду за период од подношења последњег извештаја до дана коначности решења. </p>
			<p>Садржај извештаја о раду</p>
			<p>Члан 32.</p>
			<p>Извештај о раду садржи: </p>
			<p>1) број и датум решења о упису у регистар; </p>
			<p>2) податке кориснику лобирања у извештајном периоду (име, презиме и пребивалиште физичког лица, односно назив и седиште правног лица); </p>
			<p>3) податке о лобираним лицима и органима власти код којих је обављено лобирање (име, презиме, функција, запослење или радно ангажовање лобираног лица и назив и седиште органа власти); </p>
			<p>4) предмет лобирања.</p>
			<p>Ближи садржај и образац извештаја о раду прописује се актом директора Агенције.</p>
			<p>Провера извештаја</p>
			<p>Члан 33.</p>
			<p>Тачност података из члана 32. овог закона проверава Агенција.</p>
			<p>У циљу провере из става 1. овог члана Агенција може:</p>
			<p>1) затражити од лобисте, односно правног лица које обавља лобирање достављање уговора о лобирању;</p>
			<p>2) затражити податке од корисника лобирања;</p>
			<p>3) затражити податке од лобираних лица и органа власти.</p>
			<p>Лобиста, правно лице које обавља лобирање, корисник лобирања, орган власти и лобирано лице дужни су да Агенцији доставе тражене податке у року од 15 дана од дана достављања захтева Агенције.</p>
			<p>V. КАЗНЕНЕ ОДРЕДБЕ</p>
			<p>Прекршаји правног лица које обавља лобирање, лобисте и корисника лобирања</p>
			<p>Члан 34.</p>
			<p>Новчаном казном у износу од 50.000 до 2.000.000 динара казниће се за прекршај правно лице које обавља лобирање, ако:</p>
			<p>1) писменим путем не обавести Агенцију о промени података, најкасније у року од 15 дана о дана настанака промене (члан 22); </p>
			<p>2) отпочне поступак лобирања пре закључивања уговора о лобирању (члан 27. став 1);</p>
			<p>3) не достави писмени извештај о раду Агенцији, најкасније до 31. јануара текуће за претходну годину (члан 31. став 1); </p>
			<p>4) у року од 15 дана од дана коначности решења о брисању из регистра, Агенцији не достави извештај о раду за период од подношења последњег извештаја до дана коначности решења (члан 31. став 2);</p>
			<p>5) ако Агенцији не достави тражене податке у прописаном року (члан 33. став 3).</p>
			<p>За прекршај из става 1. овог члана казниће се одговорно лице у правном лицу, новчаном казном у износу од 30.000 до 150.000 динара.</p>
			<p>За прекршај из става 1. овог члана казниће се лобиста, новчаном казном у износу од 30.000 до 150.000 динара.</p>
			<p>За прекршај из става 1. тачка 5) овог члана казниће се правно лице корисник лобирања, новчаном казном у износу од 50.000 до 2.000.000 динара.</p>
			<p>За прекршај из става 1. тачка 5) овог члана казниће се физичко лице корисник лобирања, односно одговорно лице у правном лицу кориснику лобирања, новчаном казном у износу од 30.000 до 150.000 динара. </p>
			<p>VI. ЗАВРШНЕ ОДРЕДБЕ</p>
			<p>Рок за доношење подзаконских аката</p>
			<p>Члан 35.</p>
			<p>Подзаконски акти за спровођење овог закона донеће се до дана ступања на снагу овог закона.</p>
			<p>Ступање на снагу</p>
			<p>Члан 36.</p>
			<p>Овај закон ступа на снагу по истеку девет месеци од дана објављивања у „Службеном гласнику Републике Србије”.</p>
	

