


	
	Zakon

	


	
			<p>На основу члана 112. став 1. тачка 2. Устава Републике Србије, доносим</p>
			<p>УКАЗ</p>
			<p>о проглашењу Закона о потврђивању Споразума о сарадњи у области туризма између Владе Републике Србије и Савета министара Републике Албаније</p>
			<p>Проглашава се Закон о потврђивању Споразума о сарадњи у области туризма између Владе Републике Србије и Савета министара Републике Албаније, који је донела Народна скупштина Републике Србије, на седници Десетог ванредног заседања у Једанаестом сазиву, 25. септембра 2018. године.</p>
			<p>ПР број 110</p>
			<p>У Београду, 26. септембра 2018. године</p>
			<p>Председник Републике,</p>
			<p>Александар Вучић, с.р.</p>
			<p>ЗАКОН</p>
			<p>о потврђивању Споразума о сарадњи у области туризма између Владе Републике Србије и Савета министара Републике Албаније</p>
			<p>"Службени гласник РС - Међународни уговори", број 
			12 од 27. септембра 2018.</p>
			<p>Члан 1.</p>
			<p>Потврђује се Споразум о сарадњи у области туризма између Владе Републике Србије и Савета министара Републике Албаније, сачињен у Београду, 15. маја 2018. године, у оригиналу на српском, албанском и енглеском језику. </p>
			<p>Члан 2.</p>
			<p>Текст Споразума о сарадњи у области туризма између Владе Републике Србије и Савета министара Републике Албаније у оригиналу на српском језику гласи:</p>
			<p>СПОРАЗУМО САРАДЊИ У ОБЛАСТИ ТУРИЗМА ИЗМЕЂУ ВЛАДЕ РЕПУБЛИКЕ СРБИЈЕ И САВЕТА МИНИСТАРА РЕПУБЛИКЕ АЛБАНИЈЕ</p>
			<p>Влада Републике Србије и Савет министара Републике Албаније (у даљем тексту: Стране), </p>
			<p>у заједничком интересу за развој сарадње у области туризма између две државе,</p>
			<p>ценећи улогу дијалога и консултација на разним нивоима између држава Страна о питањима од обостраног интереса,</p>
			<p>признајући обострани интерес за дефинисање адекватног и дугорочног правног оквира за сарадњу у области туризма, </p>
			<p>споразумеле су се о следећем:</p>
			<p>Члан 1.</p>
			<p>Стране ће, у складу са унутрашњим законодавством и у оквиру могућности, развијати и подржавати међусобну сарадњу надлежних државних органа, организација, удружења и других адекватних институција обе државе у области туризма и у том циљу доносити одговарајуће мере.</p>
			<p>Стране ће унапређивати међусобну туристичку размену и подстицати туристичка путовања из трећих држава.</p>
			<p>Члан 2.</p>
			<p>Стране ће подстицати међусобну размену статистичких података у области туризма и информација, образовних програма, програма стручног усавршавања кадрова, као и студија и истраживачких пројеката у области туризма.</p>
			<p>Стране ће, у складу са унутрашњим законодавством и у оквиру овлашћења, унапређивати сарадњу између надлежних органа и институција у области стручног усавршавања кадрова у туризму и у размени туристичких стручњака.</p>
			<p>Члан 3.</p>
			<p>Стране ће подстицати размену промотивног материјала у области сарадње у туризму, поводом наступа на догађајима туристичког карактера у обе државе. </p>
			<p>Члан 4.</p>
			<p>Стране ће подстицати и подржавати организовање студијских путовања за представнике медија и туристичких стручњака.</p>
			<p>Стране ће, у складу са унутрашњим законодавством, на реципрочној основи подстицати организовање изложби, манифестација, презентацију туристичких филмова у циљу представљања туристичке понуде.</p>
			<p>Члан 5.</p>
			<p>Стране ће посветити посебну пажњу развоју и унапређењу квалитета туристичке понуде и размени информација у циљу креирања и реализације пројеката од заједничког интереса. </p>
			<p>Стране ће подстицати организовање сусрета пословних субјеката и стручњака из области туризма, у циљу обезбеђивања могућности за презентовање информација, статистичких података, документације и размене стручних искустава у области туризма.</p>
			<p>Члан 6.</p>
			<p>Стране ће координирати сарадњу у области туризма у складу са препорукама Светске туристичке организације и других међународних организација.</p>
			<p>Стране ће се међусобно информисати о свим међународним документима у области туризма, који би могли бити од интереса за сарадњу.</p>
			<p>Члан 7.</p>
			<p>Стране ће, у складу са унутрашњим законодавством, подстицати оснивање националних туристичких информативних центара на територији државе друге Стране и пружати помоћ у стварању одговарајућих услова за њихову организацију и обављање делатности.</p>
			<p>Члан 8.</p>
			<p>Стране су се споразумеле да ће основати заједничку Комисију за туризам, састављену од једнаког броја представника држава Страна, у циљу остварења циљева овог споразума. </p>
			<p>Комисија за туризам састајаће се најмање једном годишње, наизменично у свакој од држава Страна.</p>
			<p>Комисија за туризам се првенствено:</p>
			<p>– стара о спровођењу овог споразума,</p>
			<p>– прати и анализира резултате сарадње у протеклом периоду,</p>
			<p>– обезбеђује размену информација у вези са променом прописа у свакој од Страна, који су повезани са туризмом и обављањем туристичке делатности,</p>
			<p>– предлаже конкретне активности и друге облике међусобне сарадње за наредни период.</p>
			<p>Члан 9.</p>
			<p>Кад год је потребно, Стране могу закључити протоколе за примену овог споразума.</p>
			<p>Члан 10.</p>
			<p>Овај споразум ступа на снагу на дан пријема последњег обавештења, којим Стране обавештавају једна другу да су испуњени услови које њихово законодавство предвиђа за ступање на снагу овог споразума.</p>
			<p>Овај споразум закључује се за период од пет (5) година. Његово важење аутоматски се обнавља за наредне периоде од пет (5) година, осим ако једна од Страна, у писаном облику, не обавести другу Страну у року од шест месеци, о својој намери да раскине Споразум пре истека његове важности.</p>
			<p>Обавештење једне Стране о раскиду овог споразума неће утицати на спровођење програма и пројеката договорених у време важења овог споразума, ако се Стране другачије не договоре.</p>
			<p>Овај споразум може бити измењен уз обострану сагласност Страна у писаној форми и у складу са ставом 1. овог члана.</p>
			<p>Ступањем на снагу овог споразума престаје да важи Споразум о сарадњи у области туризма између Савета министара Србије и Црне Горе и Савета министара Републике Албаније, који је потписан у Тирани, 22. децембра 2004. године и ступио на снагу 28. децембра 2005. године.</p>
			<p>Овај споразум је сачињен у Београду, 15. маја 2018. године, у два оригинална примерка сваки на српском, албанском и енглеском језику, при чему сваки текст има једнаку важност.</p>
			<p>У случају разлика у тумачењу одредаба овог споразума, меродаван је текст на енглеском језику.</p>
			<table class="tabela-bez-bordera">
				
					
					
				
				
					<tr class="No-Table-Style">
						<td class="No-Table-Style">
							<p>За Владу Републике Србије</p>
							<p>Расим Љајић, с.р.</p>
							<p>потпредседник Владе Републике Србије</p>
							<p>министар трговине, туризма и телекомуникација</p>
						</td>
						<td class="No-Table-Style">
							<p>За Савет министара Републике Албаније</p>
							<p>Бленди Клоси, с.р.</p>
							<p>министар туризма и животне средине</p>
						</td>
					</tr>
				
			</table>
			<p>Члан 3.</p>
			<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

