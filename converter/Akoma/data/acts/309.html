



<p>
ЗАКОН</p>
<p>
о давању контрагаранције
Републике Србије Србији и Црној Гори по зајму Европске банке за обнову и развој


(Програм реконструкције
општинске инфраструктуре општине Суботица)</p>
<p>

"Службени гласник
РС", број

61 од 

18. јула 2005. 
</p>
<p>
</p>
<p>
</p>
<p>
Контрагаранција Републике
Србије</p>
<p>
</p>
<p>
Члан 1.</p>
<p>
Република Србија преузима обавезу да као контрагарант измири
обавезе Србије и Црне Горе, као гаранта, по Споразуму о зајму (Програм за реконструкцију
општинске инфраструктуре општине Суботица) између општине Суботица, као зајмопримца
и Европске банке за обнову и развој, као зајмодавца, у висини од 9.000.000 евра,
закљученом 17. децембра 2004. године.</p>
<p>
</p>
<p>
Обавеза Републике Србије</p>
<p>
</p>
<p>
Члан 2.</p>
<p>
Контрагаранција из члана 1. овог закона даје се Србији и
Црној Гори на име обавезе из Споразума о зајму (Програм за реконструкцију општинске
инфраструктуре општине Суботица) између општине Суботица и Европске банке за обнову
и развој и Споразума о подршци пројекту (Програм реконструкције општинске инфраструктуре
општине Суботица) између Републике Србије и Европске банке за обнову и развој.</p>
<p>
</p>
<p>
Обавезе Зајмопримца</p>
<p>
</p>
<p>
Члан 3.</p>
<p>
Средства за отплату зајма из члана 1. овог закона обезбедиће
општина Суботица (у даљем тексту: Зајмопримац).</p>
<p>
Зајмопримац је дужан да средства за отплату зајма обезбеђује
према плану отплате за сва повучена средства, у износу који укључује доспелу главницу,
обрачунату камату на повучена средства, трошкове за неповучена средства и остале
трошкове. </p>
<p>
Зајмопримац ће обезбеђивати средства за отплату зајма из
сопствених прихода, уплатом доспелих обавеза на рачун отворен искључиво за намену
отплате зајма, код Народне банке Србије.</p>
<p>
Ако по основу издате контрагаранције Република Србија изврши
обавезу уместо Зајмопримца, има право на повраћај главнице, камате и пратећих трошкова
који настану због неизвршења, односно неблаговременог извршења обавезе, до висине
износа измирене обавезе, као и право да од Зајмопримца наплати обрачунату законску
камату.</p>
<p>
Право на повраћај средстава из става 4. овог члана Република
Србија оствариће тако што ће Зајмопримцу обуставити право учешћа у порезима које
му уступа Република, односно трансферима утврђеним посебним законом, или тако што
ће иницирати наплату са рачуна Зајмопримца, на основу овлашћења добијеног од Зајмопримца
или других инструмената обезбеђења, у складу са прописима којима се уређује платни
промет.</p>
<p>
</p>
<p>
Ступање на снагу</p>
<p>
</p>
<p>
Члан 4.</p>
<p>
Овај
закон ступа на снагу осмог дана од дана објављивања у „Службеном гласнику Републике
Србије”.</p>

