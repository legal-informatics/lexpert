

<p></p>

<table border="1" cellpadding="0">

<tr>
<td style="PADDING-BOTTOM: 0.0625rem; PADDING-LEFT: 0.0625rem; WIDTH: 16.6875rem; PADDING-RIGHT: 0.0625rem; PADDING-TOP: 0.0625rem" valign="top" width="267">

	<p>
</p>Редакцијски пречишћен текст<p></p>
</td></tr></table>

	<p></p>

	<p>ЗАКОН</p>

	<p>о одликовањима Републике Србије</p>

	<p>„Службени гласник РС“, бр. 88 од 28. октобра 2009, 36 од 28. маја 2010.</p>

	<p></p>


	<p></p>


	<p>I. ОСНОВНЕ ОДРЕДБЕ</p>

	<p></p>


	<p>Члан 1.</p>

	<p>Овим законом утврђују се одликовања Републике Србије (у даљем тексту: одликовања) и уређује поступак за њихово додељивање и одузимање, права и обавезе одликованих лица, као и друга питања од значаја за одликовања.</p>

	<p></p>


	<p>Члан 2.</p>

	<p>Одликовања су највиши знаци јавног признања који се додељују за изузетне заслуге и дела од великог значаја за Републику Србију.</p>

	<p>Одликовања се утврђују законом.</p>

	<p></p>


	<p>Члан 3.</p>

	<p>Одликовања могу бити додељена држављанима Републике Србије, домаћим правним лицима и другим субјектима.</p>

	<p>Одликовања могу бити додељена и посмртно.</p>

	<p>Одликовања могу бити додељена и страним држављанима, страним правним лицима и међународним организацијама.</p>

	<p></p>


	<p>Члан 4.</p>

	<p>Држављани Републике Србије могу носити одликовања стране државе, односно међународне организације, уз претходну сагласност министарства надлежног за спољне послове, ако законом није другачије одређено.</p>

	<p></p>


	<p>Члан 5.</p>

	<p>Израда, промет, јавно ношење и употреба знакова и других предмета који имају изглед одликовања Републике Србије нису дозвољени.</p>

	<p></p>


	<p>Члан 6.</p>

	<p>Одликовања могу да се израђују и да се носе у смањеним димензијама (у даљем тексту: минијатуре).</p>

	<p></p>


	<p>II. ОДЛИКОВАЊА</p>

	<p></p>


	<p>Члан 7.</p>

	<p>Одликовања су: ордени, медаље и споменице.</p>

	<p>Највиши степен одликовања које има више степена јесте први степен тог одликовања.</p>

	<p></p>


	<p>1. Ордени</p>

	<p></p>


	<p>Члан 8.</p>

	<p>Ордени су:</p>

	<p>1) Орден Републике Србије;</p>

	<p>2) Орден српске заставе;</p>

	<p>3) Орден „Карађорђеве звезде“;*</p>

	<p>4) Сретењски орден;*</p>

	<p>5) Орден белог орла са мачевима;</p>

	<p>6) Орден заслуга за одбрану и безбедност.</p>

	<p>Орден Републике Србије има два степена и додељује се у првом степену на великој огрлици (председницима или суверенима држава), а у другом степену на ленти (председницима држава или влада).</p>

	<p>Орден српске заставе има три степена и додељује се за нарочите заслуге у развијању међународних односа између Републике Србије и других држава, односно међународних организација, као и за истакнуте заслуге у развијању и учвршћивању мирољубиве сарадње и пријатељских односа између Републике Србије и других држава.</p>

	<p>Орден „Карађорђеве звезде“ има три степена и додељује се за нарочите заслуге и успехе у представљању државе и њених грађана.*</p>

	<p>Сретењски орден има три степена и додељује се за нарочите заслуге за Републику Србију и њене грађане у областима јавних, привредних, културних, просветних, спортских и хуманитарних делатности.</p>

	<p>Брисан је
	ранији став 5. (види члан 1. Закона – 36/2010-10)</p>

	<p>Орден белог орла са мачевима има три степена и додељује се за нарочите заслуге у изградњи система одбране или нарочите заслуге у командовању и руковођењу војним јединицама, односно војним установама и њиховом оспособљавању за одбрану Републике Србије.</p>

	<p>Орден заслуга за одбрану и безбедност има три степена и додељује се за натпросечно, узорно и часно извршавање дужности и задатака у областима одбране и безбедности.</p>

	<p></p>


	<p>*Службени гласник РС, број 36/2010</p>

	<p></p>


	<p>2. Медаље</p>

	<p></p>


	<p>Члан 9.</p>

	<p>Медаље су: </p>

	<p>1) Медаља за храброст 
	"Милош Обилић"*;</p>

	<p>2) Медаља за заслуге;</p>

	<p>3) Медаља за ревносну службу*.</p>

	<p>Медаља за храброст 
	"Милош Обилић"* има два степена (златна и сребрна медаља) и додељује се за дела у којима је до снажног изражаја дошла лична храброст или за дела у којима је у изузетно опасним ситуацијама у спасавању људских живота или материјалних добара испољена изванредна храброст и самопрегор.</p>

	<p>Медаља за заслуге има два степена (златна и сребрна медаља) и додељује се за изузетне заслуге и постигнуте резултате у свим областима живота и рада.</p>

	<p>Медаља за ревносну службу* има два степена (златна и сребрна медаља) и додељује се за заслуге и изузетне резултате показане у обављању дужности и задатака у областима одбране и безбедности.</p>

	<p></p>


	<p>*Службени гласник РС, број 36/2010</p>

	<p></p>


	<p>Члан 10.</p>

	<p>За сваки орден и медаљу прописују се посебна правила (у даљем тексту: статут) која садрже опис ордена, односно медаља и њихових минијатура и којима се ближе уређује начин њиховог ношења.</p>

	<p></p>


	<p>3. Споменице</p>

	<p></p>


	<p>Члан 11.</p>

	<p>Споменице се додељују ради обележавања догађаја од великог значаја за Републику Србију.</p>

	<p></p>


	<p>III. ДОДЕЛА ОДЛИКОВАЊА</p>

	<p></p>


	<p>Члан 12.</p>

	<p>Председник Републике указом додељује одликовања.</p>

	<p>Указ о додели одликовања објављује се у „Службеном гласнику Републике Србије”.</p>

	<p></p>


	<p>Члан 13.</p>

	<p>Одликовања се додељују, по правилу, два пута годишње, у фебруару и јуну.</p>

	<p>Председник Републике може доделити одликовања и ван термина одређеног у ставу 1. овог члана.</p>

	<p></p>


	<p>Члан 14.</p>

	<p>Предлог за доделу одликовања могу поднети државни органи, Српска академија наука и уметности, органи аутономне покрајине и јединице локалне самоуправе, организације и удружења (у даљем тексту: овлашћени предлагачи).</p>

	<p>Предлог из става 1. овог члана доставља се Канцеларији ордена, у писменом облику, са образложењем.</p>

	<p>Уз предлог за доделу одликовања страним држављанима, страним правним лицима и међународним организацијама овлашћени предлагач доставља и мишљење министарства надлежног за спољне послове.</p>

	<p>Уз предлог за доделу одликовања припадницима, јединицама и установама Војске Србије овлашћени предлагач доставља и мишљење министарства надлежног за одбрану.</p>

	<p>Уз предлог за доделу одликовања полицијским службеницима овлашћени предлагач доставља и мишљење министарства надлежног за унутрашње послове.</p>

	<p>Председник Републике може доделити одликовање и самоиницијативно.</p>

	<p></p>


	<p>Члан 15.</p>

	<p>Лицу које се први пут одликује одређеним орденом или медаљом то одликовање даје се, по правилу, у најнижем степену.</p>

	<p>Нико не може бити одликован истим орденом или медаљом у нижем степену од онога којим је већ одликован. </p>

	<p>Носиоцу ордена или медаље изузетно се може доделити исти орден, односно медаља, у истом степену. </p>

	<p>У случају из става 3. овог члана не додељује се поново одликовање, већ посебна ознака која се носи на претходно додељеном одликовању.</p>

	<p></p>


	<p>IV. КОМИСИЈА ЗА ОДЛИКОВАЊА</p>

	<p></p>


	<p>Члан 16.</p>

	<p>Комисију за одликовања образује Генерални секретар председника Републике, а председник Републике поставља председника и чланове Комисије из реда угледних личности у Републици Србији.</p>

	<p>Комисија за одликовања разматра предлоге за доделу и одузимање одликовања и доставља их председнику Републике, заједно са својим ставом, на коначно одлучивање.</p>

	<p>Комисија за одликовања обавља послове у складу са пословником. </p>

	<p></p>


	<p>V. КАНЦЕЛАРИЈА ОРДЕНА</p>

	<p></p>


	<p>Члан 17.</p>

	<p>У Генералном секретаријату председника Републике образује се Канцеларија ордена, која врши стручну обраду предлога за доделу и одузимање одликовања за потребе Комисије за одликовања и обавља друге административно-техничке послове, у складу са актом о унутрашњем уређењу и систематизацији радних места у Генералном секретаријату председника Републике.</p>

	<p></p>


	<p>VI. УРУЧИВАЊЕ ОДЛИКОВАЊА И ПРАВА И ОБАВЕЗЕ ОДЛИКОВАНИХ ЛИЦА</p>

	<p></p>


	<p>Члан 18.</p>

	<p>Свечано уручивање одликовања састоји се од јавног саопштавања текста указа о одликовању, предаје одликовања и уручења повеље о одликовању одликованим лицима.</p>

	<p>Свечано уручивање ордена и медаља врши председник Републике или лични изасланик председника Републике.</p>

	<p>Свечано уручивање споменица врши лице које овласти председник Републике.</p>

	<p></p>


	<p>Члан 19.</p>

	<p>Свечано уручивање одликовања у иностранству врши председник Републике или лични изасланик председника Републике, односно највиши дипломатски представник Републике Србије у земљи у којој се врши уручивање.</p>

	<p></p>


	<p>Члан 20.</p>

	<p>Одликовање и повеља о одликовању посмртно одликованог лица, односно лица којем одликовање није уручено за живота, предају се члановима породице тог лица.</p>

	<p>Члановима породице, у смислу овог закона, сматрају се супружник, деца, усвојеници, унуци, родитељи, усвојитељи и браћа и сестре одликованог лица.</p>

	<p>Ако одликовано лице нема чланове породице из става 2. овог члана, указ о одликовању јавно ће се саопштити, а одликовање и повеља о одликовању могу, по одлуци председника Републике, да се предају на чување музеју, у складу са прописима којима се уређује заштита културних добара.</p>

	<p></p>


	<p>Члан 21.</p>

	<p>Ако одликовано лице умре а нема наследника, односно ако правно лице престане да постоји а нема правног следбеника, одликовање и повеља о одликовању враћају се председнику Републике.</p>

	<p>Одликовања враћена у складу са ставом 1. овог члана могу, по одлуци председника Републике, да се предају на чување музеју, у складу са прописима којима се уређује заштита културних добара.</p>

	<p>Ако одликовано лице одбије да прими одликовање, сматра се да одликовање није ни додељено.</p>

	<p></p>


	<p>Члан 22.</p>

	<p>Одликовање може носити само одликовано лице, на прописани начин.</p>

	<p>Одликовања се носе у време државних празника и у другим свечаним приликама.</p>

	<p>Лице које је изгубило одликовање, остало без њега без своје кривице или чије је одликовање оштећено има право да захтева и уз одговарајућу накнаду добије дупликат додељеног одликовања. У случају губитка или оштећења повеље о додељеном одликовању може се, на захтев одликованог лица, уз одговарајућу накнаду, издати њен препис.</p>

	<p></p>


	<p>Члан 23.</p>

	<p>Лица одликована на основу ранијих прописа о одликовањима имају право да носе та одликовања, а поступак одузимања одликовања спроводи се у складу са одредбама овог закона.</p>

	<p></p>


	<p>VII. ОДУЗИМАЊЕ ОДЛИКОВАЊА</p>

	<p></p>


	<p>Члан 24.</p>

	<p>Одликованом лицу може се одузети одликовање ако поступа супротно јавном поретку и моралу или из других разлога који га чине недостојним положаја носиоца одликовања.</p>

	<p>Председник Републике указом одузима одликовање.</p>

	<p>Предлог за одузимање одликовања могу поднети овлашћени предлагачи по поступку предвиђеном у члану 14. овог закона.</p>

	<p>Председник Републике може одузети одликовање и самоиницијативно. </p>

	<p>Указ о одузимању одликовања објављује се у „Службеном гласнику Републике Србије”.</p>

	<p></p>


	<p>VIII. ЕВИДЕНЦИЈА О ОДЛИКОВАНИМ ЛИЦИМА</p>

	<p></p>


	<p>Члан 25.</p>

	<p>О одликованим лицима води се евиденција, која садржи име и презиме носиоца одликовања са подацима о називу и степену одликовања и датуму доношења указа о одликовању, евентуалном одузимању одликовања, као и друге прописане податке.</p>

	<p>Евиденцију из става 1. овог члана води Канцеларија ордена. </p>

	<p>Канцеларија ордена води и евиденцију о држављанима Републике Србије који су примили одликовање стране државе, односно међународне организације.</p>

	<p>Држављанин Републике Србије обавештава Канцеларију ордена о томе да је примио одликовање стране државе, односно међународне организације. </p>

	<p></p>


	<p>IX. ОВЛАШЋЕЊЕ ЗА ДОНОШЕЊЕ ПРОПИСА</p>

	<p></p>


	<p>Члан 26.</p>

	<p>Статуте ордена и медаља, начин израде одликовања, ближа правила о свечаном уручивању одликовања у земљи и иностранству, предаји одликовања и повеље о одликовању посмртно одликованог лица, ношењу одликовања, подацима у евиденцији одликованих лица, накнадама из члана 22. став 3. и члана 30. овог закона, као и друга питања од значаја за спровођење овог закона прописује Влада на предлог министарства надлежног за културу.</p>

	<p></p>


	<p>X. КАЗНЕНЕ ОДРЕДБЕ</p>

	<p></p>


	<p>Члан 27.</p>

	<p>Новчаном казном у износу од 50.000 до 500.000 динара казниће се за привредни преступ привредно друштво или друго правно лице ако изради, употреби или пусти у промет знак или други предмет који има изглед одликовања Републике Србије (члан 5. овог закона).</p>

	<p>За привредни преступ из става 1. овог члана казниће се и одговорно лице у привредном друштву или другом правном лицу новчаном казном у износу од 10.000 до 100.000 динара.</p>

	<p>Предмети настали и имовинска корист стечена извршењем привредног преступа из става 1. овог члана одузеће се.</p>

	<p></p>


	<p>Члан 28.</p>

	<p>Новчаном казном у износу од 40.000 до 200.000 динара казниће се за прекршај предузетник ако изради, употреби или пусти у промет знак или други предмет који има изглед одликовања Републике Србије (члан 5. овог закона).</p>

	<p>Уз казну за прекршај из става 1. овог члана обавезно се изриче заштитна мера одузимања предмета.</p>

	<p></p>


	<p>Члан 29.</p>

	<p>Новчаном казном у износу од 10.000 до 50.000 динара казниће се за прекршај физичко лице:</p>

	<p>1) које носи страно одликовање без прибављене сагласности надлежног органа (члан 4. овог закона);</p>

	<p>2) које носи или употребљава знак или други предмет који има изглед одликовања Републике Србије (члан 5. овог закона);</p>

	<p>3) које носи одликовање Републике Србије којим није одликовано или које носи одликовање на начин који је супротан прописима (члан 22. овог закона).</p>

	<p></p>


	<p>XI. ПРЕЛАЗНЕ И ЗАВРШНЕ ОДРЕДБЕ</p>

	<p></p>


	<p>Члан 30.*</p>

	<p>Држављанину Републике Србије одликованом по ранијим прописима о одликовањима који је изгубио повељу о одликовању, може се, на његов захтев, уз одговарајућу накнаду, издати њен препис.*</p>

	<p></p>


	<p>*Службени гласник РС, број 36/2010</p>

	<p></p>


	<p>Члан 31.</p>

	<p>Акт о унутрашњем уређењу и систематизацији радних места у Генералном секретаријату председника Републике ускладиће се са овим законом у року од 30 дана од дана ступања на снагу овог закона.</p>

	<p>Пропис из члана 26. овог закона Влада ће донети у року од 90 дана од дана ступања на снагу овог закона.</p>

	<p>Генерални секретар председника Републике образоваће Комисију за одликовања у року од 30 дана од дана ступања на снагу прописа из члана 26. овог закона.</p>

	<p>Комисија за одликовања донеће пословник на својој првој седници.</p>

	<p></p>


	<p>Члан 32.</p>

	<p>Даном ступања на снагу овог закона престаје да важи Закон о одликовањима Савезне Републике Југославије („Службени лист СРЈ”, бр. 59/98 и 21/01).</p>

	<p></p>


	<p>Члан 33.</p>

	<p>Овај закон ступа на снагу осмог дана од дана објављивања у „Службеном гласнику Републике Србије”.</p>

	<p></p>
