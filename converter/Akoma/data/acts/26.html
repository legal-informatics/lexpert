


	
	Zakon



	<p></p>
	<p>ЗАКОН</p>
	<p>о закључивању и извршавању међународних уговора</p>
	<p>
	"Службени гласник РС", број 32 од 
	8. априла 2013.</p>
	<p>
	I. УВОДНЕ ОДРЕДБЕ</p>
	<p>
	Предмет</p>
	<p>
	Члан 1.</p>
	<p>
	Овим законом уређује се поступак закључивања и извршавања међународних 
	уговора, као и друга питања у вези са међународним уговорима.</p>
	<p>
	Појам међународног уговора</p>
	<p>
	Члан 2.</p>
	<p>
	Међународни уговор је уговор који Република Србија закључи у писаном облику 
	са једном или више држава или са једном или више међународних организација, 
	регулисан међународним правом, без обзира да ли је садржан у једном или више 
	међусобно повезаних инструмената и независно од његовог назива.</p>
	<p>
	Протоколи, записници и други међународноправни акти које, ради извршавања 
	међународних уговора, закључују, односно усвајају органи овлашћени или 
	основани тим уговорима, којима се не преузимају нове обавезе не сматрају се, 
	у смислу овог закона, међународним уговорима.</p>
	<p>
	II. ПОСТУПАК ЗАКЉУЧИВАЊА МЕЂУНАРОДНИХ УГОВОРА</p>
	<p>
	Покретање поступка за вођење преговора и закључивањемеђународног 
	уговора</p>
	<p>
	Члан 3.</p>
	<p>
	Поступак за вођење преговора и закључивање међународног уговора покреће 
	Влада, по сопственој иницијативи или на предлог органа државне управе у чији 
	делокруг претежно спадају питања која се уређују међународним уговором.</p>
	<p>
	Орган државне управе предложиће Влади покретање поступка за вођење преговора 
	и закључивање међународног уговора ако у вршењу послова из свог делокруга 
	утврди да са другим државама или међународним организацијама треба уредити 
	одређена питања.</p>
	<p>
	Иницијатива за вођење преговора и закључивањемеђународног 
	уговора</p>
	<p>
	Члан 4.</p>
	<p>
	Иницијативу за покретање поступка за вођење преговора и закључивање 
	међународног уговора могу дати и други државни органи, привредни субјекти 
	или удружења преко органа државне управе у чији делокруг претежно спадају 
	питања која се уређују међународним уговором.</p>
	<p>
	Када орган државне управе у чији делокруг претежно спадају питања која се 
	уређују међународним уговором оцени да је иницијатива из става 1. овог члана 
	оправдана, подноси Влади предлог за покретање поступка за вођење преговора и 
	закључивање међународног уговора.</p>
	<p>
	Ако орган државне управе из става 2. овог члана сматра да не треба 
	прихватити иницијативу, обавестиће о томе Владу и подносиоца иницијативе уз 
	образложење због чега се иницијатива не прихвата.</p>
	<p>
	Предлог основе за вођење преговора и закључивањемеђународног 
	уговора</p>
	<p>
	Члан 5.</p>
	<p>
	Предлог за покретање поступка за вођење преговора и закључивање међународног 
	уговора подноси орган државне управе у чији делокруг претежно спадају питања 
	која се уређују међународним уговором, упућивањем Влади предлога основе за 
	вођење преговора и закључивање међународног уговора (у даљем тексту: предлог 
	основе).</p>
	<p>
	Предлог основе треба да садржи нарочито: уставни основ; оцену стања односа 
	са односном страном државом или међународном организацијом; разлоге због 
	којих се предлаже закључивање уговора; основна питања о којима ће се водити 
	преговори, односно битне елементе које уговор треба да садржи и предлог 
	ставова делегације Републике Србије у вези са тим питањима; оцену потребе 
	финансијских средстава за извршење уговора и начин њиховог обезбеђивања; 
	нацрт уговора, као и друге материјале који се односе на преговоре, предлог 
	састава делегације и предрачун трошкова за рад делегације. Ако се предлаже 
	привремена примена међународног уговора, предлог основе садржи и образложење 
	разлога за привремену примену.</p>
	<p>
	Уз предлог основе из става 1. овог члана прилажу се мишљења органа државне 
	управе надлежних за спољне послове, финансије и законодавство, као и органа 
	државне управе у чији делокруг спадају поједина питања која се уређују 
	међународним уговором.</p>
	<p>
	Делегација за вођење преговора</p>
	<p>
	Члан 6.</p>
	<p>
	Влада утврђује основу за вођење преговора и закључивање међународног уговора 
	(у даљем тексту: основа) и одређује делегацију за вођење преговора.</p>
	<p>
	Влада може приликом утврђивања основе овластити шефа делегације Републике 
	Србије да потпише међународни уговор који је сачињен у складу са основом.</p>
	<p>
	Вођење преговора</p>
	<p>
	Члан 7.</p>
	<p>
	Делегација Републике Србије одређена за вођење преговора не може у току 
	преговора одступати од ставова утврђених у основи.</p>
	<p>
	Ако у току преговора друга страна не прихвати ставове утврђене у основи или 
	предложи да се разматрају питања о којима нису заузети ставови у основи, 
	делегација Републике Србије ће затражити нове ставове Владе, а по потреби и 
	одложити преговоре.</p>
	<p>
	Влада ће по хитном поступку утврдити ставове које у току преговора затражи 
	делегација Републике Србије.</p>
	<p>
	Ако у току преговора текст међународног уговора не буде усаглашен због тога 
	што нису прихваћени ставови делегације Републике Србије утврђени у основи, 
	делегација ће у извештају навести разлоге због којих међународни уговор није 
	усаглашен и дати мишљење и предлоге за даље вођење преговора.</p>
	<p>
	Привремена примена</p>
	<p>
	Члан 8.</p>
	<p>
	Влада, изузетно, по добијању сагласности надлежног одбора Народне скупштине 
	може овластити делегацију Републике Србије да прихвати да се међународни 
	уговор који се потврђује у целини, или поједине његове одредбе, могу 
	привремено примењивати до његовог ступања на снагу. Поступак потврђивања 
	овог међународног уговора мора бити покренут у року од 30 дана од датума 
	његовог потписивања.</p>
	<p>
	Привремена примена уговора престаје ако Република Србија одлучи да не 
	постане страна тог међународног уговора и када о тој својој одлуци обавести 
	остале стране уговорнице између којих се уговор привремено примењује, у 
	складу са одредбама самог уговора и општеприхваћеним правилима међународног 
	права.</p>
	<p>
	Извештај о преговорима</p>
	<p>
	Члан 9.</p>
	<p>
	По завршеним преговорима, делегација Републике Србије подноси Влади извештај 
	о току преговора и усаглашени (парафиран) текст међународног уговора.</p>
	<p>
	Ако Влада оцени да је усаглашени текст међународног уговора у складу са 
	утврђеном основом, одредиће лице које ће га потписати. Пуномоћје за 
	потписивање међународног уговора издаје министар надлежан за спољне послове.</p>
	<p>
	У случају да преговори нису успешно окончани, делегација Републике Србије ће 
	у извештају посебно образложити разлоге за неуспех преговора и предложити 
	даље поступање.</p>
	<p>
	Достављање потписаног међународног уговора</p>
	<p>
	Члан 10.</p>
	<p>
	Делегација Републике Србије, односно лице овлашћено за потписивање 
	међународног уговора, у року од 15 дана од дана потписивања, доставља текст 
	потписаног међународног уговора, са свом документацијом, министарству 
	надлежном за спољне послове.</p>
	<p>
	III. ПОСТУПАК ПОТВРЂИВАЊА МЕЂУНАРОДНИХУГОВОРА</p>
	<p>
	Припрема закона о потврђивању међународног уговора</p>
	<p>
	Члан 11.</p>
	<p>
	Ради покретања поступка за потврђивање међународног уговора, надлежни орган 
	државне управе припрема и доставља министарству надлежном за спољне послове, 
	нацрт закона о потврђивању међународног уговора, са образложењем.</p>
	<p>
	Уз нацрт закона о потврђивању међународног уговора достављају се и мишљења 
	органа државне управе надлежних за спољне послове, финансије и законодавство, 
	као и органа државне управе у чији делокруг спадају поједина питања која се 
	уређују међународним уговором.</p>
	<p>
	Садржина закона о потврђивању међународног уговора</p>
	<p>
	Члан 12.</p>
	<p>
	Закон о потврђивању садржи текст међународног уговора на српском језику, 
	односно на једном од језика оригинала, ако то није српски језик, са преводом 
	на српски језик, а може да садржи и:</p>
	<p>
	1) резерве, декларације и интерпретативне изјаве у односу на међународни 
	уговор, које се стављају у складу са одредбама самог уговора и 
	општеприхваћеним правилима међународног права;</p>
	<p>
	2) одредбе о обезбеђивању финансијских средстава потребних за извршавање 
	међународног уговора;</p>
	<p>
	3) навођење органа надлежног за спровођење међународног уговора.</p>
	<p>
	Покретање поступка за потврђивање међународног уговора</p>
	<p>
	Члан 13.</p>
	<p>
	Поступак за потврђивање међународног уговора покреће министарство надлежно 
	за спољне послове упућивањем Влади нацрта закона о потврђивању међународног 
	уговора.</p>
	<p>
	Влада утврђује предлог закона о потврђивању међународног уговора и доставља 
	га Народној скупштини.</p>
	<p>
	Потврђивање међународног уговора</p>
	<p>
	Члан 14.</p>
	<p>
	Народна скупштина потврђује међународне уговоре војне, политичке и економске 
	природе, уговоре којима се стварају финансијске обавезе за Републику Србију, 
	уговоре који захтевају доношење нових или измену важећих закона и уговоре 
	којима се одступа од постојећих законских решења.</p>
	<p>
	Међународни уговори који не спадају у уговоре из става 1. овог члана не 
	подлежу поступку потврђивања. O овим уговорима Влада доставља информацију 
	надлежном одбору Народне скупштине.</p>
	<p>
	Инструменти о потврђивању међународних уговора</p>
	<p>
	Члан 15.</p>
	<p>
	Министарство надлежно за спољне послове стара се о изради и размени 
	инструмената о потврђивању, депоновању инструмената о потврђивању 
	вишестраног међународног уговора и извршењу других међународним уговором 
	предвиђених радњи у вези са обавештавањем друге стране уговорнице о ступању 
	међународног уговора на снагу.</p>
	<p>
	Инструменте о потврђивању или приступању потписује министар надлежан за 
	спољне послове.</p>
	<p>
	Објављивање закона о потврђивању</p>
	<p>
	Члан 16.</p>
	<p>
	Закон о потврђивању међународног уговора, са текстом тог уговора и прилозима 
	који чине саставни део међународног уговора, објављује се у „Службеном 
	гласнику Републике Србије – Међународни уговори” у року од 30 дана од дана 
	његовог проглашења.</p>
	<p>
	Министарство надлежно за спољне послове у „Службеном гласнику Републике 
	Србије – Међународни уговори” објављује обавештење о датуму ступања на снагу 
	међународног уговора.</p>
	<p>
	IV. ПОСЕБНЕ ОДРЕДБЕ</p>
	<p>
	Ступање на снагу међународног уговора</p>
	<p>
	Члан 17.</p>
	<p>
	Међународни уговор ступа на снагу у складу са одредбама самог уговора и 
	општеприхваћеним правилима међународног права.</p>
	<p>
	Закључивање међународних уговора на дипломатскимконференцијама</p>
	<p>
	Члан 18.</p>
	<p>
	Одредбе овог закона сходно се примењују на поступак закључивања међународних 
	уговора на дипломатским конференцијама, мешовитим међувладиним телима, као и 
	на приступање Републике Србије закљученим вишестраним међународним уговорима.</p>
	<p>
	Закључивање посебних међународних уговора о сарадњи</p>
	<p>
	Члан 19.</p>
	<p>
	Органи државне управе са надлежним органима других држава могу закључивати 
	посебне међународне уговоре о сарадњи (меморандуме о сарадњи, споразуме о 
	сарадњи и др.).</p>
	<p>
	Предлог основе за вођење преговора и закључивање уговора из става 1. овог 
	члана припрема се у складу са чланом 5. ст. 2. и 3. овог закона, с тим да не 
	мора да садржи предлог састава делегације.</p>
	<p>
	Влада утврђује основу са нацртом уговора и овлашћује лице које ће потписати 
	међународни уговор који је сачињен у складу са основом.</p>
	<p>
	Извештај о закљученом посебном међународном уговору, са текстом потписаног 
	уговора доставља се Влади ради упознавања.</p>
	<p>
	Објављивање међународних уговора који не подлежупотврђивању 
	и посебних међународних уговора о сарадњи</p>
	<p>
	Члан 20.</p>
	<p>
	Међународни уговори из члана 14. став 2. овог закона објављују се у „Службеном 
	гласнику Републике Србије – Међународни уговори” у року од 30 дана од дана 
	њиховог потписивања.</p>
	<p>
	Посебни међународни уговори из члана 19. овог закона објављују се у „Службеном 
	гласнику Републике Србије – Међународни уговори” у року од 30 дана од дана 
	њиховог потписивања.</p>
	<p>
	О објављивању међународних уговора из става 1. овог члана стара се 
	министарство надлежно за спољне послове, а о објављивању посебних 
	међународних уговора из става 2. овог члана стара се надлежан орган државне 
	управе који је тај уговор закључио.</p>
	<p>
	Евидентирање и чување</p>
	<p>
	Члан 21.</p>
	<p>
	Оригинални примерци потписаних међународних уговора и других 
	међународноправних аката евидентирају се и чувају у министарству надлежном 
	за спољне послове.</p>
	<p>
	Други међународноправни акти</p>
	<p>
	Члан 22.</p>
	<p>
	Протоколи, записници и други међународноправни акти из члана 2. став 2. овог 
	закона достављају се Влади ради упознавања.</p>
	<p>
	V. ИЗВРШАВАЊЕ МЕЂУНАРОДНИХ УГОВОРА</p>
	<p>
	Правила која се примењују на извршавањемеђународних 
	уговора</p>
	<p>
	Члан 23.</p>
	<p>
	Међународни уговори извршавају се у доброј вери, у складу са одредбама самог 
	уговора, општеприхваћеним правилима међународног права и одредбама овог 
	закона.</p>
	<p>
	Надлежност за извршавање међународних уговора</p>
	<p>
	Члан 24.</p>
	<p>
	О извршавању међународних уговора стара се Влада преко надлежних органа 
	државне управе.</p>
	<p>
	Међународне уговоре којима се стварају обавезе за Републику Србију 
	извршавају органи државне управе у чији делокруг спадају питања која се 
	уређују тим уговорима.</p>
	<p>
	Законом о потврђивању вишестраног међународног уговора може се овластити 
	Влада да прихвати измене и допуне техничких прописа донетих на основу 
	међународног уговора.</p>
	<p>
	Влада, на предлог надлежног органа државне управе у чији делокруг претежно 
	спадају питања која се уређују међународним уговором, одлучује о објављивању 
	измена и допуна техничких прописа из става 3. овог члана, у „Службеном 
	гласнику Републике Србије – Међународни уговори”.</p>
	<p>
	О објављивању измена и допуна техничких прописа стара се орган државне 
	управе у чији делокруг претежно спадају питања која се уређују међународним 
	уговором на основу којег су технички прописи донети.</p>
	<p>
	Праћење и обавештавање о извршавањумеђународних 
	уговора</p>
	<p>
	Члан 25.</p>
	<p>
	Надлежни органи државне управе прате извршавање међународних уговора и о 
	томе обавештавају Владу.</p>
	<p>
	Влада обавештава Народну скупштину о извршавању међународних уговора које је 
	потврдила Народна скупштина.</p>
	<p>
	VI. ИЗМЕНЕ И ПРЕСТАНАК ВАЖЕЊА МЕЂУНАРОДНИХ УГОВОРА</p>
	<p>
	Измене међународних уговора</p>
	<p>
	Члан 26.</p>
	<p>
	Међународни уговор може се мењати у складу са одредбама самог уговора и 
	општеприхваћеним правилима међународног права.</p>
	<p>
	На поступак измене међународног уговора сходно се примењују одредбе овог 
	закона које се односе на закључивање међународних уговора.</p>
	<p>
	Повлачење резерви и повлачење или измена декларацијаи 
	интерпретативних изјава</p>
	<p>
	Члан 27.</p>
	<p>
	Повлачење резерви и повлачење или измена декларација и интерпретативних 
	изјава врши се, у складу са одредбама самог уговора и општеприхваћеним 
	правилима међународног права.</p>
	<p>
	На повлачење резерви и повлачење или измену декларација и интерпретативних 
	изјава сходно се примењује поступак за закључивање међународних уговора.</p>
	<p>
	Народна скупштина може законом о потврђивању међународног уговора овластити 
	Владу да повуче или измени декларације или интерпретативне изјаве.</p>
	<p>
	Повлачење резерве и повлачење или измена декларације и интерпретативне 
	изјаве објављује се у „Службеном гласнику Републике Србије – Међународни 
	уговори”.</p>
	<p>
	О објављивању повлачења резерви или измена декларација и интерпретативних 
	изјава из става 4. овог члана стара се министарство надлежно за спољне 
	послове.</p>
	<p>
	Престанак важења међународног уговора</p>
	<p>
	Члан 28.</p>
	<p>
	Међународни уговор престаје да важи у складу са одредбама самог уговора и 
	општеприхваћеним правилима међународног права.</p>
	<p>
	На поступак престанка важења међународног уговора покренутог од стране 
	Републике Србије сходно се примењују одредбе овог закона које се односе на 
	закључивање међународних уговора.</p>
	<p>
	Влада, на предлог министарства надлежног за спољне послове, одлучује о 
	објављивању престанка важења међународног уговора у „Службеном гласнику 
	Републике Србије – Међународни уговори”.</p>
	<p>
	О објављивању престанка важења међународног уговора из става 3. овог члана 
	стара се министарство надлежно за спољне послове.</p>
	<p>
	VII. ЗАВРШНЕ ОДРЕДБЕ</p>
	<p>
	Престанак важења ранијег прописа</p>
	<p>
	Члан 29.</p>
	<p>
	Даном ступања на снагу овог закона престаје да важи Закон о закључивању и 
	извршавању међународних уговора („Службени лист СФРЈ”, бр. 55/78 и 47/89 – 
	УСЈ).</p>
	<p>
	Ступање на снагу</p>
	<p>
	Члан 30.</p>
	<p>
	Овај закон ступа на снагу осмог дана од дана објављивања у „Службеном 
	гласнику Републике Србије”.</p>

