



<p>
</p>
<p>
ЗАКОН</p>
<p>
о Матици српској</p>
<p>
„Службени гласник
РС”, број 49 од 21. 
јула 1992.</p>
<p>
</p>
<p>
 </p>
<p>
Члан 1.</p>
<p>
Матица српска, од свог оснивања 1826. године,
јединствено је и самостално књижевно, научно и културно друштво, којим
управљају њени чланови.</p>
<p>
Матица српска обавља послове и остварује циљеве од
трајног значаја за књижевност, науку и културу српског народа.</p>
<p>
 </p>
<p>
Члан 2.</p>
<p>
Матица српска има својство правног лица у складу с овим
законом и својим статутом.</p>
<p>
Седиште Матице српске је у Новом Саду.</p>
<p> </p>
<p>
Члан 3.</p>
<p>
Матица српска:</p>
<p>
1. изучава књижевност и језик српског народа и
књижевност других народа;</p>
<p>
2. организује и обавља научноистраживачки рад у области
друштвених и природних наука;</p>
<p>
3. издаје Летопис Матице српске, научне часописе, књиге
и друге публикације из области књижевности, науке и уметности;</p>
<p>
4. обрађује, чува и штити архивску грађу насталу у
њеном раду и раду установа и предузећа које је основала, као и ону која јој је
поверена или коју је стекла од физичких и грађанскоправних лица;</p>
<p>
5. сакупља, обрађује и популарише културна добра;</p>
<p>
6. подстиче и популарише књижевно, научно и уметничко
стваралаштво;</p>
<p>
7. додељује награде и признања;</p>
<p>
8. обавља и друге послове и задатке утврђене својим
статутом.</p>
<p>
Послови из става 1. овог члан и на њима засновани
циљеви обављају се, односно остварују и преко Библиотеке Матице српске,
Галерије Матице српске и Издавачког предузећа Матице српске, чији је она
оснивач.</p>
<p>
У остваривању својих циљева и задатака Матица српска
сарађује с академијама наука и уметности, универзитетима, научним
институцијама, установама у области културе и образовања и другим
организацијама, удружењима, друштвима и појединцима у земљи и иностранству.</p>
<p> </p>
<p>
Члан 4.</p>
<p>
Матица српска обавља послове утврђене овим законом на
начин утврђен законом и статутом.</p>
<p>
Архивска грађа настала у раду Матице српске и установа
и предузећа које је она основала, као и архивска грађа која јој је поверeна и
коју је стекла од физичких и грађанскоправних лица, чува се, штити и обезбеђује
у Матици српској.</p>
<p> </p>
<p>
Члан 5.</p>
<p>
Од општег интереса су послови Матице српске:</p>
<p>
1. припрема и издавање капиталних дела из области
књижевности, науке, културе и уметности;</p>
<p>
2. издавање Летописа Матице српске,</p>
<p>
Зборника Матице српске за књижевност и језик,</p>
<p>
Зборника Матице српске за друштвене науке,</p>
<p>
Зборника Матице српске за историју,</p>
<p>
Зборника Матице српске за природне науке,</p>
<p>
Зборника Матице српске за ликовне уметности,</p>
<p>
Зборника Матице српске за сценске уметности и музику,</p>
<p>
Зборника Матице српске за славистику и</p>
<p>
Зборника Матице српске за филологију и лингвистику;</p>
<p>
3. заштита архивске и рукописне грађе и других
културних добара;</p>
<p>
4. додела Змајеве награде и Бранкове награде и</p>
<p>
5. научноистраживачки рад у области друштвених и
природних наука у складу са законом.</p>
<p> </p>
<p>
Члан 6.</p>
<p>
Матица српска обезбеђује средства за обављање послова и
остваривање својих циљева:</p>
<p>
– из буџета Републике Србије и буџета других
територијалних јединица;</p>
<p>
– из сопствених прихода;</p>
<p>
– из задужбина и фондова, поклона, легата и других
извора у складу са њиховом наменом, законом и својим статутом.</p>
<p> </p>
<p>
Члан 7.</p>
<p>
Установе и предузећа које је основала Матица српска не
могу мењати без њене сагласности своју делатност, седиште и фирму, нити облик
својине на имовину Матице српске.</p>
<p>
Нико не може користити назив Матице српске без њене
сагласности.</p>
<p>
Матица српска даје сагласност на избор и разрешење управника
Библиотеке Матице српске, управника Галерије Матице српске и директора и
главног и одговорног уредника Издавачког предузећа Матице српске.</p>
<p>
Матица српска даје сагласност на део статута установа и
предузећа која је основала који се односи на питања из ст. 1. и 3. овог члана.</p>
<p>
Друга међусобна права, обавезе и одговорности везани за
обављање послова Матице српске утврђени овим законом споразумно утврђују Матица
српска и установе и предузећа које је она основала.</p>
<p> </p>
<p>
Члан 8.</p>
<p>
Матица српска и установе и предузећа које је она
основала уредиће своја међусобна права и обавезе, а установе и предузећа свој
рад с одредбама овог закона у року од 90 дана од дана његовог ступања на снагу.</p>
<p> </p>
<p>
Члан 9.</p>
<p>
Надзор над применом одредаба овог закона врши
Министарство културе.</p>
<p> </p>
<p>
Члан 10.</p>
<p>
Даном ступања на снагу овог закона престаје да важи
Закон о Матици српској („Службени лист САП Војводине”, број 28/86).</p>
<p> </p>
<p>
Члан 11.</p>
<p>
Овај закон ступа на снагу осмог дана од дана
објављивања у „Службеном гласнику Републике Србије”.</p>

