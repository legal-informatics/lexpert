



<p>
</p>
<p>
ЗАКОН</p>
<p>
о црквама и верским заједницама</p>
<p>
„Службени гласник
РС“, број 36 од 27. априла 2006.</p>
<p>
</p>
<p>
I. ОСНОВНЕ ОДРЕДБЕ 
</p>
<p>
</p>
<p>
Слобода вероисповести</p>
<p>
</p>
<p>
Члан 1.</p>
<p>
Свакоме
се, у складу са Уставом, јемчи право на слободу савести и вероисповести.</p>
<p>
Слобода
вероисповести обухвата: слободу да се има или нема, задржи или промени вероисповест
или верско уверење, односно слободу веровања, слободу исповедања вере у Бога; слободу
да се појединачно или у заједници са другима, јавно или приватно, испољава веровање
или верско уверење учествовањем у богослужењу и обављањем верских обреда, верском
поуком и наставом, неговањем и развијањем верске традиције; слободу да се развија
и унапређује верска просвета и култура.</p>
<p>
</p>
<p>
Забрана верске дискриминације</p>
<p>
</p>
<p>
Члан 2.</p>
<p>
Нико
не сме бити подвргнут принуди која би могла угрозити слободу вероисповести, нити
сме бити присиљен да се изјасни о својој вероисповести и верским уверењима или њиховом
непостојању.</p>
<p>
Нико
не може бити узнемираван, дискриминисан или привилегован због својих верских уверења,
припадања или неприпадања верској заједници, учествовања или неучествовања у богослужењу
и верским обредима и коришћења или некоришћења зајемчених верских слобода и права.</p>
<p>
Не
постоји државна религија. </p>
<p>
</p>
<p>
Ограничења испољавања
верске слободе</p>
<p>
</p>
<p>
Члан 3.</p>
<p>
Слобода
вероисповести или верског уверења може бити подвргнута само оним ограничењима која
су прописана Уставом, законом и ратификованим међународним документима, а неопходна
су у демократском друштву ради заштите јавне безбедности, јавног реда, морала и
заштите слободе и права других.</p>
<p>
Верска
слобода се не сме користити тако да угрожава право на живот, право на здравље, права
деце, право на лични и породични интегритет и право на имовину, нити тако да се
изазива и подстиче верска, национална или расна нетрпељивост.</p>
<p>
</p>
<p>
II. ПРАВНИ ПОЛОЖАЈ ЦРКАВА
И ВЕРСКИХ ЗАЈЕДНИЦА </p>
<p>
</p>
<p>
1. Аутономија</p>
<p>
</p>
<p>
Субјекти верске слободе</p>
<p>
</p>
<p>
Члан 4.</p>
<p>
Субјекти
верске слободе у смислу овог закона су традиционалне цркве и верске заједнице, конфесионалне
заједнице и друге верске организације (у даљем тексту: цркве и верске заједнице).
</p>
<p>
</p>
<p>
Слобода удруживања и
окупљања</p>
<p>
</p>
<p>
Члан 5.</p>
<p>
Грађани
имају слободу удруживања и јавног окупљања ради испољавања верских убеђења, у складу
са Уставом и законом. </p>
<p>
Грађани
имају слободу приступања црквама и верским заједницама, у складу са законом. 
</p>
<p>
</p>
<p>
Аутономија цркава и верских
заједница</p>
<p>
</p>
<p>
Члан 6.</p>
<p>
Цркве
и верске заједнице су независне од државе и једнаке пред законом.</p>
<p>
Цркве
и верске заједнице су слободне и аутономне у одређивању свог верског идентитета.</p>
<p>
Цркве
и верске заједнице имају право да самостално уређују и спроводе свој поредак и организацију
и да самостално обављају своје унутрашње и јавне послове.</p>
<p>
</p>
<p>
Аутономна регулатива
цркава и верских заједница </p>
<p>
</p>
<p>
Члан 7.</p>
<p>
Држава
не може ометати примену аутономних прописа цркава и верских заједница.</p>
<p>
За
извршење правоснажних одлука и пресуда које издају надлежни органи цркава и верских
заједница држава пружа одговарајућу помоћ, на њихов захтев, у складу са законом.</p>
<p>
</p>
<p>
Права свештеника, односно
верских службеника</p>
<p>
</p>
<p>
Члан 8.</p>
<p>
Свештенике,
односно верске службенике бирају и постављају цркве и верске заједнице, у складу
са својим аутономним прописима.</p>
<p>
Вршење
свештеничке, односно верске службе регулише се аутономним прописима цркава и верских
заједница.</p>
<p>
Свештеници,
односно верски службеници су слободни и независни у обављању богослужбене делатности
која се врши у складу са законом и аутономним правом цркве или верске заједнице.
</p>
<p>
Свештеници,
односно верски службеници не могу бити позвани на одговорност пред државним органима
за своје поступање при обављању богослужбене делатности која се врши у складу са
ставом 3. овог члана. </p>
<p>
Свештеник,
односно верски службеник има право да учествује у свим видовима јавног живота, осим
ако је то забрањено унутрашњим правилима или појединачном одлуком цркве и верске
заједнице која га поставља.</p>
<p>
Држава
не може ограничавати грађанска или политичка права свештеника, односно верског службеника
на основу његовог верског положаја или службе коју врши.</p>
<p>
Свештеник
не може бити позван да сведочи о чињеницама и околностима које је сазнао приликом
исповести.</p>
<p>
Ако
надлежни државни орган лиши слободе свештеника, односно верског службеника, дужан
је да о томе одмах обавести надлежни орган цркве, односно верске заједнице којој
исти припада.</p>
<p>
Држава
штити службену униформу и њене делове, као и обележја чина и достојанства свештених
лица, односно верских службеника, у складу са законом и аутономним правом цркве
или верске заједнице. </p>
<p>
</p>
<p>
Правна способност цркава
и верских заједница</p>
<p>
</p>
<p>
Члан 9.</p>
<p>
Цркве
и верске заједнице које су регистроване у складу са овим законом имају својство
правног лица.</p>
<p>
Организационе
јединице и установе цркава и верских заједница могу стећи својство правног лица
у складу са аутономним прописима цркве, односно верске заједнице, а на основу одлуке
надлежног органа цркве и верске заједнице.</p>
<p>
Цркве
и верске заједнице могу својим актима мењати и укидати своје организационе јединице,
органе и установе које имају својство правног лица и захтевати њихово брисање из
Регистра.</p>
<p>
Цркве
и верске заједнице, као и њихове организационе јединице и установе са својством
правног лица, у јавној употреби користе искључиво службени назив под којим су регистроване.
</p>
<p>
</p>
<p>
Традиционалне цркве и
верске заједнице</p>
<p>
</p>
<p>
Члан 10.</p>
<p>
Традиционалне
цркве су оне које у Србији имају вишевековни историјски континуитет и чији је правни
субјективитет стечен на основу посебних закона, и то: Српска Православна Црква,
Римокатоличка Црква, Словачка Евангеличка Црква а. в., Реформатска Хришћанска Црква
и Евангеличка Хришћанска Црква а. в.</p>
<p>
Традиционалне
верске заједнице су оне које у Србији имају вишевековни историјски континуитет и
чији је правни субјективитет стечен на основу посебних закона, и то Исламска верска
заједница и Јеврејска верска заједница.</p>
<p>
</p>
<p>
Српска Православна Црква</p>
<p>
</p>
<p>
Члан 11.</p>
<p>
Српској
Православној Цркви признаје се континуитет са правним субјективитетом стеченим на
основу Начертанија о духовној власти (Одлука Народне Скупштине Књажевства Србског
од 21. маја 1836. године) и Закона о Српској Православној Цркви („Службене новине
Краљевине Југославије”, број 269/1929).</p>
<p>
Српска
Православна Црква има изузетну историјску, државотворну и цивилизацијску улогу у
обликовању, очувању и развијању идентитета српског народа.</p>
<p>
</p>
<p>
Римокатоличка Црква</p>
<p>
</p>
<p>
Члан 12.</p>
<p>
Римокатоличкој
Цркви се признаје континуитет са правним субјективитетом стеченим на основу Закона
о конкордату између Краљевине Србије и Свете Столице (Одлука Народне скупштине Краљевине
Србије од 26. јула 1914. године; „Српске новине”, број 199/1914).</p>
<p>
</p>
<p>
Словачка Евангеличка
Црква а.в., Реформатска Хришћанска
Црква, Евангеличка Хришћанска
Црква а. в.</p>
<p>
</p>
<p>
Члан 13.</p>
<p>
Словачкој
Евангеличкој Цркви а.в., Реформатској Хришћанској Цркви и Евангеличкој Хришћанској
цркви а. в. признаје се континуитет са правним субјективитетом стеченим на основу
Закона о Евангеличко-хришћанским црквама и о Реформованој хришћанској цркви Краљевине
Југославије („Службене новине Краљевине Југославије”, број 95/1930). </p>
<p>
</p>
<p>
Јеврејска заједница</p>
<p>
</p>
<p>
Члан 14.</p>
<p>
Јеврејској
заједници се признаје континуитет са правним субјективитетом стеченим на основу
Закона о верској заједници Јевреја у Краљевини Југославији („Службене новине Краљевине
Југославије”, број 301/1929). </p>
<p>
</p>
<p>
Исламска заједница</p>
<p>
</p>
<p>
Члан 15.</p>
<p>
Исламској
заједници се признаје континуитет са правним субјективитетом стеченим на основу
Закона о исламској верској заједници Краљевине Југославије („Службене новине Краљевине
Југославије”, број 29/1930). </p>
<p>
</p>
<p>
Конфесионалне заједнице</p>
<p>
</p>
<p>
Члан 16.</p>
<p>
Конфесионалне
заједнице су све оне цркве и верске организације чији правни статус је био регулисан
пријавом у складу са Законом о правном положају верских заједница („Службени лист
ФНРЈ”, број 22/1953) и Законом о правном положају верских заједница („Службени гласник
СРС”, број 44/1977). </p>
<p>
</p>
<p>
2. Регистрација 
</p>
<p>
</p>
<p>
Регистар цркава и верских
заједница </p>
<p>
</p>
<p>
Члан 17. 
</p>
<p>
Министарство
надлежно за послове вера (у даљем тексту: Министарство) води Регистар цркава и верских
заједница (у даљем тексту: Регистар). </p>
<p>
</p>
<p>
Поступак регистрације
верских организација</p>
<p>
</p>
<p>
Члан 18.</p>
<p>
За
упис цркава и верских заједница у Регистар Министарству се подноси пријава која
садржи: </p>
<p>
1)
назив цркве или верске заједнице; </p>
<p>
2)
адресу седишта цркве или верске заједнице;</p>
<p>
3)
име, презиме и својство лица овлашћеног да представља и заступа цркву или верску
заједницу.</p>
<p>
Верске
организације, осим оних из члана 10. овог закона, за упис у Регистар подносе Министарству
захтев који садржи: </p>
<p>
1)
одлуку о оснивању верске организације са именима, презименима, бројевима идентификационих
докумената и потписима оснивача од најмање 0,001% пунолетних држављана Републике
Србије који имају пребивалиште у Републици Србији према последњем званичном попису
становништва или страних држављана са сталним боравком на територији Републике Србије;
</p>
<p>
2)
статут или други документ верске организације који садржи: опис организационе структуре,
начин управљања, права и обавезе чланова, начин оснивања и гашења организационе
јединице, списак организационих јединица са својством правног лица и друге податке
од значаја за верску организацију;</p>
<p>
3)
приказ основа верског учења, верских обреда, верских циљева и основних активности
верске организације;</p>
<p>
4)
податке о сталним изворима прихода верске организације.</p>
<p>
</p>
<p>
Назив верске организације</p>
<p>
</p>
<p>
Члан 19. 
</p>
<p>
У
Регистар се не може уписати верска организација чији назив садржи назив или део
назива који изражава идентитет цркве, верске заједнице или верске организације која
је већ уписана у Регистар или која је раније поднела захтев за упис. </p>
<p>
</p>
<p>
Решавање о захтеву за
упис у Регистар</p>
<p>
</p>
<p>
Члан 20.</p>
<p>
О
захтеву за упис у Регистар Министарство решава у року од 60 дана од дана пријема
уредног захтева и потребне документације. </p>
<p>
Ако
је захтев непотпун или је назив супротан члану 19. овог закона Министарство ће позвати
подносиоца да захтев допуни или исправи у року од 30 дана. Ако захтев у наведеном
року не буде допуњен или исправљен, Министарство ће одбацити захтев. </p>
<p>
Верска
организација пријављена по прописима о удружењима која не поднесе захтев за упис
у Регистар у року од једне године од дана ступања на снагу овог закона неће се сматрати
верском организацијом у смислу овог закона.</p>
<p>
Министарство
доноси решење о одбијању захтева за упис верске организације у Регистар ако су њени
циљеви, учење, обреди или деловање супротни Уставу и јавном поретку или ако угрожавају
живот, здравље, слободу и права других, права деце, право на лични и породични интегритет
и право на имовину.</p>
<p>
При
доношењу решења о захтеву за упис у Регистар Министарство узима у обзир и одлуке
Европског суда за људска права, као и управне или судске одлуке у погледу регистрације
или деловања одређене верске организације у једној или више држава чланица Европске
уније.</p>
<p>
Уписом
у Регистар верска организација стиче својство правног лица.</p>
<p>
Уколико
Министарство не донесе решење у року из става 1. овог члана сматраће се да је одобрен
упис верске организације у Регистар.</p>
<p>
</p>
<p>
Садржина Регистра</p>
<p>
</p>
<p>
Члан 21.</p>
<p>
У
Регистар се уписује: назив цркве, верске заједнице или верске организације; седиште
и адреса; организациони облици и територијална организација; име и презиме, адреса
и својство лица овлашћеног да представља и заступа цркву, верску заједницу или верску
организацију; број и датум решења о упису; број и датум решења о брисању из претходног
регистра правних лица, као и све промене уписаних података.</p>
<p>
У
Регистар се уносе и подаци о верским школама, културним установама и удружењима,
хуманитарним, добротворним и здравственим организацијама чији је оснивач црква,
верска заједница или верска организација, као и подаци о привредној или другој делатности
коју обавља црква, верска заједница или верска организација.</p>
<p>
О
промени података који се уносе у Регистар црква, верска заједница или верска организација
дужна је да обавести Министарство у року од 30 дана од њиховог наступања.</p>
<p>
Пропис
којим се ближе уређује садржина и начин вођења Регистра доноси министар надлежан
за послове вера.</p>
<p>
</p>
<p>
Брисање из Регистра</p>
<p>
</p>
<p>
Члан 22.</p>
<p>
Министарство
доноси решење о брисању из Регистра: </p>
<p>
1)
ако црква, верска заједница или верска организација поднесе такав захтев;</p>
<p>
2)
ако наступе разлози због којих се одбија упис у Регистар; </p>
<p>
3)
ако је правоснажном судском пресудом установљено да верска организација остварује
циљеве другачије од оних ради којих је основана.</p>
<p>
</p>
<p>
Правни лек 
</p>
<p>
</p>
<p>
Члан 23.</p>
<p>
Решење
о упису, одбацивању захтева за упис, одбијању уписа или брисању из Регистра је коначно
и против њега се може покренути управни спор.</p>
<p>
</p>
<p>
Поступак са имовином</p>
<p>
</p>
<p>
Члан 24. 
</p>
<p>
На
имовину цркве, верске заједнице или верске организације која је брисана из Регистра
сходно се примењују прописи о удружењима.</p>
<p>
</p>
<p>
Надзор</p>
<p>
</p>
<p>
Члан 25. 
</p>
<p>
Надзор
над спровођењем овог закона врши министарство надлежно за послове вера.</p>
<p>
</p>
<p>
3. Имовина и финансирање</p>
<p>
</p>
<p>
Имовина</p>
<p>
</p>
<p>
Члан 26.</p>
<p>
Цркве
и верске заједнице обезбеђују средства за обављање своје делатности од прихода из
сопствене имовине, задужбина, легата и фондова, наслеђивања, поклона и прилога,
других правних послова и делатности на непрофитним основама, у складу са законом.</p>
<p>
Цркве
и верске заједнице самостално управљају својом имовином и новчаним средствима, у
складу са сопственим аутономним прописима.</p>
<p>
Цркве
и верске заједнице могу да обављају привредну или другу делатност на начин и у складу
са прописима којима је уређено обављање тих делатности.</p>
<p>
</p>
<p>
Заштита имовине 
</p>
<p>
</p>
<p>
Члан 27.</p>
<p>
Сакрална
и културна баштина цркава и верских заједница, укључујући и непокретна културна
добра, не може бити предмет принудног извршења или отуђења у поступку стечаја или
принудног поравнања.</p>
<p>
До
доношења прописа о враћању имовине цркава и верских заједница надлежни државни орган
или орган локалне самоуправе може им на њихов захтев, у складу са законом, уступити
на коришћење одузету имовину или њене делове.</p>
<p>
</p>
<p>
Сарадња државе са црквама
и верским заједницама</p>
<p>
</p>
<p>
Члан 28.</p>
<p>
Држава
сарађује са црквама и верским заједницама ради унапређивања верске слободе и остваривања
општег добра и заједничког интереса.</p>
<p>
Ради
унапређивања верске слободе и сарадње са црквама и верским заједницама, у обостраном
интересу, држава може да материјално помаже цркве и верске заједнице.</p>
<p>
</p>
<p>
Социјална права свештеника,
односно верских службеника</p>
<p>
</p>
<p>
Члан 29.</p>
<p>
Свештеници,
односно верски службеници имају право на здравствено и пензијско и инвалидско осигурање,
у складу са законом. </p>
<p>
Ради
унапређивања верске слободе, у сагласности са црквама и верским заједницама, средства
за здравствено и пензијско и инвалидско осигурање свештеника односно верских службеника
могу се обезбедити у буџету Републике Србије, у складу са законом.</p>
<p>
Ако
се у буџету Републике Србије обезбеде средства, Влада утврђује износе средстава
за остваривање социјалних права свештеника односно верских службеника, равноправно
и сразмерно броју верника појединих цркава и верских заједница, према последњем
попису становништва у Републици, при чему се на цркве и верске заједнице са малим
бројем верника може применити начело позитивне дискриминације.</p>
<p>
Цркве
и верске заједнице могу оснивати самосталне фондове за социјално односно здравствено
и пензијско и инвалидско осигурање својих свештеника односно верских службеника,
у складу са својим аутономним прописима.</p>
<p>
Свештеник,
односно верски службеник који је страни држављанин, врши трајну службу у складу
са законом и аутономним правом цркве или верске заједнице и има стални боравак у
Републици Србији, ужива сва права из овог члана, у складу са законом.</p>
<p>
</p>
<p>
Пореске олакшице 
</p>
<p>
</p>
<p>
Члан 30.</p>
<p>
Приликом
обављања делатности и обезбеђивања прихода у складу са овим законом цркве и верске
заједнице могу бити потпуно или делимично ослобођене пореских и других обавеза,
у складу са законима којима се уводи одговарајући јавни приход.</p>
<p>
Физичка
и правна лица која дају прилоге и поклоне црквама и верским заједницама могу бити
ослобођена одговарајућих пореских обавеза, у складу са законима којима се уводи
одговарајући јавни приход.</p>
<p>
</p>
<p>
III. ДЕЛАТНОСТ ЦРКАВА
И ВЕРСКИХ ЗАЈЕДНИЦА</p>
<p>
</p>
<p>
1. Богослужбена делатност
</p>
<p>
</p>
<p>
Богослужбени простор
</p>
<p>
</p>
<p>
Члан 31.</p>
<p>
Цркве
и верске заједнице обављају богослужење, верске обреде и остале верске делатности
у храмовима, другим зградама и просторима у њиховом власништву или у изнајмљеним
просторима.</p>
<p>
Богослужење,
верски обреди и остале верске делатности могу се обављати и на јавним местима, односно
отвореним просторима, као и на местима везаним за значајне историјске догађаје или
личности, у складу са законом.</p>
<p>
Богослужбени
простор и време су заштићени и неповредиви, у складу са Уставом и законом и аутономним
правом цркава и верских заједница. </p>
<p>
Богослужење
и верски обреди се могу обављати на захтев надлежног органа и у болницама, војним
и полицијским објектима, заводима за извршење кривичних санкција и другим институцијама
и објектима, а у школама, установама социјалне и дечје заштите само у пригодним
приликама.</p>
<p>
Надлежни
органи институција из става 4. овог члана дужни су да у складу са могућностима обезбеде
вршење богослужења и верских обреда на захтев чланова тих институција или на захтев
корисника њихових услуга.</p>
<p>
Цркве
и верске заједнице, у договору са надлежним органом институције, одређују начин
и услове под којима ће удовољити захтевима да се у њој повремено, стално или пригодно
обављају богослужење и верски обреди.</p>
<p>
</p>
<p>
Градитељство</p>
<p>
</p>
<p>
Члан 32.</p>
<p>
Цркве
и верске заједнице могу самостално у складу са законом подизати храмове и друга
здања за богослужбене потребе, као и парохијске домове, манастирске конаке, административноуправне
зграде, школе, интернате и болнице (у даљем тексту: верски објекти).</p>
<p>
Цркве
и верске заједнице могу градити и стамбене зграде, производне и друге објекте, у
складу са законом.</p>
<p>
Надлежни
орган јединице локалне самоуправе дужан је да приликом израде урбанистичких планова
размотри исказане потребе цркава и верских заједница за изградњу верских објеката.</p>
<p>
Изградња,
адаптација и реконструкција верских објеката може се изводити по доношењу одлуке
цркве или верске заједнице, добијању потребних дозвола предвиђених законом и прописима
који регулишу ову област, као и сагласности надлежног министарства и уз стручни
надзор надлежног државног органа.</p>
<p>
Надлежни
државни орган је дужан да поштује право цркве и верске заједнице да самостално организује
и води радове и да утврђује намену, стил и опремање објекта, у складу са законом
и аутономним прописима цркава и верских заједница.</p>
<p>
Надлежни
државни орган и орган локалне самоуправе може да у буџету предвиди средства за изградњу,
одржавање и обнову верских објеката, у складу са потребама и могућностима. 
</p>
<p>
У
храмовима и другим здањима за богослужбене потребе који су у власништву цркве и
верских заједница, као и земљишту на коме су изграђени ти објекти, може се вршити
сахрањивање на основу одлуке надлежног органа цркве, односно верске заједнице.</p>
<p>
</p>
<p>
Добротворна делатност
</p>
<p>
</p>
<p>
Члан 33.</p>
<p>
Цркве
и верске заједнице у оквиру своје социјалне и добротворне делатности могу оснивати
одговарајуће установе и организације, у складу са законом.</p>
<p>
Социјална
и добротворна делатност цркава и верских заједница је одвојена од њихове богослужбене
делатности.</p>
<p>
Цркве
и верске заједнице, као и установе и организације из става 1. овог члана, дужне
су да у вршењу социјалне и добротворне делатности видно истакну свој пуни назив
под којим су регистроване, а у случају установа и организација и пуни назив цркве
или верске заједнице која је њихов оснивач.</p>
<p>
</p>
<p>
2. Образовна делатност
</p>
<p>
</p>
<p>
Верске образовне установе</p>
<p>
</p>
<p>
Члан 34.</p>
<p>
Цркве
и верске заједнице могу оснивати установе ради образовања будућих свештеника односно
верских службеника, унапређивања духовне и теолошке културе и других сродних циљева
(у даљем тексту: верске образовне установе).</p>
<p>
</p>
<p>
Оснивање образовних установа
према општим прописима</p>
<p>
</p>
<p>
Члан 35.</p>
<p>
Цркве
и верске заједнице могу оснивати и предшколске установе, основне школе, гимназије,
стручне и уметничке средње и високе школе, факултете и универзитете, у складу са
законом.</p>
<p>
</p>
<p>
Верске образовне установе
у систему образовања</p>
<p>
</p>
<p>
Члан 36.</p>
<p>
Црква
и верска заједница може покренути поступак верификације, односно акредитације верске
образовне установе ради укључивања у систем образовања, у складу са прописима о
образовању.</p>
<p>
Верске
образовне установе које добију верификацију, односно акредитацију имају право на
финансирање из буџета, сразмерно броју верника према последњем попису становништва
у Републици.</p>
<p>
Ради
унапређивања верске слободе и просвете, држава може пружати финансијску помоћ и
верским образовним установама које нису укључене у систем образовања.</p>
<p>
</p>
<p>
Аутономија верских образовних
установа</p>
<p>
</p>
<p>
Члан 37.</p>
<p>
Верске
образовне установе имају организациону и програмску аутономију.</p>
<p>
Црква
и верска заједница самостално утврђује наставни план и програм, уџбенике и приручнике,
поставља и разрешава наставно и остало особље и врши надзор над радом верске образовне
установе.</p>
<p>
Верске
образовне установе укључене у систем образовања дужне су да поштују услове и стандарде
који важе у систему образовања, у складу са прописима о образовању. </p>
<p>
</p>
<p>
Сведочанства и дипломе
верских образовних установа </p>
<p>
</p>
<p>
Члан 38.</p>
<p>
Сведочанства
и дипломе верификованих односно акредитованих верских образовних установа имају
исто правно дејство као и одговарајућа сведочанства и дипломе стечене у државним
образовним установама.</p>
<p>
Сведочанства
и дипломе стечене у осталим верским образовним установама по спроведеном поступку
утврђивања еквиваленције пред надлежним државним органом могу имати исто правно
дејство као и одговарајућа сведочанства и дипломе стечене у државним образовним
установама.</p>
<p>
</p>
<p>
Социјална права ученика
и студената верских образовних установа</p>
<p>
</p>
<p>
Члан 39.</p>
<p>
Редовни
ученици и студенти верских образовних установа имају право на здравствену и социјалну
заштиту, ученички и студентски стандард и одлагање и цивилно служење војног рока,
а њихови родитељи право на дечији додатак, под истим условима који важе за ученике
и студенте државних образовних установа.</p>
<p>
</p>
<p>
Верска настава у државним
и приватним школама</p>
<p>
</p>
<p>
Члан 40.</p>
<p>
Јемчи
се право на верску наставу у државним и приватним основним и средњим школама, у
складу са законом.</p>
<p>
</p>
<p>
3. Културна делатност
</p>
<p>
</p>
<p>
Носиоци културне и научне
делатности </p>
<p>
</p>
<p>
Члан 41.</p>
<p>
Носиоци
културне и научне делатности цркава и верских заједница су манастири, ризнице, музеји,
архиви, научноистраживачке установе, библиотеке, специјализоване школе и установе,
уметничке и конзерваторско-рестаураторске радионице, културно-уметничка друштва,
хорови и друге установе и удружења.</p>
<p>
Верска
здања и установе од изузетног историјског, националног и културног значаја уживају
посебну заштиту, бригу и финансијску подршку државних органа и органа локалне самоуправе.</p>
<p>
</p>
<p>
Заштита сакралног наслеђа
и културних добара</p>
<p>
</p>
<p>
Члан 42.</p>
<p>
Цркве
и верске заједнице могу оснивати стручне и научне установе за заштиту сакралног
наслеђа у оквиру јединственог система заштите, у складу са законом.</p>
<p>
Верификоване
установе из претходног става могу уживати финансијску подршку из буџета Републике
Србије или буџета јединице локалне самоуправе.</p>
<p>
</p>
<p>
Информативна и издавачка
делатност</p>
<p>
</p>
<p>
Члан 43.</p>
<p>
Ради
унапређивања верске слободе и слободе информисања цркве и верске заједнице имају
право да у складу са Уставом и законом користе јавни радиодифузни сервис, као и
да самостално остварују сопствену информативну и издавачку делатност.</p>
<p>
Цркве
и верске заједнице дужне су да у својој информативној и издавачкој делатности видно
наведу свој пуни назив.</p>
<p>
У
обавештавању јавности о својим активностима цркве и верске заједнице су дужне да
јасно наведу природу и садржај одређене активности.</p>
<p>
</p>
<p>
Финансирање културних
и научних установа и програма </p>
<p>
</p>
<p>
Члан 44.</p>
<p>
Ради
унапређивања верске слободе и културе надлежни државни орган и орган локалне самоуправе
може, у складу са могућностима, да обезбеђује дотације црквама и верским заједницама
за њихове културне и научне установе и програме.</p>
<p>
Цркве
и верске заједнице имају право да конкуришу за доделу средстава за реализацију културних
и научних програма код надлежних државних органа и комисија под истим условима као
и друга правна и физичка лица.</p>
<p>
</p>
<p>
IV. ПРЕЛАЗНЕ И ЗАВРШНЕ
ОДРЕДБЕ</p>
<p>
</p>
<p>
Рок за доношење подзаконског
акта</p>
<p>
</p>
<p>
Члан 45.</p>
<p>
Пропис
за извршавање овог закона министар надлежан за послове вера донеће у року од 90
дана од дана ступања на снагу овог закона.</p>
<p>
</p>
<p>
Ступање овог закона на
снагу</p>
<p>
</p>
<p>
Члан 46.</p>
<p>
Овај
закон ступа на снагу осмог дана од дана објављивања у „Службеном гласнику Републике
Србије”.</p>

