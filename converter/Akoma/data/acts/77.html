




<p>Редакцијски пречишћен текст</p>
<p></p>
<p></p>
<p>ЗАКОН</p>
<p>о војним школама и војним научноистраживачким установама</p>
<p>„Службени лист СРЈ“, бр. 80 од 4. новембра 1994, 85 од 2. 
децембра 1994 - исправка, 74 од 25. децембра 1999, „Службени лист СЦГ“, број 44 
од 22. октобра 2005, "Службени гласник РС", број 36 од 10. маја 2018 - 
др. закон</p>
<p></p>
<p>НАПОМЕНА ИЗДАВАЧА: Закон је престао да важи даном ступања на снагу Закона 
о војном образовању ("Службени гласник РС", број 36/2018) , осим одредаба чл. 
126–150. које остају на снази до доношења прописа из члана 35. став 6. Закона о 
научноистраживачкој делатности („Службени гласник РС”, бр. 110/05, 50/06 – 
исправка, 18/10 и 112/15) (види члан 82. Закона - 36/2018-3) (текст прописа пре 
измене из броја 36/2018 можете погледати са десне стране у делу "Верзије 
пречишћеног текста").</p>

<p></p>
<p>Чл. 1-10.</p>
<p>Престали су да важе (види 
члан 82. Закона - 36/2018-3)</p>
<p>Члан 11.</p>
<p>Брисан је (види члан 7. Закона – 
74/1999-42) </p>
<p>Чл. 12. и 13.</p>
<p>Престали су да важе (види 
члан 82. Закона - 36/2018-3)</p>
<p>Члан 14.</p>
<p>Брисан је (види члан 10. Закона – 
74/1999-42)  </p>
<p>Члан 15.</p>
<p>Брисан је (види члан 11. Закона – 
74/1999-42)  </p>
<p>Чл. 16-125.</p>
<p>Престали су да важе (види 
члан 82. Закона - 36/2018-3)</p>
<p></p>
<p>III НАУЧНЕ УСТАНОВЕ 
</p>
<p>1. Оснивање, обављање научног рада и 
укидање</p>
<p>Члан 126.</p>
<p>Научне установе које обављају 
научноистраживачки рад јесу: научни институт, истраживачки институт и 
истраживачки центар. </p>
<p>Научни институт је војна установа чију 
претежну делатност чине основна истраживања и примењена истраживања од ширег 
значаја за Војску Југославије. </p>
<p>Истраживачки институт је војна установа 
чију претежну делатност чине примењена и развојна истраживања усмерена на 
задовољење потреба непосредних корисника истраживања. </p>
<p>Истраживачки центар је војна установа 
чију претежну делатност чине развојна истраживања и верификација резултата. 
</p>
<p>Члан 127.</p>
<p>Научноистраживачки рад из области 
примењених и развојних истраживања могу обављати и истраживачко развојне 
јединице које се формирају у Савезном министарству за одбрану, Генералштабу, 
високој војној школи и другим војним установама. </p>
<p>Члан 128.</p>
<p>Научна установа и истраживачко-развојна 
јединица могу се оснивати ако се потребе за основним, примењеним и развојним - 
истраживањима у одговарајућој научној области не могу задовољити коришћењем 
услуга постојећих научних установа у СРЈ, ако су обезбеђени потребан 
научноистраживачки кадар, просторије, опрема и услови за коришћење неопходне 
научне документације и ако су утврђени задаци научне установе и обезбеђена 
финансијска средства за реализацију почетног плана и програма 
научноистраживачког рада. </p>
<p>Члан 129.</p>
<p>Научне установе оснива и укида Савезна 
влада. </p>
<p>Истраживачко-развојне јединице оснива и 
укида савезни министар за одбрану, односно начелник Генералштаба. 
</p>
<p>Акт о оснивању научне установе и 
истраживачко-развојне јединице садржи назив, седиште, задатке и друге елементе 
неопходне за рад установе, односно јединице. </p>
<p>Пре доношења акта о оснивању научне 
установе, односно истраживачко-развојне јединице, Генералштаб, односно Савезно 
министарство за одбрану израђује елаборат, који садржи доказе о оправданости 
оснивања установе, односно јединице. </p>
<p>Акт о укидању научне установе, односно 
истраживачко-развојне јединице, доноси се на основу елабората који израђује 
Савезно министарство за одбрану, односно Генералштаб. Тим актом одређује се рок 
престанка рада установе, односно јединице, преузимање имовине и друга питања у 
вези са престанком рада установе, односно јединице. </p>
<p>Члан 130.</p>
<p>Научна установа може да обавља 
научноистраживачки рад ако има: </p>
<p>1) дугорочни програм научноистраживачког 
рада; </p>
<p>2) најмање 20 истраживача у сталном 
радном односу за области којима се бави, од којих најмање 10 у научном звању и 
најмање 10 у звању истраживач-сарадник или вишем звању;</p>
<p>3) простор, опрему и друга средства 
потребна за остваривање научноистраживачког рада; </p>
<p>4) научно-информативну документацију. 
</p>
<p>Изузетно од одредбе тачке 2. става 1. 
овог члана, научна установа у области ратне вештине и 
у области верификације 
резултата средстава наоружања и војне опреме може обављати научноистраживачки 
рад и са мањим бројем истраживача, али не мањим од 15, од којих најмање 
пет у 
научном звању и најмање пет у звању истраживач - сарадник.</p>
<p>Научна установа може учествовати у остваривању после 
дипломских студија.</p>
<p>Испуњавање услова из ст. 1. и 2. овог члана утврђује 
савезни министар за одбрану.</p>
<p>*Службени лист СРЈ, број 74/1999</p>
<p>Члан 131.</p>
<p>Истраживачко-развојна јединица може 
обављати научноистраживачки рад ако има: </p>
<p>1) програм научноистраживачког рада, 
који је у функцији развоја и унапређења основне делатности Савезног министарства 
за одбрану, Генералштаба, високе војне школе и других установа; 
</p>
<p>2) најмање пет истраживача у сталном 
радном односу компетентних за област којом се истраживачко-развојна јединица 
бави, од којих су најмање два у звању истрачивач-сарадник или вишем звању; 
</p>
<p>3) одговарајући простор, опрему и друга 
средства потребна за рад. </p>
<p>Испуњеност услова из става 1. овог члана, за 
истраживачко-развојне јединице из свог састава, утврђује савезни министар за 
одбрану, односно начелник Генералштаба.</p>
<p>*Службени лист СРЈ, број 74/1999</p>
<p>Члан 132.</p>
<p>Радом научне установе руководи директор 
кога поставља надлежни старешина из реда кандидата са научним звањем из области 
рада односне научне установе. </p>
<p>Радом истраживачко-развојне јединице 
руководи начелник кога поставља надлежни старешина из реда кандидата са звањем 
истраживач-сарадник или вишим звањем из области рада јединице. 
</p>
<p>*Службени лист СРЈ, број 74/1999</p>
<p>Члан 133.</p>
<p>Прописи о командовању у Војсци 
Југославије и о управљању војним установама односе се и на научне установе. 
</p>
<p>2. Научно, односно стручно веће</p>
<p>Члан 134.</p>
<p>У научној установи се образује научно 
веће, а у истраживачко-развојној јединици - стручно веће. </p>
<p>Чланови већа бирају се из реда 
истраживача са истраживачким и научним звањем и из реда наставника високих
школа. </p>
<p>Статутом научне установе, односно 
истраживачко-развојне јединице утврђује се број чланова већа, начин њиховог 
избора, трајање мандата, као и послови које веће обавља. </p>
<p>*Службени лист СРЈ, број 74/1999</p>
<p>Члан 135.</p>
<p>Научно, односно стручно веће: 
</p>
<p>1) предлаже дугорочну програмску 
оријентацију; </p>
<p>2) даје стручно мишљење о плановима и програмима научноистраживачког рада и 
оцењује резултате остварених пројеката;</p>
<p>3) предлаже планове и програме рада у складу са 
дугорочним програмом научноистраживачког рада;</p>
<p>4) одлучује о стицању научног и истраживачког звања;</p>
<p>5) обавља друге послове утврђене статутом.</p>
<p>Поред послова из става 1. овог члана 
научно веће бира кандидате за научно, односно истраживачко звање. 
</p>
<p>Научно веће може одлучивати о стицању 
звања ако у свом саставу има најмање 15 истраживача у научном, односно 
одговарајућем наставничком звању, од којих је најмање 10 у сталном радном односу 
у научној установи. </p>
<p>*Службени лист СРЈ, број 74/1999</p>
<p>Члан 136.</p>
<p>Радом научног, односно стручног већа 
руководи председник већа. </p>
<p>Председник научног већа именује се из 
редова истраживача у звању научног сарадника или вишем звању, а председник 
стручног већа - из редова истраживача у звању истраживач-сарадник или вишем 
звању. </p>
<p>Председник већа руководи радом већа и 
обавља друге послове у складу са статутом. </p>
<p>3. Истраживачи</p>
<p>Члан 137.</p>
<p>Истраживач, у смислу одредаба овог 
закона, јесте лице са високом стручном спремом које је завршило приправнички 
стаж за научноистраживачке послове у научној установи - истраживачко-развојној 
јединици или на високој војној школи и које ради на истраживачким пословима. 
</p>
<p>Изузетно од одредбе става 1. овог члана, 
истраживач може бити и лице са високом стручном спремом које није завршило 
приправнички стаж из става 1. овог члана, ако има најмање четири године радног 
искуства у одговарајућој области рада, објављене стручне или научне радове 
односно запажене резултате у истраживачком раду и ако ради на истраживачким 
пословима. </p>
<p>Члан 138.</p>
<p>За приправника из члана 137. став 1. 
овог закона може бити изабрано лице са високом стручном спремом које је 
завршило основне студије са просечном оценом најмање осам. 
</p>
<p>Приправнички стаж за истраживача траје 
од једне до четири године, зависно од области и врсте научноистраживачког рада. 
</p>
<p>Статутом научне установе утврђују се: 
трајање приправничког стажа, послови на којима се обучава приправник, начин 
оспособљавања за научноистраживачки рад и начин провере оспособљености за 
обављање послова истраживача. </p>
<p>Провером оспособљености утврђује се да 
ли је лице за време приправничког стажа овладало знањима и научном методологијом 
потребном за рад у одговарајућој области и испољило смисао за научни рад. 
</p>
<p>*Службени лист СРЈ, број 74/1999</p>
<p>Члан 139.</p>
<p>Истраживач може стећи следећа звања: 
истраживач-сарадник и научно звање: научни сарадник, виши научни сарадник и 
научни саветник. </p>
<p>Звање истраживач-сарадник може стећи 
лице које, поред академског назива магистра наука, има објављене радове. 
</p>
<p>Звање научни сарадник може стећи лице 
које има докторат наука из научне области у којој стиче звање и објављене 
радове. </p>
<p>Звање виши научни сарадник може стећи 
лице које има докторат наука из научне области у којој стиче звање и више 
објављених научних радова од значаја за развој одговарајуће научне области. 
</p>
<p>Звање научни саветник може стећи лице 
које има докторат наука из области у којој стиче звање и признате научне радове 
значајне за развој одговарајуће научне области. </p>
<p>Услове за стицање научног и истраживачког звања 
прописује савезни министар за одбрану.</p>
<p>*Службени лист СРЈ, број 74/1999</p>
<p>Члан 140.</p>
<p>Звања наставника у високим војним 
школама одређена из става 1. члана 117. овог закона одговарају одређеним научним 
звањима утврђеним у члану 139. став 1. овог закона, и то: звање асистент - звању 
истраживач-сарадник, звање доцент - звању научни сарадник, звање ванредни 
професор - звању виши научни сарадник и звање редовни професор - звању научни 
саветник. </p>
<p>Члан 141.</p>
<p>Научно и истраживачко звање може се 
стећи, у складу с одредбама овог закона, у научној установи за научну област 
која је основна делатност научне установе, односно у високој војној школи за 
научну дисциплину за коју висока војна школа даје научни степен доктора наука. 
</p>
<p>Члан 142.</p>
<p>Одлуку о стицању звања доноси научно 
веће. </p>
<p>У доношењу одлуке о стицању научног 
звања учествују само чланови већа у научном звању. </p>
<p>Поступак за стицање научног и 
истраживачког звања покреће одговарајућа организацијска јединица научне установе 
по службеној дужности или на захтев заинтересованог лица. </p>
<p>Члан 143.</p>
<p>Лице које сматра да испуњава услове за 
неко од научних звања из члана 139. овог закона може да поднесе захтев за избор 
у одговарајуће звање научном већу научне установе, односно већу школе, у којој 
је запослено, односно чији је сарадник. </p>
<p>Лице које ради у истраживачко-развојној 
јединици, која, према одредбама овог закона, не може вршити избор у научна 
звања, захтев из става 1. овог члана подноси научној установи, односно високој 
војној школи која, у смислу одредаба овог закона и прописа савезног министра за 
одбрану, може вршити избор у научна звања за одређене научне области и 
дисциплине. </p>
<p>Члан 144.</p>
<p>Избор у научна звања врши научно веће, 
односно веће високе војне школе на основу предлога комисије образоване сагласно 
одредбама члана 106. овог закона. </p>
<p>Комисија из става 1. овог члана састоји 
се од најмање три научна радника из научне области у којој кандидат стиче 
звање, од којих најмање један није у радном односу у војној научној установи 
која утврђује постојање услова за стицање звања. </p>
<p>Чланови комисије не могу бити у звању 
нижем од звања које кандидат стиче. </p>
<p>*Службени лист СРЈ, број 74/1999</p>
<p>Члан 145.</p>
<p>Комисија подноси предлог из члана 144. 
овог закона у року одређеном актом о њеном образовању, који не може бити дужи од 
30 дана. </p>
<p>Предлог садржи: личне податке, преглед 
стручног и научног рада и оцену тога рада, оцену о испуњености услова за стицање 
звања, као и предлог који треба да усвоји научно веће. </p>
<p>Предлог из става 2. овог члана учиниће 
се доступан јавности на начин утврђен статутом научне установе, односно високе 
војне школе, најмање 30 дана пре доношења одлуке. </p>
<p>Члан 146.</p>
<p>Научно веће доноси одлуку о стицању 
звања у року од 60 дана од дана достављања предлога из члана 145. овог закона на 
увид јавности. </p>
<p>Члан 147.</p>
<p>Одлука научног већа, коју је оверио 
директор научне установе, са документацијом, доставља се на потврђивање 
савезном министру за одбрану. </p>
<p>*Службени лист СРЈ, број 74/1999</p>
<p>4. Планови и програми научноистраживачке 
делатности</p>
<p>Члан 148.</p>
<p>Научне установе и истраживачко-развојне 
јединице, у складу са потребама Војске Југославије, израђују дугорочне, 
средњорочне и годишње планове и програме научноистраживачке делатности. 
</p>
<p>Дугорочни, средњорочни и годишњи планови 
и програми научноистраживачке делатности садрже: циљеве и задатке 
научноистраживачког рада у одређеној научној области и дисциплини, развој 
система научних информација, потребе и начин развоја кадра, обезбеђење подршке 
научноистраживачкој делатности, оријентациони износ финансијских средстава 
потребних за извршење плана и програма. </p>
<p>Прописе о планирању, организовању, 
спровођењу и финансирању научноистраживачке делатности у научним установама и 
истраживачко-развојним јединицама, доноси савезни министар за одбрану. 
</p>
<p>Члан 149.</p>
<p>Израда и остваривање програма и 
пројеката научноистраживачке делатности за потребе Војске Југославије и Савезног 
министарства за одбрану могу се поверити научноистраживачким или 
образовно-научним установама у СРЈ, осим ако због посебних разлога војне природе 
није неопходно да то реализују научне установе Војске Југославије. 
</p>
<p>5. Евиденције о научним установама</p>
<p>Члан 150.</p>
<p>Орган надлежан за послове 
научноистраживачке делатности води евиденциону књигу научних установа и 
истраживачко-развојних јединица, образује базу података о истраживачима и 
приправницима за потребе научних установа. </p>
<p>Савезни министар за одбрану утврђује 
обим података, садржај и начин вођења регистара из става 1. овог члана, као и 
поступак уписа и брисања из тих регистара. </p>
<p>Чл. 151-159.</p>
<p>Престали су да важе (види 
члан 82. Закона - 36/2018-3)</p>
<p>
</p>

