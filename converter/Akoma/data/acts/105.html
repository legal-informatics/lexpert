


	
	Zakon

	
	<p>
	ЗАКОН</p>
<p>
	о управљању 
	миграцијама</p>
	<p>
	"Службени гласник РС", број 
	107 од 9. новембра 2012.</p>
	<p>I. ОСНОВНЕ ОДРЕДБЕ</p>
	<p>Предмет Закона </p>
	<p>Члан 1.</p>
	<p>Овим законом уређује се управљање миграцијама, начела, орган надлежан за 
	управљање миграцијама и јединствени систем прикупљања и размене података у 
	области управљања миграцијама.</p>
	<p>1. Значење израза</p>
	<p>Члан 2.</p>
	<p>Основни појмови, у смислу овог закона, имају следеће значење:</p>
	<p>1) Миграција је добровољно или принудно напуштање државе порекла или 
	боравка, ради привременог боравка или сталног настањења у Републици Србији и 
	добровољно или принудно напуштање Републике Србије ради привременог боравка 
	или сталног настањења у другој држави (спољна миграција), као и промена 
	пребивалишта унутар територије Републике Србије, односно промена места 
	боравка унутар територије Републике Србије уколико је до промене дошло 
	принудним путем (унутрашња миграција);</p>
	<p>2) Имиграција представља спољну миграцију у Републику Србију која траје 
	или се очекује да ће трајати дуже од 12 месеци;</p>
	<p>3) Емиграција представља спољну миграцију из Републике Србије која траје 
	или се очекује да ће трајати дуже од 12 месеци;</p>
	<p>4) Управљање миграцијама подразумева прикупљање, анализу, обраду, 
	организовање, размену, чување и заштиту података релевантних за управљање 
	миграцијама, утврђивање показатеља, података релевантних за управљање 
	миграцијама, успостављање јединственог система и других механизама размене 
	података у области миграција, утврђивање и предлагање циљева и приоритета 
	миграционе политике, предлагање и предузимање мера за спровођење миграционе 
	политике и координацију органа који обављају послове везане за управљање 
	миграцијама, као доприноса осталим законом успостављеним механизмима у 
	области миграција;</p>
	<p>5) Јединствени систем је систем прикупљања, анализе, обраде, 
	организовања, размене, чувања и заштите података добијених из информационих 
	подсистема (база) података које органи надлежни за поједине области 
	миграција, у складу са законом, прикупљају, обрађују, користе, штите и 
	развијају у области управљања миграцијама;</p>
	<p>6) Повратник по основу споразума о реадмисији је држављанин Републике 
	Србије за чији повратак је надлежни орган дао сагласност по основу споразума 
	о реадмисији које је закључила Република Србија.</p>
	<p>2. Начела на којима се заснива управљање миграцијама</p>
	<p>Начело поштовања јединства породице</p>
	<p>Члан 3.</p>
	<p>Мере у области управљања миграцијама предлажу се и спроводе тако да се 
	очува јединство породице, у складу с потврђеним међународним уговорима и 
	законом.</p>
	<p>Начело забране вештачког мењања националног састава 
	становништва</p>
	<p>Члан 4.</p>
	<p>Мере у области управљања миграцијама спроводе се тако да се очува 
	национални састав становништва на подручјима где припадници националних 
	мањина живе традиционално и у значајном броју.</p>
	<p>Начело равномерног и планског економског развоја 
	управљањем миграцијама</p>
	<p>Члан 5.</p>
	<p>Управљање миграцијама спроводи се тако да се допринесе равномерном и 
	планском економском развоју Републике Србије, уважавајући стратегије и 
	политике економског развоја и економских односа са иностранством, мере 
	активне политике запошљавања, популационе политике и политике у области 
	науке и образовања, уз јачање веза са дијаспором, и интеграцијом лица којима 
	је признато право на уточиште и реинтеграцијом повратника по основу 
	споразума о реадмисији.</p>
	<p>Начело јачања веза са дијаспором и Србима у региону</p>
	<p>Члан 6.</p>
	<p>Управљање миграцијама остварује се побољшањем положаја и заштитом права и 
	интереса припадника дијаспоре и Срба у региону, очувањем, јачањем и 
	остваривањем веза припадника дијаспоре и Срба у региону са Републиком 
	Србијом.</p>
	<p>Начело заштите права</p>
	<p>Члан 7.</p>
	<p>Управљање миграцијама заснива се на заштити права лица у процесу 
	миграција, уз уважавање, у највећој могућој мери, специфичности њихових 
	потреба и интереса, у складу са могућностима Републике Србије.</p>
	<p>Начело поштовања потврђених међународних уговора и 
	општеприхваћених правила међународног права у области миграција</p>
	<p>Члан 8.</p>
	<p>Управљање миграцијама спроводи се уз поштовање потврђених међународних 
	уговора и општеприхваћених правила међународног права у области миграција.</p>
	<p>II. УПРАВЉАЊЕ МИГРАЦИЈАМА</p>
	<p>Комесаријат за избеглице и миграције</p>
	<p>Члан 9.</p>
	<p>Стручне и друге послове који се односе на управљање миграцијама утврђене 
	овим законoм и са њима повезане управне послове обавља Комесаријат за 
	избеглице и миграције (у даљем тексту: Комесаријат).</p>
	<p>Надлежност</p>
	<p>Члан 10.</p>
	<p>Комесаријат обавља послове који се односе на: предлагање Влади циљева и 
	приоритета миграционе политике; предлагање Влади мера ради постизања 
	позитивних ефеката законитих миграција и сузбијања незаконитих миграција; 
	праћење спровођења мера миграционе политике; пружање органима државне 
	управе, аутономне покрајине и јединице локалне самоуправе података од 
	значаја за израду стратешких докумената из области миграција, предлагање 
	пројеката из области управљања миграцијама из делокруга свог рада и израду 
	годишњег извештаја Влади о стању у области управљања миграцијама.</p>
	<p>Комесаријат обавља послове који се односе на: утврђивање, предлагање и 
	предузимање мера за интеграцију лица којима је, у складу са Законом о азилу 
	(„Службени гласник РС”, број 109/07 – у даљем тексту: Закон о азилу), 
	признато право на уточиште; утврђивање, предлагање и предузимање мера за 
	реинтеграцију повратника по основу споразума о реадмисији; побољшање услова 
	живота интерно расељених лица док су у расељеништву; предлагање програма за 
	развијање система мера према породицама странаца који илегално бораве на 
	територији Републике Србије и предлагање програма за подршку добровољног 
	повратка странаца који илегално бораве на територији Републике Србије у 
	земљу њиховог порекла.</p>
	<p>Комесаријат обавља послове који се односе на: прикупљање, обједињавање и 
	анализу података и показатеља за управљање миграцијама; извештавање о 
	имиграцији и емиграцији; израду и редовно ажурирање миграционог профила 
	Републике Србије; успостављање јединственог система за прикупљање, 
	организовање и размену података; успостављање сарадње са члановима Европске 
	миграционе мреже; обуку и оспособљавање лица која обављају послове од 
	значаја за управљање миграцијама, старање о доступности информација од 
	значаја за миграциона питања, као и друге послове одређене законом. </p>
	<p>Комесаријат обавља стручне и административно-техничке послове за потребе 
	Комисије за нестала лица коју образује Влада, и: води јединствену евиденцију 
	несталих лица у оружаним сукобима и у вези са оружаним сукобима на простору 
	бивше СФРЈ од 1991. до 1995. године и Аутономне покрајине Косово и Метохија 
	од 1998. до 2000. године; води евиденцију о ексхумираним, идентификованим и 
	неидентификованим посмртним остацима из појединачних и масовних гробница; 
	издаје потврде о чињеницама о којима води службене евиденције; врши исплату 
	трошкова ексхумације, идентификације, погребне опреме и превоза посмртних 
	остатака идентификованих лица до места сахране у Републици Србији, односно 
	до границе – уколико се ради о прекограничном преносу посмртних остатака, 
	као и трошкова услуга експерата судске медицине или тимова експерата 
	одговарајућих установа за судску медицину, ангажованих за потребе рада 
	Комисије за нестала лица; врши исплату једнократне новчане помоћи за 
	трошкове сахране у висини накнаде погребних трошкова утврђене законом којим 
	се уређује пензијско и инвалидско осигурање; додељује средства за 
	финансирање програма удружења породица несталих лица у складу с прописима 
	којима се уређује финансирање програма од јавног интереса која реализују 
	удружења.</p>
	<p>Садржај и начин вођења евиденција из става 4. овог члана прописује 
	Комесаријат.</p>
	<p>Сарадња са државним органима, организацијама и установама</p>
	<p>Члан 11.</p>
	<p>За потребе обављања послова из свог делокруга Комесаријат сарађује са 
	органима државне управе, организацијама и установама које обављају делатност 
	социјалне заштите, здравства, образовања и науке и удружењима.</p>
	<p>Ради размене података, информација, искуства и праксе у области управљања 
	миграцијама, Комесаријат може остваривати међународну сарадњу са надлежним 
	органима других држава и са међународним организацијама које се баве 
	питањима из области миграција, у складу са законом.</p>
	<p>Савет за миграције</p>
	<p>Члан 12.</p>
	<p>Ради обављања саветодавних послова у вези са управљањем миграцијама на 
	територији аутономне покрајине и јединице локалне самоуправе, надлежни орган 
	у аутономној покрајини и јединици локалне самоуправе образује покрајински, 
	односно локални савет за миграције (у даљем тексту: Савет за миграције).</p>
	<p>Савет за миграције обавља послове који се односе на: праћење и 
	извештавање Комесаријата о миграцијама на територији аутономне покрајине и 
	јединице локалне самоуправе; предлагање програма, мера и планова активности 
	које треба предузети ради ефикасног управљања миграцијама на њиховим 
	територијама; друге послове у области управљања миграцијама, у складу са 
	законом. </p>
	<p>Савет за миграције, чији се састав уређује актом о његовом образовању, по 
	правилу чине представници извршног органа јединице локалне самоуправе 
	(председник општине/градоначелник или члан општинског/градског већа), центра 
	за социјални рад, полицијске управе, службе за запошљавање, повереник и 
	представник општинске, односно градске управе.</p>
	<p>Надлежни орган у аутономној покрајини и јединици локалне самоуправе који 
	образује Савет за миграције може одлучити да у његовом раду, поред 
	представника наведених у ставу 3. овог члана, учествују и представници 
	установа надлежних за послове здравља и образовања, представник удружења за 
	питања од значаја за област миграција и друга лица која обављају послове од 
	значаја за управљање миграцијама на територији за коју је надлежан. </p>
	<p>Савет за миграције, на захтев Комесаријатa, доставља Комесаријату 
	извештај о предузетим мерама и другим питањима из области управљања 
	миграцијама на територији за коју је основан.</p>
	<p>Обука и оспособљавање</p>
	<p>Члан 13.</p>
	<p>Лицима која обављају послове од значаја за управљање миграцијама 
	Комесаријат обезбеђује обуку и оспособљавање за обављање тих послова.</p>
	<p>Програм обуке и оспособљавања из става 1. овог члана доноси Комесаријат, 
	уз сагласност Владе, за период од две године.</p>
	<p>Средства за обуку из става 1. овог члана обезбеђују се у буџету Републике 
	Србије, од донаторства и из других извора утврђених законом и другим 
	прописима.</p>
	<p>III. СМЕШТАЈ И ИНТЕГРАЦИЈА</p>
	<p>Привремени смештај повратника по основу споразума о 
	реадмисији</p>
	<p>Члан 14.</p>
	<p>Повратницима по основу споразума о реадмисији, који нису у могућности да 
	себи обезбеде смештај непосредно по повратку обезбеђује се привремени 
	колективни смештај.</p>
	<p>Привремени колективни смештај обезбеђује се у постојећим колективним 
	центрима или у колективним центрима који се отварају за те потребе, уз 
	уважавање специфичности јединице локалне самоуправе. О отварању и затварању 
	колективног центра одлучује комесар.</p>
	<p>Повратници се смештају у колективни центар на основу упута Комесаријата, 
	за период до 14 дана, с могућношћу продужења за лица која се налазе у 
	посебном психофизичком стању (старост, инвалидност и болест) док им се не 
	обезбеди смештај у установу социјалне заштите, код другог пружаоца услуге 
	смештаја или смештај у другој породици.</p>
	<p>Повратницима смештеним у колективном центру обезбеђује се исхрана и 
	неопходна одећа и обућа.</p>
	<p>Привремени смештај у колективном центру, исхрану и неопходну одећу и 
	обућу обезбеђује Комесаријат, сам, или у сарадњи с јединицом локалне 
	самоуправе или организацијом Црвеног крста или ангажовањем одговарајућих 
	пружалаца услуга.</p>
	<p>Смештај лица којима је признато право на уточиште или 
	додељена супсидијарна заштита</p>
	<p>Члан 15.</p>
	<p>Лицу којем је, у складу са Законом о азилу, признато право на уточиште 
	или додељена супсидијарна заштита, према могућностима Републике Србије, 
	обезбеђује се стамбени простор ради привременог смештаја.</p>
	<p>Стамбени простор из става 1. овога члана даје се на коришћење решењем 
	Комесаријата, најдуже за период од једне године од дана коначности решења о 
	признавању права на уточиште или додели супсидијарне заштите.</p>
	<p>Против решења Комесаријата из става 2. овога члана жалба се подноси 
	Комисији за решавање стамбених потреба избеглица, у складу са Законом о 
	избеглицама („Службени гласник РС”, број 18/92, „Службени лист СРЈ”, број 
	42/02 – СУС и „Службени гласник РС”, број 30/10). </p>
	<p>Лицу из става 1. овога члана које је у посебном психофизичком стању 
	(старост, инвалидност и болест), као и малолетном лицу без родитељског 
	старања, које не може да користи стамбени простор из става 1. овог члана, 
	Комесаријат, на основу акта центра за социјални рад, обезбеђује смештај у 
	установи социјалне заштите код другог пружаоца услуге смештаја или у другој 
	породици.</p>
	<p>Мерила за утврђивање приоритета за смештај лица којима је признато право 
	на уточиште или додељена супсидијарна заштита и услове коришћења стамбеног 
	простора из става 1. овога члана утврђује Влада, на предлог Комесаријата.</p>
	<p>Трошкове коришћења и одржавања стамбеног простора из става 1. овог члана 
	и трошкове смештаја, исхране и неопходне одеће и обуће за лица из става 4. 
	овог члана сноси Комесаријат.</p>
	<p>Интеграција лица којима је признато право на уточиште</p>
	<p>Члан 16.</p>
	<p>Лицу којем је признато право на уточиште обезбеђује се укључивање у 
	друштвени, културни и привредни живот, у складу с могућностима Републике 
	Србије.</p>
	<p>Начин укључивања у друштвени, културни и привредни живот лица из става 1. 
	овог члана уређује Влада, на предлог Комесаријата.</p>
	<p>Програм подстицаја спровођења мера и активности у локалној 
	самоуправи</p>
	<p>Члан 17.</p>
	<p>Ради подстицаја спровођења мера и активности неопходних за достизање 
	утврђених циљева из области управљања миграцијама у јединици локалне 
	самоуправе, из буџета Републике Србије могу се финансирати планови које 
	утврде надлежни органи јединице локалне самоуправе.</p>
	<p>Планови из става 1. овог члана морају бити усаглашени са стратегијом у 
	области управљања миграцијама, коју доноси Влада.</p>
	<p>Влада утврђује мере и подстицаје, висину средстава за подстицај 
	спровођења мера и активности у јединицама локалне самоуправе, критеријуме за 
	њихову расподелу и критеријуме за учешће јединица локалне самоуправе у 
	програму подстицаја, на предлог Комесаријата.</p>
	<p>IV. ЈЕДИНСТВЕНИ СИСТЕМ ПРИКУПЉАЊА, ОРГАНИЗОВАЊА И РАЗМЕНЕ 
	ПОДАТАКА </p>
	<p>Прикупљање, организовање, размена и заштита података</p>
	<p>Члан 18.</p>
	<p>Ради ефикасног прикупљања, анализирања, обрађивања, организовања, 
	размене, чувања и заштите података неопходних за управљање миграцијама 
	успоставља се јединствени систем прикупљања, организовања и размене података 
	(у даљем тексту: Јединствени систем).</p>
	<p>Прикупљање, организовање и размена података у Јединственом систему 
	остварује се међусобним повезивањем и умрежавањем одговарајућих делова 
	подсистема (база) података органа државне управе, тако да се формира 
	јединствен интерорганизацијски систем података доступан свим органима 
	државне управе који су укључени у тај систем.</p>
	<p>Врсту података који се прикупљају, анализирају, обрађују, организују, 
	размењују, чувају и штите у Јединственом систему, методе, динамику и 
	техничка средства која се у Јединственом систему примењују утврђује Влада, 
	на предлог Комесаријатa.</p>
	<p>Заштита података обухваћених Јединственим системом остварује се у складу 
	са законом.</p>
	<p>Обавезе органа државне управе укључених у Јединствени систем</p>
	<p>Члан 19.</p>
	<p>Подаци из члана 18. овог закона представљају збир нумеричких података о 
	миграцијама који су релевантни за управљање миграцијама.</p>
	<p>Органи државне управе који су укључени у Јединствени систем благовремено 
	достављају Комесаријату податке за које је утврђено да су неопходни за 
	управљање миграцијама и предузимају мере њихове заштите; остварују међусобну 
	сарадњу и пружају обавештења о подацима који су неопходни за рад у области 
	миграција из своје надлежности, раде на очувању и унапређењу Јединственог 
	система и других механизама за свеобухватно и конзистентно управљање 
	миграцијама.</p>
	<p>V. ПРЕЛАЗНЕ И ЗАВРШНЕ ОДРЕДБЕ</p>
	<p>Промена назива и надлежности Комесаријата за избеглице</p>
	<p>Члан 20.</p>
	<p>Даном ступања на снагу овог закона Комесаријат за избеглице образован 
	Законом о избеглицама („Службени гласник РС”, број 18/92, „Службени лист 
	СРЈ”, број 42/02 – СУС и „Службени гласник РС”, број 30/10) наставља рад под 
	називом Комесаријат за избеглице и миграције, у складу са надлежностима 
	утврђеним овим законом и другим законима.</p>
	<p>Рок за доношење прописа</p>
	<p>Члан 21.</p>
	<p>Прописи за спровођење овог закона донеће се у року од 12 месеци од дана 
	ступања на снагу овог закона.</p>
	<p>Ступање на снагу</p>
	<p>Члан 22.</p>
	<p>Овај закон ступа на снагу осмог дана од дана објављивања у „Службеном 
	гласнику Републике Србије”.</p>

