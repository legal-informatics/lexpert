





<p>ЗАКОН</p>

<p>
о 
задужењу Србије и Црне Горе код Међународног удружења за развој (Пројекат 
здравства)</p>

<p>„Службени
лист СЦГ”, број 27 од 20. јуна 2003.</p>

<p></p>

<p></p>

<p>Члан
1.</p>

<p>Србија и Црна Гора
задужиће се, у своје име, а за рачун Републике Србије, износом који је једнак
противвредности четрнаест милиона и седам стотина хиљада специјалних права
вучења (14,7 милиона СДР), тј. око 20 милиона УСД код Међународног удружења за
развој, ради финансијске подршке сектору здравства Републике Србије.</p>

<p></p>

<p>Члан
2.</p>

<p>Задружење из члана
1. овог закона извршава се закључењем споразума о кредиту за развој (Пројекат
здравства) између Међународног удружења за развој, као зајмодавца, и Србије и
Црне Горе, као зајмопримца, коју заступа Савет министара.</p>

<p>Србија и Црна Гора
ће са Републиком Србијом, у року од 30 дана од ступања на снагу овог закона,
закључити уговор о преносу средстава кредита и одговорности за реализацију
Пројекта здравства.</p>

<p></p>

<p>Члан
3.</p>

<p>Ради коришћења
средстава из члана 1. овог закона, Србија и Црна Гора отвара посебан рачун код
комерцијалне банке (специјални рачун), под условима и на начин прихватљив за
Међународно удружење за развој, на коме се средства исказују у еврима – по
курсу на дан уплате тих средстава, са искључивом наменом коришћења средстава
зајма за потребе Републике Србије – корисника кредита.</p>

<p></p>

<p>Члан
4.</p>

<p>Међународно удружење
за развој уплаћује средства из члана 1. овог закона Србији и Црној Гори у
еврима, на рачун из члана 3. овог закона.</p>

<p></p>

<p>Члан
5.</p>

<p>Ради измиривања
обавеза из овог закона, Република Србија је дужна да обезбеђује средства за
уредну отплату обавеза по Споразуму о развојном кредиту из члана 2. став 1, а у
складу са уговором о преносу средстава кредита и одговорности за реализацију
Пројекта здравства из члана 2. став 2. овог закона.</p>

<p>Као инструмент
обезбеђења Репбулика Србија ће, у року од 30 дана од дана ступања на снагу овог
закона, дати Србији и Црној Гори контрагаранцију за уредно измиривање обавеза
из овог закона.</p>

<p>Средства из става 1.
овог члана Република Србија преноси на посебан рачун Србије и Црне Горе отворен
код Народне банке Србије, са искључивом наменом отплате обавеза из овог закона.</p>

<p></p>

<p>Члан
6.</p>

<p>Србија и Црна Гора
измириваће обавезе према Међународном удружењу за развој по основу средстава из
члана 5. овог закона.</p>

<p></p>

<p>Члан
7.</p>

<p>Зајмопримац
отплаћује обавезе из овог закона у року од 20 година, почев од 15. августа
2013. године до 15. фебруара 2023. године, и то у полугодишњим ратама (15.
августа и 15. фебруара сваке године), с тим да свака рата износи 5% износа из
члана 1. овог закона.</p>

<p></p>

<p>Члан
8.</p>

<p>Зајмопримац се
обавезује да Међународном удружењу за развој плаћа трошкове у складу са
споразумом из члана 2. овог закона, с тим да Република Србија обезбеђује
средства и преноси их на посебан рачун Србије и Црне Горе из члана 5. овог
закона.</p>

<p>Трошкови из става 1.
овог члана плаћају се полугодишње (15. августа и 15. фебруара), почев од дана
када Међународно удружење за развој потврди ратификационе документе.</p>

<p></p>

<p>Члан
9.</p>

<p>Курсне разлике које
могу настати у вези са измиривањем обавеза у смислу овог закона сноси Република
Србија.</p>

<p></p>

<p>Члан
10.</p>

<p>Народна банка Србије
наплаћује од Републике Србије трошкове за трансфер средстава за отплату обавеза
Међународном удружењу за развој, као и провизију за услуге које пружа у смислу
овог закона.</p>

<p></p>

<p>Члан
11.</p>

<p>Овај закон ступа на
снагу наредног дана од дана објављивања у “Службеном листу СЦГ”.</p>

<p></p>



