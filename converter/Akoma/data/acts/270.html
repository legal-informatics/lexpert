


	
	Zakon


	<p></p>
	<p>ЗАКОН</p>
	<p>о давању гаранције Републике Србије у корист Japan International Cooperation Agency по задужењу Јавног предузећа „Електропривреда Србије”, Београд</p>
	<p>
	"Службени гласник РС", број 15 од 2. марта 
	2012.</p>
	<p></p>
	<p>Члан 1.</p>
	<p>Република Србија преузима обавезу да као гарант измири обавезе Јавног предузећа „Електропривреда Србије”, Београд по задужењу код Japan International Cooperation Agency, у износу до 28.252.000.000 јапанских јена (словима: двадесет осаммилијардидвестотинепедесетдвамилиона јапанских јена).</p>
	<p>Члан 2.</p>
	<p>Гаранцију из члана 1. овог закона Република Србија (у даљем тексту: Гарант) даје у корист Japan International Cooperation Agency, на име обавеза из Споразума о зајму за финансирањe Пројекта изградње постројења за одсумпоравање за термоелектрану „Никола Тесла”, бр. СРБ-П1 (у даљем тексту: Споразум о зајму), закљученог између Јавног предузећа „Електропривреда Србије”, Београд (у даљем тексту: Зајмопримац) и Japan International Cooperation Agency (у даљем тексту: JICA), дана 24. новембра 2011. године у Обреновцу.</p>
	<p>Гарант прихвата све одредбе Споразума о зајму и сагласан је да гарантује солидарно са Зајмопримцем за све обавезе које проистичу или су у вези са обавезама Зајмопримца по Споразуму о зајму.</p>
	<p>У случају активирања ове гаранције, Гарант се обавезује да ће обезбедити у буџету за одговарајућу фискалну годину, средства неопходна за извршавање преузетих обавеза по овој гаранцији.</p>
	<p>Члан 3.</p>
	<p>Средства за отплату зајма обезбедиће Зајмопримац, из сопствених прихода.</p>
	<p>Зајмопримац ће користити средства зајма за набавку квалификоване робе и услуга које су неопходне за извођење Пројекта изградње постројења за одсумпоравање за термоелектрану „Никола Тесла” (у даљем тексту: Пројекат) од добављача, извођача или консултаната. 
	</p>
	<p>Отплату зајма врши Зајмопримац, на начин утврђен Споразумом о зајму.</p>
	<p>Зајмопримац је дужан да средства за отплату зајма обезбеђује према плану отплате за сваку повучену траншу, у износу који укључује главницу, обрачунату камату, провизију на неповучена средства и пратеће трошкове задуживања.</p>
	<p>Члан 4.</p>
	<p>Ако по основу издате гаранције Гарант изврши обавезу уместо Зајмопримца, има право на повраћај главнице, камате, провизије на неповучена средства, пратећих трошкова задуживања и пратећих трошкова који настану због неизвршења, односно неблаговременог извршења обавезе, до висине износа измирене обавезе, као и право да од Зајмопримца наплати обрачунату законску затезну камату.</p>
	<p>Право на повраћај средстава из става 1. овог члана, Гарант ће остварити тако што ће иницирати наплату са рачуна Зајмопримца на основу овлашћења добијеног од Зајмопримца или других инструмената обезбеђења, у складу са прописима којима се уређује платни промет.</p>
	<p>Члан 5.</p>
	<p>Овај закон ступа на снагу осмог дана од дана објављивања у „Службеном гласнику Републике Србије”.</p>

