



<p>ЗАКОН</p>
<p>о Социјално-економском савету</p>
<p>„Службени гласник РС”, број 125 од 22. новембра 2004.</p>
<p>I. УВОДНЕ ОДРЕДБЕ</p>
<p>Члан 1.</p>
<p>Овим законом се уређују оснивање, регистрација, делокруг и начин рада, 
финансирање и друга питања значајна за рад социјално-економског савета.</p>
<p>Члан 2.</p>
<p>Социјално-економски савет је независан орган који чине:</p>
<p>1) за територију Републике Србије: представници Владе Републике Србије (у 
даљем тексту: Влада), представници репрезентативних удружења послодаваца (у 
даљем тексту: послодавци) и представници репрезентативних синдиката (у даљем 
тексту: синдикати), основаних за територију Републике Србије;</p>
<p>2) за територију аутономне покрајине и јединице локалне самоуправе: 
представници надлежних извршних органа аутономне покрајине или јединице локалне 
самоуправе, представници послодаваца и представници синдиката, основаних за 
одређену територијалну јединицу.</p>
<p>Члан 3.</p>
<p>Социјално-економски савет се оснива у циљу успостављања и развоја социјалног 
дијалога у питањима од значаја за остваривање економских и социјалних слобода и 
права човека, материјалног, социјалног и економског положаја запослених и 
послодаваца и услова њиховог живота и рада, развоја културе преговарања, 
подстицања мирног решавања колективних радних спорова, развоја демократије и 
издавања часописа, брошура и других публикација из делокруга свог рада.</p>
<p>II. СОЦИЈАЛНО-ЕКОНОМСКИ САВЕТ РЕПУБЛИКЕ СРБИЈЕ</p>
<p>Члан 4.</p>
<p>Оснива се Социјално-економски савет Републике Србије (у даљем тексту: 
Социјално-економски савет).</p>
<p>Социјално-економски савет има својство правног лица.</p>
<p>Седиште Социјално-економског савета је у Београду.</p>
<p>Члан 5.</p>
<p>Социјално-економски савет има 18 чланова.</p>
<p>Социјално-економски савет чини шест представника Владе, шест представника 
синдиката и шест представника послодаваца, основаних за територију Републике 
Србије.</p>
<p>Представници синдиката и послодаваца утврђују се сразмерно броју чланова.</p>
<p>Чланови Социјално-економског савета именују се на четири године.</p>
<p>Сваки члан Социјално-економског савета има свог заменика који га, у случају 
одсутности, замењује на седницама.</p>
<p>Члан 6.</p>
<p>Влада именује и разрешава своје представнике у Социјално-економском савету на 
предлог министра надлежног за послове рада (у даљем тексту: министар), а 
представнике синдиката и послодаваца именују и разрешавају синдикати и 
послодавци.</p>
<p>Члану Социјално-економског савета престаје чланство:</p>
<p>1) оставком;</p>
<p>2) истеком рока на који је именован;</p>
<p>3) ако је осуђен на безусловну казну затвора у трајању од најмање шест 
месеци;</p>
<p>4) разрешењем.</p>
<p>Члан 7.</p>
<p>Организационе и административно-техничке послове за Социјално-економски савет 
обавља Секретаријат Социјално-економског савета (у даљем тексту: Секретаријат).</p>
<p>Секретаријатом руководи и за његов рад одговара секретар Социјално-економског 
савета (у даљем тексту: секретар).</p>
<p>Секретар одлучује о појединачним правима, обавезама и одговорностима 
запослених у Секретаријату.</p>
<p>Секретара именује Социјално-економски савет на четири године.</p>
<p>Члан 8.</p>
<p>Социјално-економски савет доноси акт о унутрашњој организацији и 
систематизацији радних места у Секретаријату, на предлог секретара, уз 
сагласност Владе.</p>
<p>У погледу права, обавеза и одговорности запослених у Секретаријату, примењују 
се прописи о радним односима у државним органима.</p>
<p>Секретар за свој рад остварује плату и друга примања, у складу са законом и 
актом Владе.</p>
<p>Члан 9.</p>
<p>Социјално-економски савет разматра питања: развоја и унапређивања колективног 
преговарања, утицаја економске политике и мера за њено спровођење на социјални 
развој и стабилност, политике запошљавања, политике зарада и цена, конкуренције 
и продуктивности, приватизације и друга питања структурног прилагођавања, 
заштите радне и животне средине, образовања и професионалне обуке, здравствене и 
социјалне заштите и сигурности, демографских кретања и друга питања у складу са 
актима Социјално-економског савета.</p>
<p>Социјално-економски савет заузима ставове о питањима која разматра и доставља 
их Влади.</p>
<p>За заузимање ставова потребна је сагласност свих чланова Социјално-економског 
савета.</p>
<p>Члан 10.</p>
<p>Социјално-економски савет разматра нацрте закона и предлоге других прописа од 
значаја за економски и социјални положај запослених и послодаваца и о њима даје 
мишљење.</p>
<p>Мишљење се доставља министарству надлежном за одређену област које је 
припремало закон, односно други пропис.</p>
<p>Министарство је дужно да у року од 30 дана од дана достављања мишљења 
обавести Социјално-економски савет о својим ставовима.</p>
<p>Ако министарство не прихвати мишљење, Социјално-економски савет може мишљење 
да достави Влади.</p>
<p>Члан 11.</p>
<p>Социјално-економски савет може да образује стална и привремена радна тела за 
разматрање и предлагање ставова по појединим областима.</p>
<p>Социјално-економски савет може да позове представнике невладиних 
организација, као и истакнуте научнике и стручњаке да учествују у раду радних 
тела, без права гласа.</p>
<p>Члан 12.</p>
<p>Седнице Социјално-економског савета заказује и води председавајући 
Социјално-економског савета.</p>
<p>Социјално-економски савет бира председавајућег из својих редова на годину 
дана.</p>
<p>Функцију председавајућег наизменично врше представници Владе, 
репрезентативних синдиката и репрезентативних удружења послодаваца.</p>
<p>Председавајући Социјално-економског савета заступа Социјално-економски савет, 
закључује правне послове, располаже средствима у име и за рачун 
Социјално-економског савета и одговара за законитост закључивања правних послова 
и располагања средствима.</p>
<p>Члан 13.</p>
<p>Рад Социјално-економског савета је јаван.</p>
<p>Социјално-економски савет о свом раду и заузетим ставовима може да обавештава 
јавност путем средстава јавног информисања.</p>
<p>III. СОЦИЈАЛНО-ЕКОНОМСКИ САВЕТ ЗА ТЕРИТОРИЈУ АУТОНОМНЕ ПОКРАЈИНЕ ИЛИ ЈЕДИНИЦЕ 
ЛОКАЛНЕ САМОУПРАВЕ</p>
<p>Члан 14.</p>
<p>Социјално-економски савет за територију аутономне покрајине или јединице 
локалне самоуправе (у даљем тексту: локални савет) може да се оснује споразумом 
између надлежног извршног органа аутономне покрајине или јединице локалне 
самоуправе, синдиката и послодаваца, основаних за територију аутономне 
покрајине, односно јединице локалне самоуправе (у даљем тексту: учесници).</p>
<p>Споразум о оснивању локалног савета садржи нарочито: састав и број чланова 
локалног савета, делокруг рада, циљеве оснивања и деловања, начин финансирања и 
обављања административно-техничких послова и друга питања значајна за рад 
локалног савета у складу са овим законом.</p>
<p>Ако два учесника покрену иницијативу за образовање локалног савета, остали 
учесници су дужни да прихвате иницијативу.</p>
<p>Члан 15.</p>
<p>Локални савет разматра и заузима ставове о питањима из члана 9. овог закона о 
којима се одлучује на нивоу аутономне покрајине или јединице локалне самоуправе.</p>
<p>За заузимање ставова потребна је сагласност свих чланова локалног савета.</p>
<p>Члан 16.</p>
<p>Локални савет се региструје код министарства надлежног за послове рада (у 
даљем тексту: министарство).</p>
<p>Регистар локалних савета (у даљем тексту: Регистар) води се као јавна и 
електронска база података.</p>
<p>Члан 17.</p>
<p>Захтев за регистрацију локалног савета (у даљем тексту: захтев) министарству 
подноси један од учесника, у року од 15 дана од дана закључивања споразума о 
оснивању локалног савета.</p>
<p>Уз захтев се подноси:</p>
<p>1) споразум о оснивању локалног савета;</p>
<p>2) овлашћење за подношење захтева за регистрацију.</p>
<p>Члан 18.</p>
<p>Локални савет стиче својство правног лица даном уписа у Регистар.</p>
<p>Члан 19.</p>
<p>Министарство доноси решење о упису локалног савета у Регистар у року од 30 
дана од дана подношења захтева.</p>
<p>Решење садржи:</p>
<p>1) број и датум уписа;</p>
<p>2) назив и ниво оснивања локалног савета;</p>
<p>3) седиште и адресу локалног савета.</p>
<p>Члан 20.</p>
<p>У Регистар се нарочито уписују подаци који се односе на:</p>
<p>1) назив и ниво оснивања локалног савета;</p>
<p>2) седиште и адресу локалног савета;</p>
<p>3) учеснике локалног савета;</p>
<p>4) датум закључивања споразума о оснивању локалног савета;</p>
<p>5) број и датум решења о упису и брисању.</p>
<p>Министар доноси подзаконски акт којим се ближе уређују садржина и начин уписа 
и брисања локалног савета из Регистра.</p>
<p>Члан 21.</p>
<p>Локални савет се брише из Регистра у случају:</p>
<p>1) отказа споразума из члана 14. став 1. овог закона од стране свих учесника 
локалног савета;</p>
<p>2) када један од учесника локалног савета откаже учешће у локалном савету, 
односно када изгуби својство репрезентативности у смислу прописа о раду, због 
чега су престали да постоје услови из члана 2. тачка 2) овог закона у погледу 
заступљености сва три учесника локалног савета.</p>
<p>Министар доноси решење о брисању локалног савета ако наступи околност из 
става 1. овог члана, по пријави једног од учесника или по службеној дужности, у 
року од 15 дана од дана подношења пријаве, односно сазнања за околност из става 
1. овог члана.</p>
<p>Локални савет престаје да постоји брисањем из Регистра.</p>
<p>Члан 22.</p>
<p>Одредбе чл. 11–13. овог закона примењују се и на локални савет.</p>
<p>IV. ЗАЈЕДНИЧКЕ ОДРЕДБЕ</p>
<p>Члан 23.</p>
<p>Социјално-економски савет и локални савет доносе пословник о раду и друга 
акта којима се уређују начин и делокруг рада и друга питања од значаја за рад.</p>
<p>Члан 24.</p>
<p>Средства за оснивање и рад Социјално-економског савета обезбеђују се у буџету 
Републике Србије.</p>
<p>Средства за оснивање и рад локалног савета обезбеђују се у буџету аутономне 
покрајине, односно јединице локалне самоуправе.</p>
<p>Поред средстава из ст. 1. и 2. овог члана, средства за оснивање и рад 
Социјално-економског савета и локалног савета обезбеђују се из донација, прилога 
и спонзорства домаћих и страних правних и физичких лица и из других извора, у 
складу са законом.</p>
<p>V. ПРЕЛАЗНЕ И ЗАВРШНЕ ОДРЕДБЕ</p>
<p>Члан 25.</p>
<p>Именовање чланова Социјално-економског савета и секретара извршиће се у року 
од 30 дана од дана ступања на снагу овог закона.</p>
<p>Акт из члана 8. став 1. овог закона донеће се у року од 15 дана од дана 
именовања секретара.</p>
<p>Члан 26.</p>
<p>Локални савети који су образовани до дана ступања на снагу овог закона 
настављају са радом у складу са овим законом.</p>
<p>Учесници локалних савета који настављају са радом дужни су да ускладе 
споразуме о оснивању са одредбама овог закона и поднесу министарству захтев за 
регистрацију у року од 60 дана од дана ступања на снагу овог закона.</p>
<p>Члан 27.</p>
<p>Овај закон ступа на снагу осмог дана од дана објављивања у „Службеном 
гласнику Републике Србије”.</p>

