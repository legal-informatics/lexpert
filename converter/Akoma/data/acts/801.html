


	
	Zakon

	


	
				<p></p>
				<p>На основу члана 112. став 1. тачка 2. Устава Републике Србије, доносим</p>
				<p>УКАЗ</p>
				<p>о проглашењу Закона о потврђивању Споразумa између Владе Републике Србије и Владе Руске Федерације о војно-техничкој сарадњи</p>
				<p>Проглашава се Закон о потврђивању Споразумa између Владе Републике Србије и Владе Руске Федерације о војно-техничкој сарадњи, који је донела Народна скупштина Републике Србије на седници Деветог ванредног заседања у 2015. години, 19. јуна 2015. године.</p>
				<p>ПР број 76</p>
				<p>У Београду, 22. јуна 2015. године</p>
				<p>Председник Републике,</p>
				<p>Томислав Николић, с.р.</p>
				<p>ЗАКОН</p>
				<p>о потврђивању Споразумa између Владе Републике Србије и Владе Руске Федерације о војно-техничкој сарадњи</p>
				<p>"Службени гласник РС - Међународни уговори", 
				број 12 од 22. јуна 2015.</p>
				<p>Члан 1.</p>
				<p>Потврђује се Споразум између Владе Републике Србије и Владе Руске Федерације о војно-техничкој сарадњи, који је потписан у Београду, 16. октобра 2014. године, у оригиналу на српском и руском језику.</p>
				<p>Члан 2.</p>
				<p>Текст Споразума у оригиналу на српском језику гласи:</p>
				<p>СПОРАЗУМ</p>
				<p>ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РУСКЕ ФЕДЕРАЦИЈЕ О ВОЈНО-ТЕХНИЧКОЈ САРАДЊИ</p>
				<p>Влада Републике Србије и Влада Руске Федерације (у даљем тексту: Стране),</p>
				<p>Руководећи се општепризнатим начелима и нормама међународног права, као и узајамном тежњом за развојем и јачањем пријатељских односа између Републике Србије и Руске Федерације, </p>
				<p>Изражавајући спремност за сарадњу у војно-техничкој области, засновану на узајамном поштовању, поверењу и уважавању интереса сваке Стране,</p>
				<p>Споразумеле су се о следећем:</p>
				<p>Члан 1.</p>
				<p>Стране развијају војно-техничку сарадњу у следећим областима:</p>
				<p>– испоруке наоружања и војне технике, друге робе војне намене за потребе одбране и безбедности држава Страна;</p>
				<p>– обезбеђења експлоатације, ремонта и модернизације робе војне намене;</p>
				<p>– испоруке резервних делова, агрегата, склопова, уређаја, специјалне, наставне и помоћне имовине, комплетних делова за робу војне намене;</p>
				<p>– пружања услуга у области војно-техничке сарадње;</p>
				<p>– развоја односа сарадње током поступка пројектовања и производње робе војне намене;</p>
				<p>– размене стручњака ради пружања техничке помоћи приликом реализације заједничких програма у области војно-техничке сарадње;</p>
				<p>– обуке кадрова у одговарајућим образовним установама у складу с потребама и могућностима Страна;</p>
				<p>– консултативне помоћи у борбеној примени наоружања и војне технике, као и по другим питањима војно-техничке сарадње;</p>
				<p>– другим областима војно-техничке сарадње о којима се постигне споразум између Страна.</p>
				<p>Члан 2.</p>
				<p>Овлашћени органи Страна за реализацију овог споразума су:</p>
				<p>– са српске стране – Министарство одбране Републике Србије;</p>
				<p>– са руске стране – Федерална служба за војно-техничку сарадњу.</p>
				<p>Стране без одлагања у писаном облику, дипломатским путем, се узајамно информишу о променама својих овлашћених органа.</p>
				<p>Овлашћене организације Страна су организације које су, у складу са својим националним законодавством, стекле право на обављање спољнотрговинске делатности у погледу робе војне намене.</p>
				<p>Члан 3. </p>
				<p>У циљу реализације овог споразума, Стране и/или овлашћени органи могу по потреби закључити посебне споразуме, а овлашћене организације држава Страна посебне уговоре у односу на конкретна питања сарадње, према областима предвиђеним чланом 1. овог споразума.</p>
				<p>Спецификација и обим испоруке робе војне намене укључујући пружање услуга, услове и облике обрачуна, који су у складу са међународном праксом, одређују се у наведеним споразумима, уговорима и другим документима који се закључују на основу овог споразума.</p>
				<p>Сарадња Страна на основу овог споразума развија се у складу са законодавством држава Страна.</p>
				<p>Члан 4.</p>
				<p>У циљу реализације овог споразума и посебних договора у области војно-техничке сарадње, Стране ће формирати међувладину комисију за војно-техничку сарадњу, која ће бити састављена од представника српског и руског дела, чији састав одређују Стране. </p>
				<p>Начин рада међувладине комисије за војно-техничку сарадњу одређују председници њених националних делова.</p>
				<p>Члан 5.</p>
				<p>Свака од Страна користи робу војне намене коју је добила или набавила сагласно овом споразуму, само у сврхе које су означене приликом добијања или набавке. Није дозвољен реекспорт или предаја такве робе трећој страни без претходне писане сагласности Стране која је ту робу испоручила.</p>
				<p>Информације које је једна од Страна добила током сарадње сагласно овом споразуму, не могу да се користе на штету друге Стране.</p>
				<p>Члан 6.</p>
				<p>У случају извођења заједничких радова, Стране самостално или заједно одређују тајност података који се предају у складу са овим споразумом или су резултат његове реализације. На носиоце таквих података ставља се ознака:</p>
				<p>– У Републици Србији – Национална ознака тајности;</p>
				<p>– У Руској Федерацији – „За службену употребу”.</p>
				<p>О самом чину предаје тајних података, Стране састављају документ.</p>
				<p>Страна која је током реализације овог споразума добила податак од Стране која је одредила потребу да се чува његова тајност, обезбеђује његову заштиту и користи га у складу са својим националним законодавством. Овај податак не може да буде откривен или пренет трећој страни (држави) без претходне писане сагласности Стране која је пренела тај податак.</p>
				<p>Начин размене, услови и мере заштите података који представљају државну тајну Страна, током реализације и по престанку важења овог споразума, уређује се посебним споразумом између Страна.</p>
				<p>Приступ представника Страна војним објектима и војноиндустријским објектима држава Страна, врши се на начин одређен националним законодавством државе Стране пријема.</p>
				<p>Члан 7.</p>
				<p>Стране су сагласне да роба војне намене, која се стиче, користи или предаје током билатералне војно-техничке сарадње, може да представља и/или садржи интелектуалну својину, права на коју припадају државама Страна и/или учесницима уговора. </p>
				<p>Стране обезбеђују заштиту претходне интелектуалне својине и/или интелектуалне својине која је стечена током реализације овог споразума, и предузимају мере спречавања и/или сузбијања коришћења те интелектуалне својине, које није предвиђено уговорима, у складу са законодавством држава Страна и међународним уговорима, чије су учеснице Република Србија и Руска Федерација.</p>
				<p>Начин коришћења, правне заштите и чувања претходне интелектуалне својине и/или интелектуалне својине стечене током реализације овог споразума, као и расподела права Страна на стечену интелектуалну својину, предмет су посебног споразума између Страна.</p>
				<p>Члан 8.</p>
				<p>Страна која испоручује (предаје) робу војне намене у складу са овим споразумом, има право да обавља контролу наменског коришћења појединих врста такве робе коју је она испоручила (пренела) на основу овог споразума. </p>
				<p>Начин обављања такве контроле је предмет посебног споразума између Страна.</p>
				<p>Члан 9.</p>
				<p>Спорна питања која настану између Страна у тумачењу и примени овог споразума и посебних договора у области војно–техничке сарадње, решавају се путем консултација и преговора између овлашћених органа Страна. </p>
				<p>Члан 10.</p>
				<p>Овај споразум може бити измењен уз узајамну сагласност Страна, у писаној форми.</p>
				<p>Измене Споразума ступају на снагу у складу са чланом 12. овог споразума.</p>
				<p>Члан 11.</p>
				<p>Даном ступања на снагу овог споразума, престаје да важи Споразум између Савезне Владе Савезне Републике Југославије и Владе Руске Федерације о војно-техничкој сарадњи, који је потписан у Москви, 3. децембра 1997. године.</p>
				<p>Члан 12.</p>
				<p>Овај споразум ступа на снагу даном пријема последњег писаног обавештења, којим се Стране међусобно обавештавају, дипломатским путем, о томе да су испуниле унутрашњу процедуру неопходну за његово ступање на снагу.</p>
				<p>Овај споразум се закључује на пет (5) година и аутоматски се продужава на наредне периоде од пет (5) година, осим уколико једна од Страна не обавести у писаном облику другу Страну најкасније шест месеци пре истека почетног или било ког другог периода важења овог споразума, о намери да раскине овај споразум.</p>
				<p>Престанак важења овог споразума не утиче на извршавање обавеза из споразума и уговора, који су закључени у складу с овим споразумом током периода његовог важења, осим у случају ако су се Стране договориле на други начин.</p>
				<p>У случају престанка важења овог споразума, обавезе предвиђене чл. 5–8 овог споразума остају на снази.</p>
				<p>Сачињено у Београду, 16. октобра 2014. године, у по два оригинална примерка, сваки на српском и руском језику, при чему оба текста имају једнаку правну снагу.</p>
				<p></p>
				<table class="tabela-bez-bordera">
					
						<tr>
							<td>
								<p>За ВладуРепублике Србије</p>
								<p>Братислав Гашић, с.р.</p>
							</td>
							<td>
								<p>За ВладуРуске Федерације</p>
								<p>Александар Васиљевич Фомин, с.р.</p>
							</td>
						</tr>
					
				</table>
				<p>Члан 3.</p>
				<p>Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.</p>
	

