






ZAКON


o tehničkim
zahtevima za proizvode i ocenjivanju usaglašenosti

“Službeni glasnik RS”,
broj 36 od 15. maja 2009.







I. UVODNE
ODREDBE




Predmet




Član
1.

Ovim zakonom uređuje se način propisivanja tehničkih
zahteva za proizvode i donošenje tehničkih propisa, ocenjivanje usaglašenosti proizvoda
sa propisanim tehničkim zahtevima (u daljem tekstu: ocenjivanje usaglašenosti), obaveze
isporučioca proizvoda i vlasnika proizvoda u upotrebi, važenje inostranih isprava
o usaglašenosti i znakova usaglašenosti, obaveštavanje o tehničkim propisima i postupcima
ocenjivanja usaglašenosti i vršenje nadzora nad sprovođenjem ovog zakona i propisa donetih
na osnovu ovog zakona.




Primena




Član
2.

Ovaj zakon primenjuje se na sve proizvode, osim na
proizvode za koje su tehnički zahtevi uređeni posebnim zakonima i propisima donetim
na osnovu tih zakona.

Ako posebnim zakonima i propisima iz stava 1. ovog
člana nisu uređena pitanja koja se odnose na imenovanje, odnosno ovlašćivanje tela
za ocenjivanje usaglašenosti i važenje inostranih isprava o usaglašenosti i znakova
usaglašenosti, na ta pitanja se primenjuju odredbe ovog zakona.

Odredbe ovog zakona kojima se uređuje prijavljivanje
imenovanog, odnosno ovlašćenog tela za ocenjivanje usaglašenosti, vođenje registara
i prijavljivanje tehničkih propisa, primenjuju se i na proizvode za koje su tehnički
zahtevi uređeni posebnim zakonima i propisima donetim na osnovu tih zakona.





Značenje
pojedinih izraza




Član
3.

Pojedini izrazi upotrebljeni u ovom zakonu imaju sledeće
značenje:

1) proizvod je svaki proizvod koji je, kao
rezultat nekog procesa, izrađen ili na drugi način dobijen, nezavisno od stepena
njegove prerade, a namenjen je za stavljanje na tržište ili isporuku na tržištu;

2) isporuka na tržištu je svako činjenje dostupnim
proizvoda na tržištu Republike Srbije radi distribucije, potrošnje ili upotrebe,
sa ili bez naknade; 

3) stavljanje na tržište je prva isporuka proizvoda
na tržište Republike Srbije;

4) proizvođač je pravno lice, preduzetnik ili
fizičko lice koje izrađuje proizvod ili lice koje se predstavlja kao proizvođač stavljanjem
na proizvod svog poslovnog imena, imena ili naziva, žiga, neke druge prepoznatljive
oznake ili na drugi način; 

5) zastupnik je pravno lice ili preduzetnik registrovan
u Republici Srbiji, odnosno fizičko lice sa prebivalištem u Republici Srbiji, koje
je proizvođač ovlastio da za njegov račun preduzima radnje iz ovlašćenja, a u vezi
sa stavljanjem proizvoda na tržište Republike Srbije;

6) uvoznik je pravno lice ili preduzetnik registrovan
u Republici Srbiji, odnosno fizičko lice sa prebivalištem u Republici Srbiji koje
stavlja na tržište proizvod iz drugih zemalja;

7) distributer je pravno lice ili preduzetnik
registrovan u Republici Srbiji, odnosno fizičko lice sa prebivalištem u Republici
Srbiji, koje je uključeno u lanac isporuke i koje u okviru obavljanja svoje delatnosti
isporučuje proizvod, a nije proizvođač ili uvoznik;

8) isporučilac je proizvođač, zastupnik, uvoznik
ili distributer;

9) ocenjivanje usaglašenosti je svaka aktivnost kojom
se utvrđuje da li je proizvod, odnosno proces proizvodnje usaglašen sa propisanim
tehničkim zahtevima;

10) telo za ocenjivanje usaglašenosti je privredno
društvo, ustanova ili drugo pravno lice koje sprovodi ocenjivanje usaglašenosti, odnosno
obavlja poslove tehničke procene, uključujući etaloniranje, ispitivanje, sertifikaciju
i kontrolu;

11) isprava o usaglašenosti je deklaracija
o usaglašenosti, izveštaj o ispitivanju, sertifikat, uverenje o kontrolisanju ili drugi
dokument kojim se potvrđuje usaglašenost proizvoda sa propisanim zahtevima;

12) imenovanje je odobrenje koje nadležni ministar
daje telu za ocenjivanje usaglašenosti za sprovođenje ocenjivanja usaglašenosti za potrebe
proizvođača, u skladu sa zahtevima iz tehničkog propisa;

13) ovlašćivanje je odobrenje koje nadležni ministar
daje telu za ocenjivanje usaglašenosti za obavljanje poslova tehničke procene, za potrebe
organa državne uprave koji sprovodi ocenjivanje usaglašenosti, u skladu sa zahtevima
iz tehničkog propisa;

14) tehnička procena je ispitivanje, odnosno
kontrolisanje proizvoda u skladu sa zahtevima tehničkog propisa, koje obavlja ovlašćeno
telo za ocenjivanje usaglašenosti za potrebe organa državne uprave;

15) tehnička specifikacija je dokument u kome
se utvrđuju tehnički zahtevi za proizvode i postupci ocenjivanja usaglašenosti, koji
priprema stručna komisija koju obrazuje nadležno ministarstvo, a donosi ga ministar
koji rukovodi radom ministarstva;

16) pregled je aktivnost redovnog ili vanrednog
proveravanja ispunjenosti propisanih zahteva za bezbednost proizvoda tokom veka upotrebe;

17) znak usaglašenosti je oznaka koju proizvođač
stavlja na proizvod i kojim se potvrđuje da je taj proizvod usaglašen sa propisanim
tehničkim zahtevima. 

Drugi izrazi koji se upotrebljavaju u ovom zakonu,
a nisu definisani u stavu 1. ovog člana, imaju značenje definisano zakonima kojima
se uređuju opšta bezbednost proizvoda, standardizacija i akreditacija. 





II.
TEHNIČКI ZAHTEVI ZA PROIZVODE I TEHNIČКI PROPISI




Način
propisivanja tehničkih zahteva




Član
4.

Tehnički zahtevi za pojedinačni proizvod, odnosno
grupe proizvoda (u daljem tekstu: tehnički zahtevi) propisuju se tehničkim propisom
neposredno, navođenjem tih zahteva u tekstu propisa ili posredno, pozivanjem tehničkog
propisa na srpski standard, odnosno tehničku specifikaciju.




Tehnički
propis




Član
5.

Tehnički propis je svaki propis, kojim se, za pojedinačni
proizvod, odnosno grupe proizvoda (u daljem tekstu: proizvod) uređuje najmanje jedan
od sledećih elemenata: 

1) tehnički zahtevi koje mora da ispunjava proizvod
koji se isporučuje; 

2) postupci ocenjivanja usaglašenosti;

3) zahtevi za bezbednost proizvoda tokom veka upotrebe;

4) redovni i vanredni pregledi proizvoda tokom veka
upotrebe;

5) isprave koje prate proizvod prilikom stavljanja na
tržište ili upotrebu; 

6) znak i način označavanja proizvoda;

7) zahtevi koje mora da ispuni telo za ocenjivanje usaglašenosti;


8) zahtevi u pogledu pakovanja i obeležavanja.

Tehnički propisi i u njima sadržani tehnički zahtevi
donose se radi zaštite bezbednosti, života i zdravlja ljudi, zaštite životinja i biljaka,
zaštite životne sredine, zaštite potrošača i drugih korisnika i zaštite imovine.




Donošenje
tehničkog propisa




Član
6.

Tehnički propis priprema i donosi ministarstvo u okviru
svog delokruga (u daljem tekstu: nadležno ministarstvo). 

Prilikom pripreme, donošenja i primene tehničkog propisa
nadležno ministarstvo uzima u obzir, naročito: 

1) sprečavanje nepotrebnih prepreka u trgovini;

2) ravnopravnost domaćih i stranih proizvoda na tržištu;

3) korišćenje srpskih standarda kojima se preuzimaju
međunarodni standardi, kao osnove za pripremu tehničkog propisa;

4) određivanje primerenog roka za početak primene tehničkog
propisa;

5) promenjene okolnosti do kojih je došlo posle donošenja
tehničkog propisa, radi njegove izmene ili stavljanja van snage;

6) ostvarivanje ciljeva tehničkog propisa na način koji
je najmanje ograničavajući po trgovinu i u tom smislu vrši izmene ili stavlja van
snage tehnički propis;

7) zahteve koje proizvod treba da ispunjava prvenstveno
u pogledu funkcionalnih karakteristika, a ne u pogledu dizajna ili opisnih karakteristika
proizvoda.




Posredno
propisivanje tehničkih zahteva




Član
7.

Tehnički propis se može pozvati na srpski standard
na dva načina:

1) tehničkim propisom može se odrediti da je
jedini način postizanja usaglašenosti sa zahtevima tog propisa ispunjavanje zahteva
srpskog standarda na koji se tehnički propis poziva; 

2) tehničkim propisom može se odrediti da je jedan
od mogućih načina postizanja usaglašenosti sa zahtevima tog propisa ispunjavanje zahteva
srpskog standarda na koji se tehnički propis poziva.

Institut za standardizaciju Srbije dužan je da, na
zahtev nadležnog ministarstva, dostavi obaveštenje o tome da li za proizvod koji
se uređuje tehničkim propisom postoji odgovarajući srpski standard ili predstoji
njegovo donošenje, odnosno da li postoji odgovarajući međunarodni ili evropski standard.

Ministar koji rukovodi radom nadležnog ministarstva
(u daljem tekstu: nadležni ministar), sastavlja spisak standarda iz stava 1. tačka
2) ovog člana na koje se poziva tehnički propis koji priprema i donosi to ministarstvo.


Spisak standarda iz stava 3. ovog člana objavljuje
se u „Službenom glasniku Republike Srbije” na obrascu čiju sadržinu propisuje ministar
nadležan za poslove standardizacije.




Član
8.

Tehničkim propisom može se odrediti da je jedini način
postizanja usaglašenosti sa zahtevima tog propisa ispunjavanje zahteva tehničke specifikacije
na koju se tehnički propis poziva. 

Nadležni ministar utvrđuje listu tehničkih specifikacija
iz stava 1. ovog člana koja se objavljuje u „Službenom glasniku Republike Srbije”.

Tehnička specifikacija objavljuje se na internet stranici
nadležnog ministarstva.




III.
OCENJIVANJE USAGLAŠENOSTI PROIZVODA




Propisivanje
ocenjivanja usaglašenosti




Član
9.

Obaveza ocenjivanja usaglašenosti utvrđuje se tehničkim
propisom. 

Tehničkim propisom utvrđuje se da pre stavljanja proizvoda
na tržište ili upotrebu, ocenjivanje usaglašenosti može sprovesti, odnosno u njemu
učestvovati:

1) proizvođač;

2) imenovano telo za ocenjivanje usaglašenosti;


3) organ državne uprave. 

Tehničkim propisom se određuje vrsta isprave o usaglašenosti
koju je isporučilac dužan da izda ili obezbedi za proizvod pre njegovog stavljanja
na tržište ili upotrebu. 

Sadržaj isprave o usaglašenosti uređuje se propisom
koji donosi Vlada.




Postupci
ocenjivanja usaglašenosti




Član
10.

Tehničkim propisom utvrđuje se način ocenjivanja usaglašenosti
koji može da obuhvati primenu jednog postupka, nekoliko postupaka ili kombinaciju
različitih postupaka ocenjivanja usaglašenosti.

Postupci ocenjivanja usaglašenosti iz stava 1. ovog
člana mogu biti utvrđeni i posredno u standardu ili tehničkoj specifikaciji na koje
se poziva tehnički propis.




Ocenjivanje
usaglašenosti koje sprovodi proizvođač




Član
11.

Кada je tehničkim propisom utvrđeno da ocenjivanje usaglašenosti
sprovodi proizvođač, tim propisom propisuju se i zahtevi vezani za internu kontrolu
proizvodnje.

Interna kontrola proizvodnje obuhvata sve mere koje
su potrebne da proces proizvodnje i praćenje tog procesa obezbede usaglašenost proizvoda
sa tehničkim propisom.

Proizvođač izdaje deklaraciju o usaglašenosti i obezbeđuje
tehničku dokumentaciju, u skladu sa propisanim zahtevima, koja mora biti dostupna
nadležnom inspektoru radi sprovođenja nadzora.




Ocenjivanje
usaglašenosti koje sprovodi imenovano telo za ocenjivanje usaglašenosti




Član
12.

Кada je tehničkim propisom utvrđeno da ocenjivanje usaglašenosti
sprovodi imenovano telo za ocenjivanje usaglašenosti, tim propisom se utvrđuju i zahtevi
koje to telo mora da ispuni, naročito u pogledu: 

1) stručne osposobljenosti zaposlenih i drugih angažovanih
lica;

2) opreme;

3) nezavisnosti i nepristrasnosti u odnosu na lica
povezana sa proizvodom koji je predmet ocenjivanja usaglašenosti;

4) postupanja sa prigovorima na njegov rad i donete
odluke;

5) čuvanja poslovne tajne;

6) osiguranja od odgovornosti za štetu.




Član
13.

Кada je tehničkim propisom utvrđeno da ocenjivanje usaglašenosti
sprovodi imenovano telo za ocenjivanje usaglašenosti (u daljem tekstu: imenovano telo),
rešenje o njegovom imenovanju donosi nadležni ministar u skladu sa zakonom kojim se
uređuje opšti upravni postupak.

Nadležni ministar donosi rešenje o imenovanju, ako telo
za ocenjivanje usaglašenosti koje je podnelo zahtev za imenovanje ispunjava zahteve
iz tehničkog propisa u smislu člana 12. ovog zakona.

Pri ocenjivanju ispunjavanja propisanih zahteva, nadležni
ministar uzima u obzir i akt o dodeli akreditacije koje je telo za ocenjivanje usaglašenosti
pribavilo u postupku akreditacije. 

Rešenje iz stava 1. ovog člana je konačno.




Član
14.

Imenovano telo iz člana 13. stav 1. ovog zakona, na
osnovu ugovora sa proizvođačem, sprovodi ocenjivanje usaglašenosti u skladu sa postupcima
utvrđenim tehničkim propisom.

Imenovano telo, pre izdavanja isprave o usaglašenosti,
zahteva da proizvođač koji nije ispunio propisane zahteve, preduzme odgovarajuće
korektivne mere. 

Ako imenovano telo, prilikom provere usaglašenosti,
posle izdavanja isprave, utvrdi da proizvod više ne ispunjava propisane zahteve, tražiće
od proizvođača da preduzme odgovarajuće korektivne mere i po potrebi može, privremeno
ili trajno, da oduzme ispravu o usaglašenosti ili da ograniči važenje te isprave.

Imenovano telo može da, uz saglasnost proizvođača,
poveri podizvođaču određene poslove u vezi sa ocenjivanjem usaglašenosti ako podizvođač
ispunjava zahteve iz istog tehničkog propisa kao i imenovano telo. 

Imenovano telo može poveriti podizvođaču samo poslove
za koje je to telo imenovano. Imenovano telo zadržava odgovornost za poslove koje
je poverilo podizvođaču. 

Način sprovođenja ocenjivanja usaglašenosti iz stava
1. ovog člana, uređuje se propisom koji donosi Vlada.




Član
15.

Imenovano telo dužno je da obavesti nadležnog ministra
o: 

1) odbijanju izdavanja, ograničavanju, privremenom ili
trajnom oduzimanju isprave o usaglašenosti;

2) izmenjenim okolnostima iz rešenja o njegovom imenovanju
koje mogu da utiču na obim i zahteve imenovanja;

3) zahtevu nadležnog inspektora u vezi sa ocenjivanjem
usaglašenosti;

4) poveravanju poslova podizvođaču iz člana 14. stav
4. ovog zakona;

5) izvršenom ocenjivanju usaglašenosti u obimu svog
imenovanja u zemlji i inostranstvu;

6) drugim aktivnostima u vezi ocenjivanja usaglašenosti.


Obaveštenja iz stava 1. tač. 5) i 6) ovog člana daju
se na zahtev nadležnog ministarstva. 




Član
16.

Ako nadležni ministar utvrdi da imenovano telo više
ne ispunjava propisane zahteve ili da ne izvršava svoje obaveze, donosi rešenje o
oduzimanju odobrenja za sprovođenje ocenjivanja usaglašenosti, u skladu sa zakonom kojim
se uređuje opšti upravni postupak.

Pre donošenja rešenja iz stava 1. ovog člana, nadležni
ministar može, uzimajući u obzir značaj nedostataka u pogledu ispunjavanja zahteva
ili izvršavanja obaveza, pismeno da upozori imenovano telo o nedostacima u pogledu
ispunjavanja zahteva ili izvršavanja obaveza i odredi rok za otklanjanje tih nedostataka
koji ne može biti duži od 60 dana.

Rešenje iz stava 1. ovog člana je konačno. 


U slučaju donošenja rešenja o oduzimanju odobrenja iz
stava 1. ovog člana ili u slučaju da imenovano telo prestane sa radom, nadležni
ministar nalaže tom telu da u određenom roku izvrši prenos dokumentacije koja se
odnosi na ocenjivanje usaglašenosti drugom imenovanom telu, po izboru proizvođača,
odnosno omogući dostupnost te dokumentacije nadležnim organima. 




Ocenjivanje
usaglašenosti koje sprovodi organ državne uprave




Član
17.

Кada je tehničkim propisom utvrđeno da ocenjivanje usaglašenosti
sprovodi organ državne uprave, nadležni organ državne uprave, na zahtev proizvođača,
sprovodi ocenjivanje usaglašenosti u skladu sa postupcima utvrđenim tim propisom.

Organ državne uprave, pre izdavanja isprave o usaglašenosti,
nalaže proizvođaču koji nije ispunio propisane zahteve da preduzme odgovarajuće
korektivne mere. 

Ako organ državne uprave, prilikom provere usaglašenosti,
posle izdavanja isprave o usaglašenosti, utvrdi da proizvod ne ispunjava propisane
zahteve, naložiće proizvođaču da preduzme odgovarajuće korektivne mere i po potrebi
može rešenjem, privremeno ili trajno, da oduzme ispravu o usaglašenosti ili ograniči
važenje te isprave.

Rešenje iz stava 3. ovog člana je konačno.

Troškovi ocenjivanja usaglašenosti iz stava 1. ovog
člana padaju na teret proizvođača.

Način sprovođenja ocenjivanja usaglašenosti iz stava
1. ovog člana i način određivanja i plaćanja troškova ocenjivanja usaglašenosti iz stava
5. ovog člana, uređuju se propisom koji donosi Vlada.




Član
18.

Кada je tehničkim propisom utvrđeno da ocenjivanje usaglašenosti
sprovodi organ državne uprave, a kada za potrebe tog organa tehničku procenu vrši
telo za ocenjivanje usaglašenosti, to telo mora da ispunjava zahteve iz tehničkog propisa
u smislu člana 12. ovog zakona. 

Nadležno ministarstvo objavljuje javni poziv za podnošenje
prijave za ovlašćivanje tela za ocenjivanje usaglašenosti radi vršenja tehničke procene.

U javnom pozivu se navodi naročito broj i vrsta tela
za ocenjivanje usaglašenosti potrebnih organu državne uprave za vršenje tehničke procene,
kao i zahteve iz tehničkog propisa koje to telo mora da ispuni.

Nadležni ministar donosi rešenje o ovlašćivanju tela
za ocenjivanje usaglašenosti iz stava 1. ovog člana u skladu sa zakonom kojim se uređuje
opšti upravni postupak. 

Rešenje iz stava 4. ovog člana je konačno.

Ako nadležni ministar utvrdi da ovlašćeno telo iz
stava 4. ovog člana više ne ispunjava propisane zahteve, odnosno da ne izvršava svoje
obaveze, kao i u slučaju prestanka potrebe za vršenjem tehničke procene, nadležni
ministar će postupiti shodno članu 16. st. 1. i 2. ovog zakona. 




Uloga
akreditacije




Član
19.

Pri donošenju rešenja iz čl. 13. i 18. ovog zakona,
smatraće se da telo za ocenjivanje usaglašenosti koje ima akt o akreditaciji ispunjava
propisane zahteve u meri u kojoj su obuhvaćeni obimom akreditacije, uzimajući u
obzir postupke ocenjivanja usaglašenosti i proizvode obuhvaćene akreditacijom.

Tehničkim propisom može se utvrditi da u postupku
ocenjivanja usaglašenosti pojedine aktivnosti, umesto imenovanog tela, može da sprovodi
akreditovano telo koje je u sastavu proizvođača. 

Telo iz stava 2. ovog člana mora da bude organizovano
kao zasebna organizaciona jedinica proizvođača, ne sme da učestvuje u izradi, isporuci,
montaži, korišćenju ili održavanju proizvoda čiju usaglašenost ocenjuje i može da pruža
usluge isključivo proizvođaču u čijem se sastavu nalazi.




Prijavljivanje
tela za ocenjivanje usaglašenosti




Član
20.

Ministarstvo nadležno za poslove koji se odnose na
tehničke propise (u daljem tekstu: ministarstvo), na predlog nadležnog ministarstva,
vrši prijavljivanje imenovanog, odnosno ovlašćenog tela za ocenjivanje usaglašenosti
odgovarajućoj međunarodnoj organizaciji u skladu sa pravilima potvrđenih međunarodnih
sporazuma čiji je potpisnik Republika Srbija. 

Način imenovanja, ovlašćivanja, oduzimanja odobrenja za
sprovođenje ocenjivanja usaglašenosti, prijavljivanja tela za ocenjivanje usaglašenosti,
kao i način utvrđivanja ispunjenosti propisanih zahteva za imenovanje, odnosno ovlašćivanje
tela za ocenjivanje usaglašenosti, uređuje se propisom koji donosi Vlada. 





IV.
OBAVEZE ISPORUČIOCA PROIZVODA I VLASNIКA PROIZVODA U UPOTREBI




Usaglašenost
proizvoda




Član
21.

Proizvod se stavlja na tržište, odnosno isporučuje
na tržištu samo ako je usaglašen sa propisanim tehničkim zahtevima, ako je njegova
usaglašenost ocenjena prema propisanom postupku, ako je označen u skladu sa propisima
i ako ga prate propisane isprave o usaglašenosti i druga propisana dokumentacija.




Zaštitna
klauzula




Član
22.

Nadležni inspektor preduzima odgovarajuće mere ograničavanja
isporuke na tržištu, zabrane stavljanja proizvoda na tržište ili isporuke na tržištu,
povlačenja, odnosno opozivanja proizvoda u skladu sa zakonom, ako se utvrdi da proizvod
koji je usaglašen sa tehničkim propisom može da ugrozi javni interes, a naročito
ako je ugrožena bezbednost, život i zdravlje ljudi, bezbednost i zdravlje životinja
i biljaka, životna sredina, bezbednost potrošača i drugih korisnika i imovina.

Nadležni ministar briše srpski standard sa spiska
standarda iz člana 7. stav 3. ovog zakona, ako se utvrdi da je nebezbednost proizvoda
iz stava 1. ovog člana posledica nezadovoljavajućih tehničkih rešenja iz tog standarda.




Obaveze
proizvođača




Član
23.

Proizvođač je dužan da: 

1) obezbedi da se proizvod izradi u skladu sa propisanim
zahtevima; 

2) izradi potrebnu tehničku dokumentaciju i čuva je
u propisanom roku;

3) obezbedi sprovođenje propisanog postupka ocenjivanja
usaglašenosti, izradi deklaraciju o usaglašenosti i čuva je u propisanom roku, kao
i da stavi na proizvod propisani znak usaglašenosti; 

4) kada je propisano, vrši ispitivanje uzoraka proizvoda
na tržištu, obrađuje informacije, vodi registar reklamacija i obaveštava distributere
o neusaglašenim proizvodima, kao i korektivnim merama preduzetim samoinicijativno,
po nalogu ili u saradnji sa nadležnim organima, u cilju izbegavanja rizika koje neusaglašeni
proizvod predstavlja;

5) vrši druge aktivnosti utvrđene tehničkim propisom
za pojedine proizvode.

Proizvođač može da ovlasti zastupnika da izvršava
njegove obaveze dajući mu pismeno ovlašćenje, koje zastupniku mora da omogući najmanje
da:

1) čuva deklaraciju o usaglašenosti i tehničku dokumentaciju
u propisanom roku; 

2) dostavlja nadležnim organima sve informacije i dokumentaciju
neophodnu za dokazivanje usaglašenosti proizvoda; 

3) sarađuje sa nadležnim organima u svim korektivnim
merama preduzetim u cilju izbegavanja rizika koje proizvod predstavlja.

Proizvođač ne može na ovlašćenog zastupnika preneti
svoje obaveze iz stava 1. tačka 1) ovog člana, kao ni izradu tehničke dokumentacije.





Član
24.

Proizvođač stavlja znak usaglašenosti na proizvod koji
je usaglašen sa tehničkim propisom ako je to utvrđeno tehničkim propisom. 


Na proizvod koji nije usaglašen sa propisanim zahtevima,
odnosno na proizvod za koji nije propisano stavljanje znaka usaglašenosti, zabranjeno
je stavljati znak usaglašenosti.

Zabranjeno je na proizvod stavljati drugi znak koji
nije znak usaglašenosti već na njega samo podseća svojim sadržajem ili oblikom čime
bi kod potrošača ili drugog korisnika mogao da stvori zabludu da se radi o znaku
usaglašenosti ili ako bi se stavljanjem drugog znaka na proizvod smanjila vidljivost,
odnosno čitljivost znaka usaglašenosti. 

Oblik, izgled i sadržaj znaka usaglašenosti uređuje
se propisom koji donosi Vlada.




Obaveze
uvoznika




Član
25.

Uvoznik je dužan da: 

1) proveri da li je za proizvod izdata deklaracija
o usaglašenosti, odnosno da li proizvod prati druga propisana isprava o usaglašenosti,
da li je označen propisanim znakom usaglašenosti, da li je obeležen na način koji
omogućava identifikaciju proizvoda i proizvođača i da li ga prati propisana dokumentacija;

2) u propisanom roku čuva kopiju deklaracije o usaglašenosti
i tehničku dokumentaciju, kao i da ih učini dostupnim nadležnim organima na njihov
zahtev;

3) u slučaju osnovane sumnje da proizvod nije usaglašen
sa propisanim zahtevima, stavi proizvod na tržište tek nakon što proizvođač usaglasi
proizvod sa tim zahtevima, kao i da o tome obavesti nadležni organ, ako proizvod
nije bezbedan;

4) obezbedi da, pre stavljanja proizvoda na tržište,
uslovi skladištenja ili prevoza ne ugroze usaglašenost proizvoda sa propisanim zahtevima;


5) vrši druge aktivnosti utvrđene tehničkim propisom
za pojedine proizvode.

Uvoznik se smatra proizvođačem i preuzima njegove obaveze
kada stavi na tržište proizvod pod svojim imenom ili žigom, odnosno ako izmeni proizvod
koji je već stavljen na tržište u meri koja utiče na usaglašenost sa propisanim zahtevima.




Obaveze
distributera




Član
26.

Distributer je dužan da: 

1) proveri da li je na proizvod stavljen propisani
znak usaglašenosti i da li ga prati propisana dokumentacija;

2) u slučaju osnovane sumnje da proizvod nije usaglašen
sa propisanim zahtevima, isporuči proizvod na tržište, tek nakon što proizvođač
usaglasi proizvod sa tim zahtevima, kao i da o tome obavesti proizvođača ili uvoznika
i nadležne organe, ako proizvod nije bezbedan;

3) obezbedi da, pre isporuke proizvoda na tržište,
uslovi skladištenja ili prevoza ne ugroze usaglašenost proizvoda sa propisanim zahtevima;

4) vrši druge ativnosti utvrđene tehničkim propisom
za pojedine proizvode.

Distributer se smatra proizvođačem i preuzima njegove
obaveze kada stavi na tržište proizvod pod svojim imenom ili žigom, odnosno ako
izmeni proizvod koji je već stavljen na tržište u meri koja utiče na usaglašenost
sa propisanim zahtevima.




Obaveze
vlasnika proizvoda u upotrebi




Član
27.

Vlasnik tehnički složenog proizvoda, za koji je tehničkim
propisom utvrđena obaveza redovnih, odnosno vanrednih pregleda radi potvrđivanja
bezbednosti proizvoda tokom veka upotrebe, može da stavi u upotrebu taj proizvod,
odnosno da omogući upotrebu tog proizvoda, samo ako su izvršeni propisani pregledi
kojima je potvrđena njegova bezbednost.

Tehničkim propisom može da se odredi da propisane
preglede vrši imenovano telo ili organ državne uprave.

Na način vršenja propisanih pregleda iz stava 2. ovog
člana, shodno se primenjuju odredbe čl. 12. do 19. ovog zakona. 




V. VAŽENJE
INOSTRANIH ISPRAVA I ZNAКOVA USAGLAŠENOSTI




Član
28.

Isprave o usaglašenosti koje je izdalo inostrano telo
za ocenjivanje usaglašenosti i znaci usaglašenosti izdati u inostranstvu (u daljem
tekstu: inostrane isprave i znakovi usaglašenosti) važe u Republici Srbiji, ako
su izdati u skladu sa potvrđenim međunarodnim sporazumima čiji je potpisnik Republika
Srbija.

Nadležni ministar može priznati važenje inostranih
isprava i znakova usaglašenosti kojima se potvrđuje usaglašenost proizvoda sa inostranim
tehničkim propisom, pod uslovom da zahtevi iz tog propisa obezbeđuju najmanje isti
stepen zaštite bezbednosti života i zdravlja ljudi, zaštite životinja i biljaka, zaštite
životne sredine, zaštite potrošača i drugih korisnika i zaštite imovine, koji su
određeni zahtevima srpskog tehničkog propisa.




Član
29.

Prilikom priznavanja važenja inostranih isprava i znakova
usaglašenosti, pored uslova iz člana 28. stav 2. ovog zakona, utvrđuje se i da li
zahtevi iz inostranog tehničkog propisa koje inostrano telo za ocenjivanje usaglašenosti
mora da ispuni da bi sprovodilo postupak ocenjivanja usaglašenosti proizvoda, obezbeđuju
najmanje isti stepen ispunjenosti zahteva koji su utvrđeni srpskim tehničkim propisom
za imenovano telo.




Član
30.

Akt o priznavanju važenja isprava i znakova o usaglašenosti
iz člana 28. stav 2. ovog zakona donosi se po prethodno pribavljenom mišljenju Ministarstva.

Način priznavanja isprava i znakova usaglašenosti iz
člana 28. stava 2. ovog zakona uređuje se propisom koji donosi Vlada.




VI.
OBAVEŠTAVANJE




Registri




Član
31.

Ministarstvo, kao javnu knjigu, vodi sledeće registre:

1) važećih tehničkih propisa i imenovanih, odnosno
ovlašćenih tela za ocenjivanje usaglašenosti;

2) tehničkih propisa u pripremi; 

3) inostranih isprava i znakova usaglašenosti koji
važe u Republici Srbiji.

U registre iz stava 1. ovog člana, upisuju se naročito:
naziv nadležnog ministarstva koje je donelo tehnički propis; naziv tehničkog propisa;
poslovno ime, sedište i delatnost imenovanog, odnosno ovlašćenog tela za ocenjivanje
usaglašenosti i drugi podaci od značaja za poslovanje tih tela; naziv nadležnog ministarstva
koje je pripremilo tehnički propis i naziv tog propisa; vrsta inostranih isprava
i znakova usaglašenosti koji važe u Republici Srbiji, poslovno ime i sedište inostranih
tela za ocenjivanje usaglašenosti koja su izdala ispravu o usaglašenosti i druge podatke
od značaja za poslovanje tih inostranih tela, kao i druge podatke koji su od značaja
za inostrane isprave i znakove usaglašenosti.

Sadržinu i način vođenja registara iz stava 1. ovog
člana bliže propisuje ministar nadležan za poslove koji se odnose na tehničke propise.




Prijavljivanje
tehničkih propisa u pripremi




Član
32.

Ministarstvo, u skladu sa pravilima potvrđenih međunarodnih
sporazuma čiji je potpisnik Republika Srbija, prijavljuje odgovarajućim organima
iz tih sporazuma tehničke propise u pripremi i sa njima povezane postupke ocenjivanja
usaglašenosti.

Postupak prijavljivanja tehničkih propisa iz stava
1. ovog člana uređuje se propisom koji donosi Vlada.




Informisanje




Član
33.

Ministarstvo, na zahtev domaćih i stranih pravnih
i fizičkih lica, daje informacije i obezbeđuje odgovarajuću dokumentaciju u vezi
sa: 

1) važećim tehničkim propisima, odnosno tehničkim
propisima u pripremi;

2) važećim postupcima ocenjivanja usaglašenosti ili
postupcima ocenjivanja usaglašenosti u pripremi;

3) članstvom Republike Srbije u međunarodnim i regionalnim
programima saradnje u oblasti ocenjivanja usaglašenosti ili u bilateralnim i multilateralnim
sporazumima koji se odnose na tehničke propise i postupke ocenjivanja usaglašenosti.

Način informisanja i obezbeđivanja dokumentacije iz
stava 1. ovog člana uređuje se propisom koji donosi Vlada.




VII.
INSPEКCIJSКI NADZOR




Član
34.

Inspekcijski nadzor nad sprovođenjem odredaba ovog
zakona i propisa donetih na osnovu ovog zakona, kao i tehničkih propisa koji se
primenjuju na osnovu člana 41. ovog zakona, vrše nadležna ministarstva preko inspektora
u skladu sa zakonom. 

Nadležni inspektor je ovlašćen da u vršenju nadzora,
osim mera za koje je ovlašćen drugim propisima:

1) zahteva od isporučilaca sve potrebne informacije
i uvid u isprave o usaglašenosti i propisanu tehničku dokumentaciju;

2) obavlja odgovarajuće provere, uzima uzorke proizvoda
i daje ih na ispitivanje radi provere usaglašenosti proizvoda sa propisanim tehničkim
zahtevima; 

3) proverava da li su izvršeni propisani pregledi
koji potvrđuju bezbednost proizvoda tokom veka upotrebe;

4) odredi otklanjanje utvrđenih neusaglašenosti u određenom
roku;

5) zahteva da se proizvodi označe propisanim znacima
usaglašenosti, odnosno da se uklone nedozvoljeni znaci;

6) ograniči ili zabrani isporuku proizvoda na tržištu
i sprovede dodatne mere, u skladu sa zakonom, koje će osigurati da se ograničenje
ili zabrana poštuje;

7) odredi povlačenje ili opozivanje proizvoda koji nisu
usaglašeni sa propisanim zahtevima;

8) obavesti nadležno ministarstvo koje je donelo tehnički
propis koji se odnosi na određeni proizvod radi preduzimanja odgovarajućih mera;

9) odredi uništavanje neusaglašenih proizvoda ako predstavljaju
ozbiljan rizik za bezbednost, život i zdravlje ljudi, životinja i biljaka, kao i zaštitu
životne sredine.

Nadležni inspektor u vršenju inspekcijskog nadzora
ovlašćen je da pregleda poslovne prostorije i objekte isporučioca.

Ako nadležni inspekcijski organ ne raspolaže potrebnim
stručnim znanjem ili opremom za vršenje provera ili ispitivanja iz stava 2. ovog člana,
provere i ispitivanja može poveriti odgovarajućem telu za ocenjivanje usaglašenosti.

Troškove provere i ispitivanja usaglašenosti proizvoda,
kao i druge troškove koji nastanu u postupku inspekcijskog nadzora, snosi isporučilac
ako se utvrdi da proizvod nije usaglašen sa propisanim zahtevima.

Žalba protiv rešenja kojim je inspektor naložio preduzimanje
mera iz stava 2. ovog člana ne odlaže izvršenje rešenja. 




VIII.
КAZNENE ODREDBE




Član
35.

Novčanom kaznom od 100.000 do 1.000.000 dinara kazniće
se za prekršaj pravno lice – telo za ocenjivanje usaglašenosti ako:

1) sprovodi ocenjivanje usaglašenosti, odnosno vrši
tehničku procenu proizvoda, bez rešenja o imenovanju, odnosno ovlašćivanju (član
13. stav 1. i član 18. stav 4);

2) ne obavesti nadležnog ministra u skladu sa obavezama
iz člana 15. ovog zakona;

3) ne postupi po nalogu nadležnog ministra iz člana
16. stav 2. ovog zakona. 

Za prekršaj iz stava 1. ovog člana kazniće se novčanom
kaznom od 20.000 do 50.000 dinara i odgovorno lice u pravnom licu – telu za ocenjivanje
usaglašenosti. 




Član
36.

Novčanom kaznom od 100.000 do 1.000.000 dinara kazniće
se za prekršaj pravno lice – isporučilac ako:

1) stavi na tržište, odnosno isporuči na tržištu proizvod
koji nije usaglašen sa propisanim tehničkim zahtevima, ako usaglašenost proizvoda
nije ocenjena prema propisanom postupku, ako nije označen u skladu sa propisima ili
ako ga ne prate propisane isprave o usaglašenosti ili druga propisana dokumentacija
(član 21).

Za prekršaj iz stava 1. ovog člana kazniće se novčanom
kaznom od 20.000 do 50.000 dinara i odgovorno lice u pravnom licu – isporučiocu.

Za prekršaj iz stava 1. ovog člana kazniće se novčanom
kaznom od 100.000 do 500.000 dinara i preduzetnik – isporučilac. 

Za prekršaj iz stava 1. ovog člana kazniće se novčanom
kaznom od 10.000 do 50.000 dinara i fizičko lice – isporučilac. 




Član
37.

Novčanom kaznom od 100.000 do 1.000.000 dinara kazniće
se za prekršaj pravno lice – proizvođač, odnosno njegov zastupnik ako:

1) ne izradi i ne obezbedi čuvanje potrebne tehničke
dokumentacije, ne izradi, odnosno ne čuva deklaraciju o usaglašenosti, ne stavi
na proizvod propisani znak usaglašenosti (član 23. stav 1. tač. 2) i 3) i stav
2. tačka 1);

2) za proizvode za koje je to propisano ne vrši ispitivanje
uzoraka proizvoda na tržištu i ne preduzima druge aktivnosti i mere za proizvode
za koje je to propisano, odnosno ne sarađuje sa nadležnim organima u svim korektivnim
merama preduzetim u cilju izbegavanja rizika koji proizvod predstavlja (član 23. stav
1. tačka 4) i stav 2. tačka 3);

3) stavi znak usaglašenosti na proizvod koji nije
usaglašen sa propisanim zahtevima ili stavi znak usaglašenosti na proizvod za koji
nije propisano stavljanje znaka usaglašenosti ( član 24. stav 2); 

4) stavi na proizvod drugi znak koji nije znak usaglašenosti
već na njega samo podseća svojim sadržajem ili oblikom, čime bi mogao kod potrošača
ili drugog korisnika da stvori zabludu da se radi o znaku usaglašenosti ili ako
bi se stavljanjem drugog znaka na proizvod smanjila vidljivost, odnosno čitljivost znaka
usaglašenosti (član 24. stav 3).

Za prekršaj iz stava 1. ovog člana kazniće se novčanom
kaznom od 20.000 do 50.000 dinara i odgovorno lice u pravnom licu – proizvođaču,
odnosno zastupniku. 

Za prekršaj iz stava 1. ovog člana kazniće se novčanom
kaznom od 100.000 do 500.000 dinara i preduzetnik – proizvođač, odnosno zastupnik.





Član
38.

Novčanom kaznom od 100.000 do 1.000.000 dinara kazniće
se za prekršaj pravno lice – uvoznik ako:

1) u propisanom roku ne čuva kopiju deklaracije o
usaglašenosti i tehničku dokumentaciju ili ih ne učini dostupnim nadležnim organima,
na njihov zahtev (član 25. stav 1. tačka 2);

2) u slučaju osnovane sumnje da proizvod nije usaglašen
sa propisanim zahtevima, stavi na tržište taj proizvod pre nego što bude usaglašen
sa tim zahtevima, i ako o tome ne obavesti nadležne organe u slučaju da proizvod
nije bezbedan (član 25. stav 1. tačka 3).

Za prekršaj iz stava 1. ovog člana kazniće se novčanom
kaznom od 20.000 do 50.000 dinara i odgovorno lice u pravnom licu – uvozniku.


Za prekršaj iz stava 1. ovog člana kazniće se novčanom
kaznom od 100.000 do 500.000 dinara i preduzetnik – uvoznik. 




Član
39.

Novčanom kaznom od 100.000 do 1.000.000 dinara kazniće
se za prekršaj pravno lice – distributer ako:

1) u slučaju osnovane sumnje da proizvod nije usaglašen
sa propisanim zahtevima, takav proizvod stavi na tržište pre nego što isti bude
usaglašen sa tim zahtevima, ako o tome ne obavesti proizvođača ili uvoznika, kao
i nadležne organe u slučaju da proizvod nije bezbedan (član 26. stav 1. tačka
2).

Za prekršaj iz stava 1. ovog člana kazniće se novčanom
kaznom od 20.000 do 50.000 dinara i odgovorno lice u pravnom licu – distributeru.


Za prekršaj iz stava 1. ovog člana kazniće se novčanom
kaznom od 100.000 do 500.000 dinara i preduzetnik – distributer.

Za prekršaj iz stava 1. ovog člana kazniće
se novčanom kaznom od 10.000 do 50.000 dinara i fizičko lice – distributer.



Član
40.

Novčanom kaznom od 50.000 do 500.000 dinara kazniće
se za prekršaj pravno lice – vlasnik proizvoda ako:

1) stavi, odnosno omogući upotrebu proizvoda za koji
nisu izvršeni propisani pregledi kojima je potvrđena njegova bezbednost tokom veka
upotrebe (član 27. stav 1).

Za prekršaj iz stava 1. ovog člana kazniće se novčanom
kaznom od 50.000 do 100.000 dinara i preduzetnik – vlasnik.

Za prekršaj iz stava 1. ovog člana kazniće se novčanom
kaznom od 10.000 do 50.000 dinara i fizičko lice – vlasnik.



IX.
PRELAZNE I ZAVRŠNE ODREDBE



Član
41.

Do donošenja tehničkih i drugih propisa na osnovu ovog
zakona, odnosno drugih zakona, primenjuju se tehnički i drugi propisi koji su doneti
i preuzeti na osnovu Zakona o tehničkim zahtevima za proizvode i ocenjivanju usaglašenosti
proizvoda s propisanim zahtevima („Službeni list SCG”, broj 44/05).



Član
42.

Do donošenja tehničkih propisa kojima se utvrđuju zahtevi
koje moraju da ispune imenovana, odnosno ovlašćena tela za ocenjivanje usaglašenosti,
u skladu sa ovim zakonom, odnosno do donošenja propisa iz člana 20. stav 2. ovog
zakona, ocenjivanje usaglašenosti obavljaće tela za ocenjivanje usaglašenosti koja su
ovlašćena, odnosno akreditovana do dana stupanja na snagu ovog zakona. 




Član
43.

Do donošenja podzakonskih akata propisanih ovim zakonom
primenjuju se podzakonska akta doneta na osnovu Zakona o tehničkim zahtevima za proizvode
i ocenjivanju usaglašenosti proizvoda s propisanim zahtevima („Službeni list SCG”,
broj 44/05), i to: 

1) Uredba o načinu izrade i donošenju tehničkih propisa
i registru tih propisa („Službeni list SCG”, broj 17/06); 

2) Uredba o načinu ovlašćivanja tela za ocenjivanje usaglašenosti,
registru ovlašćenih tela za ocenjivanje usaglašenosti, evidenciji o ispravama o usaglašenosti,
znacima usaglašenosti i telima za ocenjivanje usaglašenosti, kao i uslovima za primenu
tehničkih propisa drugih država („Službeni list SCG”, broj 22/06);

3) Uredba o načinu i postupcima ocenjivanja usaglašenosti
(„Službeni list SCG”, broj 22/06); 

4) Uredba o načinu informisanja i obaveštavanja o tehničkim
propisima, standardima i ocenjivanju usaglašenosti („Službeni glasnik RS”, broj
126/07).

Vlada će akta iz člana 9. stav 4. i čl. 14, 17,
20, 24. i 30. ovog zakona doneti u roku od šest meseci od dana stupanja na snagu
ovog zakona.

Vlada će akta iz čl. 32. i 33. ovog zakona doneti
u roku od godinu dana od dana stupanja na snagu ovog zakona. 

Sadržinu obrasca iz člana 7. stav 4. ovog zakona propisaće
ministar nadležan za poslove standardizacije u roku od šest meseci od dana stupanja
na snagu ovog zakona.

Propis iz člana 31. stav 3. ovog zakona ministar nadležan
za poslove koji se odnose na tehničke propise doneće u roku od godinu dana od dana
stupanja na snagu ovog zakona.



Član
44.

Danom stupanja na snagu ovog zakona prestaje da važi
Zakon o tehničkim zahtevima za proizvode i ocenjivanju usaglašenosti proizvoda s propisanim
zahtevima („Službeni list SCG”, broj 44/05).



Član
45.

Ovaj zakon stupa na snagu osmog dana od dana objavljivanja
u „Službenom glasniku Republike Srbije”.

