



ZAКON

o izmirivanju obaveza

Republike 

Srbije prema 

Narodnoj banci

Srbije

„Službeni glasnik
RS”, broj
135 od 21. decembra 2004.

Član 1.

Ovim zakonom uređuju se uslovi i način izmirenja obaveza
Republike Srbije prema Narodnoj banci Srbije, nastalih po osnovu izdatih kratkoročnih
obveznica Republike Srbije, kratkoročnih obveznica Javnog preduzeća „Elektroprivreda
Srbije", kao i obaveza Republičke direkcije za robne rezerve po osnovu dugoročnog
kredita.

Član 2.

Obaveze Republike Srbije, u smislu člana 1. ovog zakona,
ukupno iznose 19.701.124.131,15 dinara, i obuhvataju:

1) obaveze Republike Srbije po osnovu izdatih kratkoročnih
obveznica Republike Srbije, u iznosu od 17.000.000.000,00 dinara;

2) obaveze Javnog preduzeća „Elektroprivreda Srbije"
po osnovu izdatih kratkoročnih obveznica, u iznosu od 1.899.090.000,00 dinara; 


3) obaveze Republičke direkcije za robne rezerve po osnovu
dugoročnog kredita i kamate, koja uključuje i dospele neizmirene kamate po ovom osnovu,
obračunate zaključno sa 31. decembrom 2004. godine, u skladu sa Zakonom o pretvaranju
kredita i drugih potraživanja Narodne banke Jugoslavije u dugoročne kredite („Službeni
list SRJ", broj 74/99), u iznosu od 802.034.131,15 dinara.

Član 3.

Republika Srbija obaveze Javnog preduzeća „Elektroprivreda
Srbije" i Republičke direkcije za robne rezerve, utvrđene u članu 2. ovog zakona,
preuzima 31. decembra 2004. godine.

Javno preduzeće „Elektroprivreda Srbije” i Republička direkcija
za robne rezerve obaveze iz člana 2. tač. 2) i 3) ovog zakona u celosti duguju Republici
Srbiji, a međusobna prava i obaveze u vezi sa dugom prema Republici Srbiji urediće
se posebnim ugovorima.

Član 4.

Radi izmirenja obaveza prema Narodnoj banci Srbije, Republika
Srbija će izdati dugoročne obveznice ukupne nominalne vrednosti 19.701.120.000 dinara,
sa sledećim rokovima dospeća i iznosima: 

1) 31. decembra 2006. godine – u iznosu od
3.000.000.000 dinara;

2) 31. decembra 2007. godine – u iznosu od
6.000.000.000 dinara;

3) 31. decembra 2010. godine – u iznosu od
10.701.120.000 dinara.

Preostali iznos obaveza iz člana 2. ovog zakona od
4.131,15 dinara, Republika Srbija izmiriće u roku od osam dana od dana stupanja na
snagu ovog zakona.

U rokovima iz stava 1. ovog člana Javno preduzeće „Elektroprivreda
Srbije" i Republička direkcija za robne rezerve izmiriće svoje obaveze prema
Republici Srbiji, što će se bliže urediti ugovorima iz člana 3. stav 2. ovog zakona.

Član 5.

Odluku o izdavanju obveznica iz člana 4. ovog zakona doneće
Vlada Republike Srbije, u roku od osam dana od dana stupanja na snagu ovog zakona.


Odlukom iz stava 1. ovog člana, propisaće se osnovni elementi
obveznica iz člana 4. ovog zakona, kao i bliži uslovi njihovog izdavanja, sekundarnog
prometa i isplate.

Član 6.

Кamata na obveznice iz člana 4. ovog zakona obračunava se
polugodišnje na nominalnu vrednost obveznica, po stopi od 8,5% na godišnjem nivou.

Član 7.

Obveznice iz člana 4. ovog zakona izdaju se, prenose i evidentiraju
u obliku elektronskog zapisa sa polugodišnjim kamatnim kuponima u informacionom sistemu
Centralnog registra, depoa i kliringa hartija od vrednosti a.d. Beograd (u daljem
tekstu: Centralni registar).

Obveznice iz stava 1. ovog člana glase na ime i prenosive
su.

Кamatni kuponi iz stava 1. ovog člana dospevaju 30. juna
i 31. decembra svake godine, zaključno sa krajnjim rokom dospeća
obveznica, s tim što prvi kamatni kupon dospeva 30. juna 2005. godine. 


Član 8.

Vlasništvo Narodne banke Srbije nad obveznicama iz člana
4. ovog zakona evidentiraće se najkasnije u roku od deset dana od dana izdavanja
tih obveznica, i to prenosom na vlasnički račun Narodne banke Srbije u Centralnom
registru.

Narodna banka Srbije će, radi sprovođenja odredaba ovog zakona,
a na osnovu vlasništva nad obveznicama iz stava 1. ovog člana, izdati odgovarajuće
naloge kojima će izvršiti konverziju svojih potraživanja u plasmane iz sredstava
primarne emisije po osnovu dugoročnih obveznica Republike Srbije.

Član 9.

Republika Srbija i Narodna banka Srbije zaključiće ugovor
o izmirenju obaveza Republike Srbije, u smislu ovog zakona, kojim će se bliže urediti
međusobna prava i obaveze.

Član 10.

Izmirenjem obaveza u smislu ovog zakona, prestaju obaveze
Republike Srbije, Javnog preduzeća „Elektroprivreda Srbije” i Republičke direkcije
za robne rezerve prema Narodnoj banci Srbije, po osnovima iz člana 2. ovog zakona.

Ugovorom iz člana 9. ovog zakona, u skladu sa odredbom stava
1. ovog člana, utvrdiće se i obaveza Narodne banke Srbije da Republici Srbiji i
Javnom preduzeću „Elektroprivreda Srbije” vrati obveznice iz člana 2. ovog zakona.

Republika Srbija i Javno preduzeće „Elektroprivreda Srbije”
poništiće obveznice iz stava 2. ovog člana odmah nakon što ih prime od Narodne banke
Srbije.

Član 11.

Republika Srbija i Javno preduzeće „Elektroprivreda Srbije"
će kamatu obračunatu do 31. decembra 2004. godine po osnovu obaveza iz člana 2.
tač. 1) i 2) ovog zakona izmiriti u prethodno ugovorenim rokovima.

Ako se prenos obveznica na vlasnički račun Narodne banke
Srbije, u skladu sa članom 8. stav 1. ovog zakona, izvrši nakon 31. decembra 2004. godine, Republika Srbija će Narodnoj
banci Srbije platiti kamatu, obračunatu po stopi u visini od 8,5% na godišnjem nivou
na iznos obaveza iz člana 2. ovog zakona, za period od 31. decembra 2004. godine
do dana prenosa obveznica na vlasnički račun Narodne banke Srbije, i to najkasnije
u roku od deset dana od dana tog prenosa.

Član 12.

Sredstva za izvršavanje obaveza Republike Srbije, u smislu
ovog zakona, obezbeđuju se u budžetu Republike Srbije.

Član 13.

Ovaj
zakon stupa na snagu osmog dana od dana objavljivanja u „Službenom glasniku Republike
Srbije".

