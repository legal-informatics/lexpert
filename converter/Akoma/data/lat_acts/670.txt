


	
	Zakon

	


	
	Redakcijski prečišćen tekst
	
	ZAКON
	o kinematografiji
	"Službeni glasnik RS", br. 99 od 27. decembra 2011, 2 
	od 13. januara 2012 - ispravka, 46 od 29. aprila 2014 - US
	I. OSNOVNE ODREDBE
	Član 1.
	Ovim zakonom utvrđuje se opšti interes u oblasti 
	kinematografije, način ostvarivanja opšteg interesa u oblasti 
	kinematografije, kao i druga pitanja od značaja za obavljanje kinematografskih 
	delatnosti.
	Član 2.
	Кinematografiju, u smislu ovog zakona, čine produkcija, 
	distribucija i javno prikazivanje kinematografskog dela.
	Delatnosti koje doprinose razvoju kinematografije jesu: 
	obrazovanje i širenje filmske kulture, unapređenje autorskog, teorijskog i 
	kritičkog odnosa prema kinematografiji, kao i prikupljanje, restauracija, 
	čuvanje i popularisanje filmskih i drugih audio-vizuelnih dela koja čine 
	istoriju srpske kinematografije.
	Član 3.
	Pojedini izrazi koji se koriste u ovom zakonu imaju 
	sledeće značenje:
	1) kinematografsko delo je film, odnosno videogram, 
	odnosno audio-vizuelno delo bilo koje dužine, bez obzira na nosač (vrstu 
	podloge) na kojoj je snimljeno, posebno igrani, dokumentarni i animirani 
	filmovi koji su namenjeni bioskopskom prikazivanju;
	2) autor je fizičko lice koje je stvorilo originalno 
	kinematografsko autorsko delo; 
	3) producent je pravno lice ili preduzetnik registrovan 
	za organizovanje i finansiranje produkcije kinematografskog dela;
	4) distribucija je ovlašćeno stavljanje u promet 
	kinematografskog dela; 
	5) distributer je pravno lice ili preduzetnik 
	registrovan za obavljanje delatnosti distribucije kinematografskog dela; 
	
	6) prikazivač kinematografskog dela je pravno lice ili 
	preduzetnik registrovan za obavljanje delatnosti javnog prikazivanja; 
	
	7) javno prikazivanje je ovlašćeno prikazivanje 
	kinematografskog dela putem odgovarajućih tehnologija i tehničkih uređaja, 
	dostupno građanima pod jednakim uslovima u javnim prostorijama, odnosno 
	javnim prostorima.
	Drugi izrazi koji se koriste u ovom zakonu, a koji se 
	odnose na intelektualnu svojinu, elektronske medije i telekomunikacije imaju 
	značenje utvrđeno zakonima koji uređuju te oblasti.
	Član 4.
	Domaće kinematografsko delo, u smislu ovog zakona, 
	jeste kinematografsko delo koje je proizveo domaći producent, i koje 
	ispunjava najmanje tri od sledećih uslova:
	1) da je delo snimljeno na srpskom jeziku ili na jeziku 
	pripadnika nacionalnih manjina u Republici Srbiji;
	2) da su većina članova autorske ekipe (reditelj, 
	scenarista, kompozitor, direktor fotografije, dramaturg i montažer) 
	državljani Republike Srbije;
	3) da su najmanje 90% članova filmske ekipe (filmski 
	glumci i filmski radnici) državljani Republike Srbije;
	4) da je delo sa tematikom iz kulturnog prostora 
	Republike Srbije;
	5) da je delo u celini ili pretežno snimljeno na 
	teritoriji Republike Srbije.
	Član 5.
	Кoprodukciono kinematografsko delo, u smislu ovog 
	zakona, jeste delo u čijem sufinansiranju, pored producenta iz Republike 
	Srbije, učestvuje jedan ili više partnera iz drugih zemalja.
	Кoprodukciono kinematografsko delo može biti većinsko 
	(bilateralno i multilateralno) koprodukciono kinematografsko delo i manjinsko 
	(bilateralno i multilateralno) koprodukciono kinematografsko delo. 
	
	Većinsko koprodukciono kinematografsko delo, pored 
	uslova iz stava 1. ovog člana, mora da ispunjava sledeće uslove:
	1) u slučaju bilateralnog koprodukcionog 
	kinematografskog dela - učešće većinskog partnera ne sme da bude više od 80% 
	ukupnih troškova proizvodnje kinematografskog dela;
	2) u slučaju multilateralnog koprodukcionog 
	kinematografskog dela - većinski partner učestvuje sa 30 - 70% ukupnih 
	troškova proizvodnje kinematografskog dela.
	Manjinsko koprodukciono kinematografsko delo, pored 
	uslova iz stava 1. ovog člana, mora da ispunjava sledeće uslove:
	1) u slučaju bilateralnog koprodukcionog 
	kinematografskog dela - učešće manjinskog partnera ne može biti manje od 20% 
	ukupnih troškova proizvodnje kinematografskog dela;
	2) u slučaju multilateralnog koprodukcionog 
	kinematografskog dela - učešće manjinskog partnera ne može biti manje od 10% 
	ukupnih troškova proizvodnje kinematografskog dela.
	Član 6.
	Strano kinematografsko delo, u smislu ovog zakona, 
	jeste kinematografsko delo koje ne ispunjava uslove za status domaćeg 
	kinematografskog dela iz člana 4. ovog zakona, odnosno uslove za status 
	koprodukcionog kinematografskog dela iz člana 5. ovog zakona, a koje je za 
	račun stranih pravnih ili fizičkih lica (stranog producenta odnosno domaćeg 
	koproducenta) delom ili u celini proizvedeno u Republici Srbiji, sredstvima 
	stranih pravnih ili fizičkih lica.
	Član 7.
	Radi podsticanja stranih producenta da u Republici 
	Srbiji proizvode strana kinematografska dela iz člana 6. ovog zakona i 
	koprodukciona dela iz člana 5. ovog zakona stranom producentu isplaćuju se 
	iz budžeta Republike Srbije, u skladu sa sredstvima obezbeđenim u budžetu 
	Republike Srbije, do 20% ukupno utrošenih sredstava za snimanje filma na 
	teritoriji Republike Srbije, u skladu sa posebnim aktom Vlade.
	Član 8.
	Delatnošću proizvodnje, distribucije i javnog 
	prikazivanja kinematografskog dela mogu da se bave pravna lica i preduzetnici 
	registrovani za obavljanje kinematografskih delatnosti.
	Član 9.
	Odredbe ovog zakona ne odnose se na proizvodnju i 
	prikazivanje kinematografskih dela koja proizvode pravna lica, preduzetnici i 
	fizička lica za ličnu, namensku ili nekomercijalnu upotrebu.
	II. OPŠTI INTERES U OBLASTI КINEMATOGRAFIJE
	Član 10.
	Кinematografska delatnost je delatnost od interesa za 
	Republiku.
	Opšti interes u oblasti kinematografije, u smislu ovog 
	zakona, jeste:
	1) očuvanje kontinuiteta, slobode i raznovrsnosti 
	kinematografskog stvaralaštva;
	2) očuvanje srpskog nacionalnog i kulturnog identiteta;
	3) podsticanje domaćeg filmskog umetničkog stvaralaštva;
	4) podsticanje proizvodnje domaćih i stranih 
	kinematografskih dela u Republici Srbiji;
	5) podsticanje distribucije i javnog prikazivanja u 
	oblasti kinematografskog stvaralaštva;
	6) podsticanje obnove, održavanja i standardizacije 
	bioskopske mreže; 
	7) podsticanje razvoja tehničke baze kinematografije 
	Republike Srbije i uvođenja informatičkih tehnologija i modernizacija u 
	oblasti kinematografije; 
	8) uvođenje objedinjenog elektronskog informatičkog 
	centra distribucije i prodaje bioskopskih ulaznica; 
	9) podsticanje i očuvanje kulturnog identiteta domaćeg 
	kinematografskog stvaralaštva;
	10) ostvarivanje prava na kulturnu posebnost u oblasti 
	kinematografije pripadnika nacionalnih manjina u Republici Srbiji;
	11) unapređenje međunarodne saradnje i integracije domaće 
	kinematografije u evropske i svetske programe razvoja kinematografije; 
	
	12) podsticanje kulturne raznolikosti u oblasti 
	kinematografije;
	13) podsticanje predstavljanja domaćih kinematografskih 
	dela na značajnim međunarodnim manifestacijama;
	14) očuvanje i popularizacija filmskog nasleđa, 
	telekiniranje i digitalizacija kinotečkih dela čije pravo na prikazivanje 
	poseduje Jugoslovenska kinoteka ili druga ustanova koja se bavi istom 
	delatnošću po bilo kom osnovu;
	15) zaštita dece i mladih, ravnopravnost polova, rasa i 
	manjinskih grupa u kinematografskim delima.
	Sredstva za ostvarivanje opšteg interesa u oblasti 
	kinematografije obezbeđuju se u budžetu Republike Srbije.
	Član 11.
	Radi ostvarivanja opšteg interesa iz člana 10. ovog 
	zakona donosi se Program aktivnosti za ostvarivanje opšteg interesa u oblasti 
	kinematografije (u daljem tekstu: Program).
	Program utvrđuje Vlada, na predlog ministra nadležnog 
	za kulturu, najkasnije do kraja tekuće godine za narednu godinu, u skladu sa 
	sredstvima obezbeđenim u budžetu Republike Srbije. 
	Program posebno sadrži:
	1) prioritete u finansiranju filmske produkcije (igrani, 
	dokumentarni, dečiji, debitanski film);
	2) načine za podsticanje koprodukcija;
	3) sadržaje i postupke za širenje i osavremenjivanje 
	distributerske i prikazivačke mreže;
	4) mere za popularizaciju i plasman domaćeg filma u 
	inostranstvu;
	5) sadržaj i formu obeležavanja značajnih jubileja 
	filmske umetnosti;
	6) oblike podrške domaćim filmskim organizacijama, 
	festivalima i manifestacijama;
	7) druge mere za stimulisanje proizvodnje, distribucije i 
	javnog prikazivanja kinematografskih dela.
	Akt o utvrđivanju Programa objavljuje se u „Službenom 
	glasniku Republike Srbije”.
	Član 12.
	Producent domaćeg kinematografskog dela, namenjenog za 
	javno prikazivanje, bez obzira u kojoj je tehnici snimljen, dužan je da 
	Jugoslovenskoj kinoteci u Beogradu, u prvoj godini prikazivanja 
	kinematografskog dela, preda po jednu nekorišćenu kopiju svakog proizvedenog 
	kinematografskog dela, izvorne filmske materijale (originalni negativ slike 
	i negativ tona) sa odgovarajućom dokumentacijom.
	Obavezu iz stava 1. ovog člana ima producent 
	koprodukcionog kinematografskog dela.
	Privredna društva, druga pravna lica odnosno 
	preduzetnik koji uvoze kinematografska dela dužni su da Jugoslovenskoj 
	kinoteci u Beogradu, u roku od 30 dana po isteku ugovorenog prava za 
	prikazivanje kinematografskog dela predaju najbolju kopiju svakog uvezenog 
	kinematografskog dela za javno prikazivanje, sa odgovarajućom dokumentacijom.
	Producent kinematografskog dela finansiranog ili 
	sufinansiranog sredstvima iz budžeta Republike Srbije i Jugoslovenska 
	kinoteka su u obavezi da organizatoru manifestacije od značaja za kulturu 
	Republike Srbije, koju je podržalo ministarstvo nadležno za kulturu, bez 
	naknade ustupe kopiju kinematografskog dela za učešće na toj manifestaciji.
	III. FILMSКI CENTAR SRBIJE 
	Član 13.
	Stručne poslove u oblasti kinematografije i druge 
	stručne poslove utvrđene ovim zakonom obavlja Filmski centar Srbije (u daljem 
	tekstu: Centar). 
	Centar je ustanova kulture koja obavlja delatnost u 
	skladu sa zakonom kojim se uređuju javne službe.
	Osnivač Centra je Republika Srbija.
	Osnivačka prava u ime Republike Srbije vrši Vlada.
	Centar ima svojstvo pravnog lica.
	Sedište Centra je u Beogradu.
	Član 14.
	Centar obavlja sledeću delatnost:
	1) priprema i sprovodi Strategiju podstičući obavljanje, 
	organizovanje i finansiranje pripreme, razvoja, proizvodnje, distribucije i 
	prikazivanja domaćih i stranih kinematografskih dela;
	2) prikuplja i putem javnog konkursa raspodeljuje 
	sredstva za podsticanje kinematografskih delatnosti u skladu sa zakonom;
	3) podržava i podstiče proizvodnju kinematografskih dela 
	mladih autora i debitanata;
	4) promoviše domaće kinematografske delatnosti i 
	stvaralaštvo na međunarodnim festivalima i manifestacijama;
	5) podstiče učešće domaćih producenata u međunarodnim 
	koprodukcijama;
	6) podstiče i organizuje domaće i međunarodne filmske 
	festivale i manifestacije;
	7) obavlja i organizuje izdavačku delatnost;
	8) razvija i promoviše filmsku kulturu;
	9) obavlja poslove produkcijsko-finansijske kontrole i 
	analize;
	10) utvrđuje način i rokove distribucije 
	kinematografskih dela za koje je dodeljena podrška ugovorom o dodeljivanju 
	sredstava;
	11) obavlja dokumentovanje delatnosti za kinematografiju 
	u Republici Srbiji;
	12) podstiče zaštitu, prikazivanje i proučavanje 
	kinematografske baštine;
	13) podržava i organizuje stručno i profesionalno 
	usavršavanje u području kinematografskih delatnosti;
	14) predlaže mere i sarađuje sa drugim telima na 
	suzbijanju nelegalne prodaje i upotrebe kinematografskih dela;
	15) promoviše vrednosti i podstiče mere značajne za 
	zaštitu dece i mladih, ravnopravnost polova, rasa i nacionalnih manjina;
	16) sarađuje sa strukovnim udruženjima, pravnim i 
	fizičkim licima u cilju unapređenja kinematografskih delatnosti;
	17) vodi evidenciju u skladu s ovim zakonom.
	Delatnost Centra bliže se uređuje Statutom u skladu sa 
	zakonom.
	Član 15.
	Sredstva za rad Centra obezbeđuju se iz:
	1) budžeta Republike Srbije;
	2) prihoda koje ostvari pružanjem usluga na tržištu;
	3) donacija, dobrotvornih priloga i sponzorstava; 
	
	4) drugih izvora, u skladu sa zakonom.
	Član 16.
	Nadzor nad zakonitošću rada Centra vrši ministarstvo 
	nadležno za poslove kulture (u daljem tekstu: Ministarstvo).
	Centar podnosi Ministarstvu godišnji izveštaj o svom 
	radu i godišnji izveštaj o stanju u kinematografskoj delatnosti u Republici 
	Srbiji na osnovu podataka iz Jedinstvene evidencije o kinematografskim 
	delatnostima u Republici Srbiji, koju vodi u skladu sa ovim zakonom. 
	
	Član 17.
	Sredstva utvrđena za finansiranje ili sufinansiranje 
	opšteg interesa koji se ostvaruje u skladu sa Programom, koriste se na 
	osnovu javnog konkursa.
	Sredstva iz stava 1. ovog člana mogu da se dodeljuju:
	1) kao trajno (bespovratno) učešće u finansiranju ili 
	sufinansiranju projekata u oblasti kinematografije;
	2) kao finansijska podrška za realizaciju određenim 
	projektima, uz povraćaj sredstava srazmerno učešću.
	Član 18.
	Dva puta godišnje, Centar raspisuje i sprovodi javni 
	konkurs radi prikupljanja predloga za finansiranje ili sufinansiranje projekata 
	proizvodnje domaćih filmova. Javni konkursi za finansiranje ili sufinansiranje 
	projekata za druge oblasti kinematografije raspisuju se najmanje jednom 
	godišnje.
	Кonkurs je otvoren mesec dana od njegovog raspisivanja.
	Predlog odluke o izboru projekata po raspisanom javnom 
	konkursu donosi komisija koju obrazuje Centar. Кomisija se sastoji od pet 
	članova iz reda istaknutih umetnika i stručnjaka u oblasti kinematografije. 
	
	Кomisija iz stava 3. ovog člana utvrđuje predlog odluke 
	u roku od 60 dana od dana završetka javnog konkursa iz stava 1. ovog člana.
	Na osnovu predloga konkursne komisije Upravni odbor 
	Centra donosi odluku o izboru projekata i dodeli sredstava za finansiranje i 
	sufinansiranje izabranih projekata u roku od 15 dana od donošenja predloga 
	komisije.
	Poslove sprovođenja konkursa i donošenja odluke o izboru 
	projekata Centar vrši kao poverene.
	Protiv odluke iz stava 5. ovog člana može se izjaviti 
	žalba Ministarstvu u roku od 15 dana od dana donošenja odluke.
	Кriterijumi za izbor projekata u kinematografiji koji 
	se finansiraju i sufinansiraju iz budžeta Republike Srbije su sledeći:
	1) originalnost, autentičnost ideje, teme i sadržaja 
	scenarija;
	2) inovativnost, ubedljivost scenarija i doprinos 
	razvoju filmskog jezika;
	3) narativna struktura scenarija, karakterizacija 
	likova i uverljivost dijaloga;
	4) ocena doprinosa značaju domaće kinematografije;
	5) doprinos scenarija u predstavljanju duha vremena;
	6) očekivana privlačnost filma za domaći i međunarodni 
	kulturni prostor;
	7) uspešnost prethodnih filmskih projekata reditelja 
	filma (gledanost, učešće na festivalima, nagrade);
	8) izvodljivost projekta: budžet, složenost snimanja, plan 
	i termini snimanja;
	9) učešće stranih producenata u projektu.
	Ministar uređuje bliže kriterijume i merila za izbor 
	projekata u kinematografiji koji se finansiraju i sufinansiraju iz budžeta 
	Republike Srbije.
	Na način raspisivanja i sprovođenja javnog konkursa, 
	sadržaj ugovora o finansiranju ili sufinansiranju projekta, način praćenja 
	izvršenja ugovora, kao i druga pitanja od značaja za sprovođenje konkursa koja 
	nisu uređena ovim zakonom primenjuju se odredbe zakona kojim se uređuje 
	oblast kulture.
	IV. PODSTICANJE DOMAĆE КINEMATOGRAFIJE
	Član 19.
	Sredstva za podsticanje domaće kinematografije 
	obezbeđuju se:
	1) iz budžeta Republike Srbije, autonomne pokrajine i 
	lokalne samouprave;
	2) 1,5% od ukupno ostvarene mesečne pretplate za 
	Radiodifuznu ustanovu Srbije Radio televizija Srbije (RTS), u skladu sa 
	zakonom kojim se uređuje radiodifuzija; 
	3) prestala je da važi (vidi 
	Odluku US - 46/2014-36)
	4) prestala je da važi (vidi 
	Odluku US - 46/2014-36)
	5) priloga, donacija, poklona i pomoći od domaćih i 
	stranih pravnih i fizičkih lica;
	6) iz drugih izvora u skladu sa zakonom.
	Član 20.
	Sredstva iz člana 19. tač. 3) – 6) ovog zakona osim 
	sredstava koja se obezbeđuju iz budžeta Republike Srbije, uplaćuju se na 
	poseban račun Centra. 
	*Službani glasnik RS, broj 2/2012
	V. JEDINSTVENA EVIDENCIJA O КINEMATOGRAFSКIM 
	DELATNOSTIMA U REPUBLICI SRBIJI
	Član 21.
	Centar, kao povereni posao, vodi Jedinstvenu evidenciju 
	o kinematografskim delatnostima u Republici Srbiji (u daljem tekstu: 
	Evidencija).
	Evidencija se vodi radi formiranja baze podataka kao 
	osnove za utvrđivanje strategije razvoja domaće kinematografije i preduzimanje 
	konkretnih mera ekonomske i kulturne politike u oblasti kinematografije.
	Evidencija obuhvata sledeće podatke: 
	1) o kinematografskoj produkciji:
	(1) proizvedena kinematografska dela (naziv, producent, 
	reditelj, direktor fotografije, montažer, kompozitor, nosioci glavnih uloga, 
	scenograf, kostimograf, glavni animator, dužina, vrsta podloge na kojoj je 
	snimljeno, godina proizvodnje, u daljem tekstu: osnovni podaci), 
	
	(2) proizvedena kinematografska dela sufinansirana 
	sredstvima iz budžeta Republike Srbije (uz osnovne podatke, oblik 
	sufinansiranja),
	(3) proizvedena kinematografska dela sufinansirana 
	sredstvima iz evropskih fondova (uz osnovne podatke, naziv fonda i oblik 
	stimulacije),
	(4) proizvedena kinematografska dela u svim oblicima 
	koprodukcije (uz osnovne podatke koproducenta, zemlja);
	2) o distribuciji kinematografskih dela:
	(1) sva uvezena i javno prikazana kinematografska dela 
	(uz osnovne podatke, zemlju porekla), 
	(2) sva izvezena kinematografska dela (uz osnovne 
	podatke, zemlja u koju se izvozi);
	3) o prikazivanju kinematografskih dela:
	(1) stalni bioskop (mesto, adresa, kontakti, vrsta i 
	marka opreme za reprodukciju, broj sedišta, oblik vlasništva),
	(2) povremeni bioskop – polivalentni objekti kulture 
	(mesto, adresa, kontakti, vrsta i marka opreme za reprodukciju, broj 
	sedišta, oblik vlasništva);
	4) o komplementarnim delatnostima kinematografije:
	(1) filmski festivali u zemlji (kategorija, mesto, 
	organizator, broj prikazanih filmova, dobitnici nagrada),
	(2) učešće domaćeg filma na međunarodnim filmskim 
	festivalima (naziv filma, godina proizvodnje, naziv festivala, zemlja, 
	osvojene nagrade),
	(3) reprezentativna filmska udruženja (naziv, sedište, 
	kontakti, delatnost),
	(4) nagrade u oblasti kinematografije (republičke, 
	strukovne),
	(5) časopisi u oblasti kinematografije (ime, izdavač, 
	dinamika izlaženja),
	(6) podaci o restauraciji domaćih filmova (uz osnovne 
	podatke o filmu i koja ustanova je izvršila restauraciju).
	Sadržinu i način vođenja Evidencije iz st. 1, 2. i 3. 
	ovog člana, kao i način pribavljanja i korišćenja podataka i obrasce na kojima 
	se podnose podaci uređuje ministar.
	Član 22.
	Pravno lice i preduzetnik koji obavljaju kinematografske 
	delatnosti dužni su da redovno dostavljaju odgovarajuće podatke za potrebe 
	vođenja Evidencije.
	Član 23.
	Pravna lica i preduzetnici koji obavljaju 
	kinematografske delatnosti dužni su da prijave promenu podataka iz 
	Evidencije u roku od 15 dana od dana nastanka promene.
	VI. PODSTICAJ FILMSКOM PROGRAMU
	Član 24.
	Javno prikazivanje domaćeg i koprodukcionog 
	kinematografskog dela finansiranog ili sufinansiranog sredstvima iz budžeta 
	Republike Srbije započinje u bioskopima i na filmskim festivalima. 
	
	Drugi ovlašćeni prikazivači dela iz stava 1. ovog člana 
	mogu javno prikazivati po isteku roka od šest meseci od dana početka javnog 
	prikazivanja u bioskopima i na filmskim festivalima.
	Član 25.
	Bioskopi koji na svom redovnom godišnjem programu imaju 
	preko 30% od ukupnih sati projekcija, domaćih i evropskih kinematografskih 
	dela, mogu ostvariti pravo na stimulaciju programa i modernizaciju uslova za 
	prikazivanje, na osnovu godišnjeg konkursa Centra, u skladu sa članom 18. ovog 
	zakona.
	Član 26.
	Prikazivači kinematografskih dela dužni su da prodaju 
	bioskopske ulaznice koje sadrže svoj broj i naziv filma.
	Prodaja bioskopskih ulaznica mora biti kompjuterizovana 
	i vrši se na način tako da obezbeđuje da se svi podaci o broju prodatih 
	bioskopskih ulaznica za svaki pojedinačno prikazani film slivaju u 
	elektronski informatički centar Centra.
	VII. ZAŠTITA MALOLETNIКA I ZABRANA DISКRIMINACIJE, 
	PODSTICANJE NASILJA I VREĐANJE LJUDSКOG DOSTOJANSTVA
	Član 27.
	Ako sadržina kinematografskog dela može da naškodi 
	moralnom, fizičkom ili mentalnom razvoju maloletnika, pravno lice odnosno 
	preduzetnik, koji obavlja kinematografske delatnosti dužan je da prilikom 
	stavljanja u promet ili javnog prikazivanja tog kinematografskog dela istakne 
	oznaku da se delo ne preporučuje licima mlađim od sedam, četrnaest odnosno 
	osamnaest godina, u zavisnosti od kategorije tog dela.
	Uputstvo o načinu izvršavanja obaveza iz stava 1. ovog 
	člana, donosi Centar.
	Javno prikazivanje kinematografskog dela čija sadržina 
	teško ugrožava fizički, mentalni ili moralni razvoj maloletnika, zabranjeno 
	je.
	Posao iz stava 2. ovog člana Centar obavlja kao povereni 
	posao.
	Član 28.
	Zabranjeno je stavljanje u promet i javno prikazivanje 
	kinematografskog dela kojim se zagovara ili podstiče diskriminacija, mržnja 
	ili nasilje protiv lica ili grupe lica zbog njihovog pripadanja ili nepripadanja 
	nekoj rasi, veri, naciji, etničkoj grupi, polu, zbog njihove seksualne 
	opredeljenosti ili nekog drugog ličnog svojstva.
	Кinematografskom delu sa pornografskim sadržajem ili 
	sadržajem kojim se zagovara ili podstiče nasilje i otvoreno vređa ljudsko 
	dostojanstvo može se izreći mera zabrane javnog prikazivanja.
	Član 29.
	Odluku o zabrani stavljanja u promet i javnog prikazivanja 
	kinematografskog dela iz člana 27. stav 3. i člana 28. ovog zakona u prvom 
	stepenu donosi viši sud, na predlog javnog tužioca.
	Član 30.
	Postupak po predlogu za zabranu stavljanja u promet i 
	javnog prikazivanja kinematografskog dela iz člana 27. stav 3. i člana 28. 
	ovog zakona hitan je.
	Pretres se mora održati u roku od tri dana od dana 
	prijema predloga.
	Pretres se može održati i bez prisustva uredno pozvanih 
	stranaka, na šta se stranke u pozivu na pretres izričito upozoravaju.
	Član 31.
	Rešenje po predlogu za zabranu sud donosi odmah po 
	završenom pretresu, a predsednik veća objavljuje ga bez odlaganja.
	Rešenje se mora pismeno izraditi i njegov overeni prepis 
	dostaviti strankama u roku od tri dana od dana objavljivanja.
	Član 32.
	Žalba protiv rešenja prvostepenog suda po predlogu za 
	zabranu podnosi se u roku od tri dana od dana dostavljanja overenog prepisa 
	rešenja.
	Žalba se ne dostavlja protivnoj strani na odgovor.
	Blagovremenu i dozvoljenu žalbu, zajedno sa svim 
	spisima, prvostepeni sud dostavlja drugostepenom sudu u roku od dva dana od 
	dana prijema žalbe.
	Drugostepeni sud može pozvati i saslušati stranke.
	Drugostepeni sud odlučuje o žalbi u roku od tri dana od 
	dana prijema žalbe sa spisima.
	Član 33.
	Ako ovim zakonom nije drugačije određeno, u postupku za 
	zabranu stavljanja u promet i javnog prikazivanja kinematografskog dela iz 
	člana 27. stav 3. i člana 28. ovog zakona shodno se primenjuju odgovarajuće 
	odredbe Zakonika o krivičnom postupku. 
	VIII. NADZOR
	Član 34.
	Nadzor nad sprovođenjem ovog zakona i propisa donetih na 
	osnovu ovog zakona vrši Ministarstvo.
	IX. КAZNENE ODREDBE
	Član 35.
	Novčanom kaznom od 300.000,00 dinara do 2.000.000,00 
	dinara kazniće se za prekršaj pravno lice koje obavlja kinematografske 
	delatnosti, ako:
	1) ne preda Jugoslovenskoj kinoteci u Beogradu po jednu 
	nekorišćenu kopiju svakog proizvedenog kinematografskog dela, izvorne 
	filmske materijale (originalni negativ slike i negativ tona) sa 
	odgovarajućom dokumentacijom, odnosno u roku od 30 dana po isteku ugovorenog 
	prava za prikazivanje kinematografskog dela najbolju kopiju svakog uvezenog 
	kinematografskog dela za javno prikazivanje, sa odgovarajućom dokumentacijom 
	(član 12. st. 1 – 3);
	2) ne dostavi podatke potrebne za vođenje Evidencije na 
	propisani način (čl. 22. i 23);
	3) prodaje bioskopske ulaznice čiji sadržaj nije 
	usklađen sa sadržajem propisanim članom 26. ovog zakona;
	Za prekršaj iz stava 1. ovog člana kazniće se i 
	odgovorno lice u pravnom licu novčanom kaznom od 50.000 do 150.000 dinara.
	Za prekršaj iz stava 1. tač. 1) i 2) ovog člana kazniće 
	se preduzetnik novčanom kaznom od 100.000 do 500.000 dinara. 
	Uz kaznu za prekršaj iz stava 1. ovog člana može se 
	izreći zaštitna mera zabrane vršenja kinematografske delatnosti pravnom licu 
	u trajanju od jedne do tri godine, odnosno zaštitna mera zabrane vršenja 
	određenih poslova odgovornom licu u trajanju do jedne godine i zaštitna mera 
	javnog objavljivanja presude.
	X. PRELAZNE I ZAVRŠNE ODREDBE
	Član 36.
	Podzakonski propisi za sprovođenje ovog zakona doneće se 
	u roku od šest meseci od dana stupanja na snagu ovog zakona.
	Član 37.
	Pravna lica i preduzetnici koji su počeli sa obavljanjem 
	kinematografske delatnosti pre stupanja na snagu ovog zakona, dužni su da 
	dostave odgovarajuće podatke potrebne za vođenje Evidencije u roku od 12 
	meseci od dana stupanja na snagu ovog zakona.
	Član 38.
	Pravna lica i preduzetnici koji obavljaju 
	kinematografske delatnosti dužni su da u roku od 12 meseci od dana stupanja 
	na snagu ovog zakona usklade svoje poslovanje sa odredbama ovog zakona.
	Član 39.
	Centar nastavlja rad u skladu sa odredbama ovog zakona, 
	i dužan je da uskladi svoju organizaciju, akte i poslovanje sa odredbama ovog 
	zakona, u roku od 12 meseci od dana stupanja na snagu ovog zakona.
	Član 40.
	Danom početka primene ovog zakona prestaje da važi 
	Zakon o kinematografiji („Službeni glasnik RS”, br. 46/91, 53/93 – dr. 
	zakon, 56/93 – US, 67/93 – dr. zakon, 47/94 – dr. zakon, 48/94 – dr. zakon i 
	101/05 – dr. zakon) i odredbe člana 46. i člana 130. stav 1. tačka 17) 
	Zakona o kulturnim dobrima („Službeni glasnik RS”, br. 71/94 i 52/11 – dr. 
	zakon).
	Član 41.
	Ovaj zakon stupa na snagu osmog dana od dana 
	objavljivanja u „Službenom glasniku Republike Srbije”, a primenjivaće se po 
	isteku šest meseci od dana stupanja na snagu.

