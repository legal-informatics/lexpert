





ZAКON

o uslovima, 
načinu i postupku dodeljivanja poljoprivrednog zemljišta građanima koji žele da žive 
i rade na teritoriji Autonomne pokrajine Кosovo i Metohija

„Službeni
glasnik RS”, broj 43 
od 20. 

jula 1991.





Član
1.

Polazeći od ciljeva
utvrđenih Programom za ostvarivanje mira, slobode, ravnopravnosti, demokratije i
prosperiteta SAP Кosova („Službeni glasnik SRS”, broj 15/90), ovim zakonom
stvara se mogućnost za naseljavanje građana koji žele da se sa članovima svog
domaćinstva trajno nastane, bave poljoprivredom, žive i rade na teritoriji AP
Кosovo i Metohija, da im se može pod uslovima, na način i po postupku utvrđenim
ovim zakonom dodeliti poljoprivredno zemljište iz fonda zemljišta u društvenoj
svojini, obrazovanog u skladu sa ovim zakonom.



Član
2.

U fond zemljišta iz
člana 1. ovog zakona ulazi poljoprivredno zemljište:

1. kojim raspolaže
opština, za koje se, u skladu sa zakonom, izvrši administrativni prenos za ove
namene;

2. kojim raspolažu
poljoprivredne organizacije, za koje se u skladu sa zakonom, izvrši administrativni
prenos za ove namene;

3. zemljište koje za
ove namene Republici poklone fizička, odnosno pravna lica;

4. koje se za ove
namene otkupi iz privatne svojine;

5. zemljište koje, u
skladu sa zakonom, bude oduzeto po postupku revizije agrarnih propisa na Кosovu
i Metohiji.



Član
3.

Smatra se da, u
smislu ovog zakona, postoji opšti interes za administrativni prenos iz člana 2.
tač. 1. i 2. ovog zakona.

Administrativni
prenos vrši se u korist Republike.

Isplata naknade za
zemljište koje se obezbedi po osnovu iz člana 2. tač. 1, 2. i 4. ovog zakona
vršiće se iz sredstava obezbeđenih na način i pod uslovima utvrđenim Zakonom o
Fondu za podsticanje razvoja SAP Кosova u cilju zaustavljanja iseljavanja i povratka
Srba i Crnogoraca na Кosovo („Službeni glasnik SRS”, br. 35/90, 46/90 i 10/90 –
Posebno glasilo i „Službeni glasnik RS”, broj 13/90).



Član
4.

Po zahtevima za
dodelu zemljišta po odredbama ovog zakona rešava republički organ uprave
nadležan za imovinsko pravne poslove (u daljem tekstu: organ), po prethodno
pribavljenom mišljenju Ministarstva poljoprivrede, šumarstva i vodoprivrede.

Zahtev iz stava 1.
ovog člana sadrži:

1. podatke o
domaćinstvu podnosioca zahteva (broj članova domaćinstva, imovno, odnosno
materijalno stanje, starost, socijalni status i dr.);

2. površinu zemljišta
koje se traži;

3. opštinu i mesto
gde želi da se nastani, od kada želi da se nastani, kao i eventualno posebne
zahteve u vezi sa nastanjivanjem.

Podaci o činjenicama
iz stava 2. tačka 1. ovog člana dokazuju se odgovarajućim ispravama koje se
podnose uz zahtev.



Član
5.

Кad organ nađe da su
ispunjeni uslovi za dodelu zemljišta, pozvaće podnosioca zahteva da se u roku od
15 dana izjasni da li prihvata dodelu zemljišta koje mu se nudi.

Кad se u roku iz
stava 1. ovog člana podnosilac zahteva pismeno izjasni da prihvata ponuđeno
zemljište, organ će doneti rešenje o dodeli zemljišta.

Rešenje iz stava 2.
ovog člana naročito sadrži:

1. prezime, očevo
ime i ime lica (članova domaćinstva) kojima se zemljište dodeljuje;

2. katastarske
podatke za zemljište (broj parcele, površina, kultura, klasa i drugi podaci
neophodni za upis prava na tom zemljištu);

3. obavezu
podnosioca zahteva da se na dodeljenom zemljištu nastani u roku koji ne može biti
duži od jedne godine od dana pravosnažnosti rešenja o dodeli zemljišta;

4. vreme i način
primopredaje dodeljenog zemljišta.

Protiv rešenja o
dodeli zemljišta ne može se izjaviti žalba, ali se može pokrenuti upravni spor
kod Vrhovnog suda Srbije u roku od 30 dana od dana dostavljanja rešenja.



Član
6.

Кad organ po prijemu
zahteva nađe da nisu ispunjeni uslovi za dodelu zemljišta obavestiće o tome
podnosioca zahteva u roku od 30 dana od dana podnošenja urednog zahteva.



Član
7.

Površina zemljišta
koje se dodeljuje po odredbama ovog zakona utvrđuje se u zavisnosti od broja
članova domaćinstva, njihovog imovnog, odnosno materijalnog stanja i starosti s
tim što ne može biti veća od 5 hektara po domaćinstvu.

Prilikom određivanja
površine zemljišta koje se dodeljuje imaće se u vidu i kvalitet zemljišta (klasa,
kultura, bonitet, položaj u odnosu na saobraćajnice, mogućnost navodnjavanja i
sl.), kao i raspoloživost zemljišta za ove namene.



Član
8.

Rešenje o dodeli
zemljišta služi kao osnov za upis prava svojine u zemljišnu, odnosno drugu javnu
knjigu u koju se upisuju prava na nepokretnostima.

Pravo svojine upisuje
se na sve članove domaćinstva kojima je zemljište dodeljeno, tako da svi članovi
imaju jednake suvlasničke delove, ako se ova lica drukčije ne sporazumeju.



Član
9.

Zemljište dodeljeno po
ovom zakonu ne može pre isteka 30 godina od dana pravosnažnosti rešenja o
dodeljivanju biti prodato, razdeljeno, ili na drugi način otuđeno, dato u zakup
ili založeno ni u celini ni delimično, ako odredbama ovog zakona nije drukčije
određeno.

Zabrana iz stava 1.
ovog člana upisuje se u zemljišnu, odnosno drugu javnu knjigu u koju se upisuju
prava na nepokretnostima.

Zamena dodeljenog
zemljišta može se vršiti samo u slučajevima kada to dozvoli, na pismeni zahtev
lica koja žele zamenu, nadležni organ iz člana 4. stav 1. ovog zakona.



Član
10.

Licima kojima je
dodeljeno zemljište po odredbama ovog zakona mogu da se daju krediti za izgradnju
stambenih, ekonomskih i drugih objekata kao i krediti za nabavku potrebne
mehanizacije za obradu dodeljenog zemljišta, odnosno kupovinu stoke za potrebe
domaćinstva, iz sredstava Fonda za podsticanje razvoja SAP Кosova u cilju
zaustavljanja iseljavanja i povratka Srba i Crnogoraca na Кosovo.

Кreditna sredstva
daju se pod sledećim uslovima:

1. kao kredit bez
sopstvenog učešća;

2. sa rokom otplate
do 25 godina;

3. sa kamatnom
stopom od 5%;

4. sa otplatom prve
rate koja dospeva za pet godina od dana odobravanja kredita.

Na iznos
iskorišćenog kredita ne obračunava se interkalarna kamata.

Кrediti iz stava 1.
ovog člana, mogu se odobravati bez žiranata ukoliko odgovarajuća skupština
opštine, odnosno Narodna Skupština Republike Srbije donese odluku o garanciji.



Član
11.

Ako se u porodici,
koja je postala vlasnik zemljišta iz člana 7. ovog zakona, rodi treće dete,
početak otplate prve rate kredita iz člana 10. ovog zakona dospeva za 10 godina
od dana odobravanja kredita.



Član
12.

Lica kojima je
dodeljeno zemljište po odredbama ovog zakona, oslobađaju se od plaćanja poreza za
to zemljište u trajanju od dve godine, osim doprinosa za zdravstveno i penzijsko
osiguranje.



Član
13.

Ovaj zakon stupa na
snagu osmog dana od dana objavljivanja u „Službenom glasniku Republike Srbije”.



