





ZAКON


o legalizaciji isprava u 
međunarodnom prometu

„Službeni list
SFRJ”, broj 6 od 8. 
februara 1973.





Član 1.

Legalizacija (u daljem tekstu: overavanje) isprava u
međunarodnom prometu vrši se na način predviđen ovim zakonom, ako međunarodnim
ugovorom koji obavezuje Jugoslaviju nije drukčije određeno.



Član 2.

Overavanjem, u smislu ovog zakona, potvrđuje se
verodostojnost potpisa lica koje je ispravu potpisalo i verodostojnost pečata
stavljenog na ispravu.



Član 3.

Javne isprave izdate u inostranstvu mogu se upotrebiti
u Jugoslaviji samo ako ih je overio Savezni sekretarijat za inostrane poslove
odnosno diplomatsko ili konzularno predstavništvo Jugoslavije u inostranstvu.

Inostrane javne isprave ne podležu overavanju u smislu
ovog člana, ako, po osnovu uzajamnosti, ni jugoslovenske isprave ne podležu
overavanju u državi čija je isprava u pitanju.

Pod javnim ispravama podrazumevaju se isprave koje se u
državi u kojoj su izdate smatraju javnim ispravama i koje su izdate u obliku i
na način propisanim zakonom odnosne države.



Član 4.

Ako organ kome je inostrana javna isprava podneta
posumnja u njenu verodostojnost, može zatražiti od Saveznog sekretarijata za
inostrane poslove da proveri da li je ispravu izdao organ koji je u njoj
označen.

Zahtev iz stava 1. ovog člana upućuje se preko
republičkog odnosno pokrajinskog organa uprave nadležnog za poslove pravosuđa.



Član 5.

Javne isprave izdate u Jugoslaviji, koje će se
upotrebiti u inostranstvu, overiće se samo ako zakon zemlje u kojoj će se
jugoslovenska isprava upotrebiti zahteva overavanje.



Član 6.

Pre dostavljaa domaćih javnih isprava na overavanje
nadležnom inostranom organu, domaće javne isprave prethodno overava Savezni
sekretarijat za inostrane poslove odnosno diplomatsko ili konzularno
predstavništvo Jugoslavije u inostranstvu.



Član 7.

Savezni sekretarijat za inostrane poslove overiće
domaće javne isprave radi njihove upotrebe u inostranstvu samo ako je,
prethodno, potpis i pečat organa odnosno organizacije koji su izdali ispravu
overio predsednik opštinskog suda ili sudija koga on odredi, a potpis
predsednika suda odnosno sudije i pečat suda – republički odnosno pokrajinski
organ uprave nadležan za poslove pravosuđa.

Predsednik odnosno sudija opštinskog suda mogu overiti
samo one javne isprave koje su izdali organi i organizacije koji imaju sedište
na području tog suda.

Javne isprave koje su izdali savezni, republički i
pokrajinski organi i organizacije, ne podleže prethodnoj overi od strane organa
iz stava 1. ovog člana, već ove isprave overava neposredno Savezni sekretarijat
za inostrane poslove.



Član 8.

Jugoslovenske isprave radi njihove upotrebe u državama
koje su članice 


Haške konvencije o ukidanju potrebe legalizacije stranih javnih
isprava („Službeni list SFRJ”, br. 10/62 – Dodatak: Međunarodni ugovori i drugi
sporazumi), overava opštinski sud i republički odnosno pokrajinski organ uprave
nadležan za poslove pravosuđa.

U slučaju iz stava 1. ovog člana, opštinski sud može
overiti samo isprave koje su izdali organi i organizacije koje imaju sedište na
području tog suda, a republički odnosno pokrajinski organ uprave nadležan za
poslove pravosuđa – isprave koje su izdali organi i organizacije koji imaju
sedište na području ma kog opštinskog suda na teritoriji republike odnosno
autonomne pokrajine.

Overavanje, u smislu ovog člana, vrši u opštinskom sudu
predsednik suda ili sudija koga on odredi, a u republičkom odnosno pokrajinskom
organu uprave nadležnom za poslove pravosuđa – radnik koga odredi starešina tog
organa.



Član 9.

Lica koja nisu jugoslovenski državljani mogu zahtevati
nostrifikaciju svedočanstva o završenoj školi ili stečenom doktoratu nauka u
inostranstvu, ako imaju pravni interes da im se to prizna u Jugoslaviji.



Član 10.

Danom stupanja na snagu ovog zakona prestaje da važi
Zakon o legalizaciji isprava u međunarodnom saobraćaju („Službeni list FNRJ”,
br. 44/46) i odredba člana 1. stav 2. Zakona o nostrifikaciji školskih
svedočanstava stečenih u inostranstvu („Službeni list SFRJ”, br. 12/67).



Član 11.

Ovaj zakon stupa na snagu osmog dana od dana
objavljivanja u „Službenom listu SFRJ”.



