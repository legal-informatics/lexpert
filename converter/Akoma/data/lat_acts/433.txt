



Redakcijski prečišćen tekst






ZAКON
o mirnom rešavanju radnih sporova
"Službeni glasnik RS", br. 125 od 22. novembra 2004, 104 
od 16. decembra 2009, 50 od 29. juna 2018.


I. OSNOVNE ODREDBE

1. Predmet 

Član 1.
Ovim zakonom uređuju se način i postupak mirnog rešavanja kolektivnih i 
individualnih radnih sporova, izbor, prava i obaveze miritelja i arbitara i druga 
pitanja od značaja za mirno rešavanje radnih sporova.
Postupak mirnog rešavanja radnih sporova pokreće se i vodi u skladu sa ovim 
zakonom, ako o istom sporu nije odlučeno u skladu sa propisima o radu.

2. Osnovni pojmovi

Član 2.
Кolektivnim radnim sporom (u daljem tekstu: kolektivni 
spor), u smislu ovog zakona, smatra se spor povodom:
1) zaključivanja, izmena i/ili dopuna
kolektivnog ugovora;
1a) primene kolektivnog ugovora u celini ili njegovih 
pojedinih odredaba;
2) primene opšteg akta kojim se regulišu prava, 
obaveze i odgovornosti zaposlenih, poslodavca i sindikata;
3) ostvarivanja prava na sindikalno organizovanje i 
delovanje i ostvarivanje prava na utvrđivanje 
reprezentativnosti sindikata kod poslodavca;
4) štrajka;
5) ostvarivanja prava na informisanje, konsultovanje i 
učešće zaposlenih u upravljanju, u skladu sa zakonom;
5a) utvrđivanja minimuma procesa rada, u skladu sa 
zakonom.
Opštim aktom, u smislu ovog zakona, smatra se 
pravilnik o radu i sporazum poslodavca i sindikata, u skladu sa zakonom.
Stranom u kolektivnom sporu smatraju se poslodavac, 
sindikat, ovlašćeni predstavnik zaposlenih, zaposleni, štrajkački odbor, osnivač 
za javna preduzeća, društva kapitala čiji je osnivač javno preduzeće, društva 
kapitala i javne službe čiji je osnivač Republika, autonomna pokrajina ili 
jedinica lokalne samouprave.

*Službeni glasnik RS, broj 104/2009

**Službeni glasnik RS, broj 50/2018

Član 3.
Individualnim radnim sporom (u daljem tekstu: 
individualni spor), u smislu ovog zakona, smatra se spor povodom:
1) otkaza ugovora o radu;
2) radnog vremena;
3) ostvarivanja prava na godišnji odmor;
4) isplate zarade/plate, naknade zarade/plate i 
minimalne zarade u skladu sa zakonom; 
5) isplate naknade troškova za ishranu u toku rada, za 
dolazak i odlazak sa rada, regresa za korišćenje godišnjeg odmora i druge naknade 
troškova u skladu sa zakonom; 
6) isplate otpremnine pri odlasku u penziju, jubilarne 
nagrade i drugih primanja u skladu sa zakonom;
7) diskriminacije i zlostavljanja na radu.
Brisan je raniji stav 2. (vidi član 2. Zakona - 
50/2018-13)
Stranom u individualnom sporu, u smislu ovog zakona, 
smatra se zaposleni i poslodavac, osim u slučaju iz stava 1. tačka 7) ovog 
člana, gde se strane u sporu određuju u skladu sa zakonom (u daljem tekstu: 
strana u sporu).

*Službeni glasnik RS, broj 50/2018

Član 4.
Mirenje, u smislu ovog zakona, jeste postupak u kome 
miritelj pruža pomoć stranama u kolektivnom sporu sa ciljem da zaključe sporazum o 
rešenju spora ili u kome miritelj stranama u kolektivnom sporu daje preporuku o 
načinu rešavanja spora.
Arbitraža, u smislu ovog zakona, jeste postupak u kome 
arbitar rešava o predmetu individualnog spora.

*Službeni glasnik RS, broj 104/2009

**Službeni glasnik RS, broj 50/2018

3. Osnovna načela

1) Načelo dobrovoljnosti

Član 5.
Učesnici u zaključivanju kolektivnog ugovora su slobodni da dobrovoljno odluče o 
učešću miritelja u kolektivnom pregovaranju.
Strane u sporu su slobodne da dobrovoljno odluče o pristupanju mirnom rešavanju 
spora, ako ovim zakonom nije drukčije određeno.

2) Načelo nezavisnosti i 
nepristrasnosti

*Službeni glasnik RS, broj 50/2018

Član 6.
Miritelj, odnosno arbitar je nezavisan u radu.
Miritelj, odnosno arbitar dužan je da u postupku mirnog 
rešavanja radnog spora postupa nepristrasno.

*Službeni glasnik RS, broj 50/2018

II. REPUBLIČКA AGENCIJA ZA MIRNO REŠAVANJE RADNIH SPOROVA

1. Obrazovanje i delokrug

Član 7.
Obrazuje se Republička agencija za mirno rešavanje radnih sporova kao posebna 
organizacija (u daljem tekstu: Agencija).

Član 8.
Agencija obavlja stručne poslove koji se odnose na:
1) mirno rešavanje kolektivnih i individualnih sporova;
2) izbor miritelja i arbitara; 
3) vođenje Imenika miritelja i arbitara (u daljem tekstu: Imenik);
4) stručno usavršavanje miritelja i arbitara;
5) odlučivanje o izuzeću miritelja i arbitara;
6) evidenciju o individualnim i kolektivnim 
radnim sporovima;
7) druge poslove određene zakonom.

*Službeni glasnik RS, broj 50/2018

2. Direktor Agencije 

Član 9.
Radom Agencije rukovodi direktor.
Direktora postavlja Vlada Republike Srbije (u daljem tekstu: Vlada).

III. POSTUPAК MIRNOG REŠAVANJA RADNOG SPORA

1. Zajedničke odredbe

1) Pokretanje postupka

Član 10.
Postupak mirnog rešavanja radnog spora pokreće se podnošenjem predloga 
Agenciji.
Strane u sporu mogu da podnesu predlog zajednički ili pojedinačno.
Predlog sadrži naročito:
1) ime, prezime i adresu, odnosno naziv i sedište strana 
u sporu;
2) predmet spora.
Uz predlog strane u sporu dostavljaju dokumentaciju u vezi sa predmetom spora, 
kao i imena svedoka, ako ih imaju.

Član 11.
Ako je predlog podnela jedna od strana u sporu, Agencija dostavlja predlog i 
dokumentaciju drugoj strani u sporu i poziva je da se u roku od 
pet radnih dana izjasni 
da li prihvata mirno rešavanje spora.

*Službeni glasnik RS, broj 50/2018

2) Određivanje miritelja, odnosno arbitra

Član 12.
Miritelja, odnosno arbitra sporazumno određuju strane u sporu iz Imenika, u 
zajedničkom predlogu, odnosno u roku od tri radna dana od dana prihvatanja pojedinačnog 
predloga.
Ako strane u sporu sporazumno ne odrede miritelja, odnosno arbitra, određuje 
ga direktor Agencije rešenjem.

*Službeni glasnik RS, broj 50/2018

Član 13.
Agencija dostavlja predlog i dokumentaciju u vezi sa predmetom spora miritelju, 
odnosno arbitru koji je određen za konkretan spor.

3) Troškovi postupka

Član 14.
Svaka strana u sporu snosi svoje troškove u postupku, osim troškova miritelja, 
odnosno arbitra.

Član 15.
Bliže uslove u pogledu načina međusobnog opštenja učesnika u mirnom rešavanju 
spora i vođenja postupka, u skladu sa ovim zakonom, propisuje ministar nadležan 
za poslove rada.

2. Кolektivni spor

1) Učešće miritelja u kolektivnom pregovaranju

Član 16.
Učesnici u zaključivanju kolektivnog ugovora (u daljem tekstu: učesnici) mogu da 
podnesu predlog Agenciji za učešće miritelja u kolektivnom pregovaranju u cilju 
pružanja pomoći i sprečavanja nastanka spora.
Učesnici mogu da podnesu predlog zajednički ili pojedinačno.
Ako je predlog podneo jedan od učesnika, Agencija dostavlja predlog i 
dokumentaciju drugim učesnicima s pozivom da se u roku od tri dana izjasne da li 
prihvataju učešće miritelja u kolektivnom pregovaranju.
Predlog sadrži vrstu kolektivnog ugovora, učesnike, mesto i vreme pregovora, 
a zajednički predlog i ime i prezime miritelja.

*Službeni glasnik RS, broj 50/2018

Član 17.
Miritelj u postupku kolektivnog pregovaranja:
1) prisustvuje pregovorima;
2) ukazuje učesnicima na predloge koji nisu u skladu sa zakonom i drugim 
propisom;
3) pruža pomoć učesnicima radi sprečavanja nastanka 
spora.
Miritelj je dužan da bude nepristrasan u toku pregovora.

*Službeni glasnik RS, broj 50/2018

2) Spor u delatnostima od opšteg interesa

Član 18.
Strane u sporu iz člana 2. stav 1. 
tač. 1), 1a), 3), 4) i 5a) ovog zakona, u delatnostima u kojima postoji obaveza obezbeđivanja minimuma 
procesa rada u skladu sa zakonom kojim se uređuje ostvarivanje prava na štrajk, 
dužne su da pristupe mirnom rešavanju kolektivnog spora, u skladu sa ovim 
zakonom.

*Službeni glasnik RS, broj 104/2009

**Službeni glasnik RS, broj 50/2018

Član 19.
U delatnostima iz člana 18. ovog zakona strane u sporu su dužne da
podnesu 
predlog, u roku od tri radna dana od dana nastanka spora, u skladu sa ovim zakonom.
Brisan je raniji stav 2. (vidi član 5. Zakona – 104/2009-67)
Ako strane u sporu ne podnesu predlog, direktor Agencije po službenoj 
dužnosti pokreće postupak mirenja i određuje miritelja iz Imenika.

*Službeni glasnik RS, broj 104/2009

**Službeni glasnik RS, broj 50/2018

3) Postupak mirenja

*Službeni glasnik RS, broj 50/2018

Član 20.
Postupak mirenja u kolektivnom sporu vodi se pred Odborom za mirenje (u daljem 
tekstu: Odbor). 
Odbor čine po jedan predstavnik strana u sporu i miritelj. 

Brisan je raniji naziv 
pododeljka iznad člana 21. (vidi član 13. Zakona - 50/2018-13)

Član 21.
Miritelj je dužan da zakaže raspravu u roku od tri 
radna dana od dana prijema 
predloga i dokumentacije o predmetu spora i o tome obaveštava strane u sporu.
Strane u sporu su dužne da odrede svog predstavnika u Odboru i o tome 
obaveste miritelja najkasnije do dana zakazane rasprave.
Ako strane u sporu ne odrede svog predstavnika u roku iz stava 2. ovog člana, 
postupak mirenja vodi miritelj neposrednim kontaktom sa stranama u sporu.

*Službeni glasnik RS, broj 50/2018

Član 22.
Miritelj je predsedavajući Odbora.
Miritelj otvara i rukovodi raspravom.
Predstavnici strana u sporu na raspravi iznose svoje stavove i predloge.

*Službeni glasnik RS, broj 104/2009

Član 23.
Miritelj ima pravo da odvojeno, van rasprave, prikuplja informacije i druge 
podatke od predstavnika strana u sporu.

Član 24.
Po okončanju postupka mirenja, miritelj zaključuje raspravu i sa članovima Odbora 
donosi preporuku o načinu rešavanja spora (u daljem tekstu: preporuka).

Član 25.
Preporuka se sačinjava u pisanom obliku sa 
obrazloženjem.
Za preporuku je potrebno da glasaju svi članovi Odbora.
Ako Odbor ne donese preporuku iz člana 24. ovog zakona 
u roku od tri dana od dana zaključenja rasprave, miritelj može na zahtev jedne od 
strana u sporu da predloži preporuku.

*Službeni glasnik RS, broj 50/2018

Član 26.
Preporuka ne obavezuje strane u sporu.
Strane u sporu mogu da zaključe sporazum o rešenju spora 
na osnovu preporuke iz člana 24. i člana 25. stav 3. ovog zakona ili nezavisno 
od iste.
Ako je predmet spora kolektivni ugovor, sporazum 
postaje osnov za zaključivanje, izmene i/ili dopune kolektivnog ugovora.
Ako predmet spora nije kolektivni ugovor, sporazum ima snagu izvršne 
isprave.

*Službeni glasnik RS, broj 104/2009

**Službeni glasnik RS, broj 50/2018

Član 27.
Strana u sporu koja ne postupi po preporuci iz člana 
24. ovog zakona dužna je da bez odlaganja navede razloge za nepostupanje i dostavi 
ih miritelju.
Na predlog miritelja Agencija može da preporuku i razloge za 
nepostupanje po preporuci iz stava 1. ovog člana objavi u sredstvima javnog informisanja.

*Službeni glasnik RS, broj 50/2018

Član 28.
Postupak mirenja okončava se pred Odborom ako strane u sporu zaključe sporazum 
o rešenju spora u roku od 30 dana od dana otvaranja rasprave.
Na zahtev strana u sporu Odbor može da odluči da se 
rok iz stava 1. ovog člana produži za narednih 30 dana.

*Službeni glasnik RS, broj 50/2018

Član 29.
Brisan je (vidi član 18. 
Zakona - 50/2018-13)

3. Individualni spor

Član 30.
Individualni spor može da se rešava pred arbitrom u 
skladu sa ovim zakonom.
Ako među stranama u individualnom sporu teče sudski postupak iz istog 
činjeničnog i pravnog osnova sud će zastati sa postupkom.
Strane u sporu dužne su da sud obaveste o pokretanju 
postupka u skladu sa ovim zakonom.

*Službeni glasnik RS, broj 104/2009

**Službeni glasnik RS, broj 50/2018

Postupak pred arbitrom

1) Postupak pred arbitrom
*Službeni glasnik RS, broj 50/2018

Član 31.
Arbitar je dužan da zakaže raspravu u roku od tri 
radna dana od dana prijema 
predloga i dokumentacije o predmetu spora i o tome obaveštava strane u sporu. 

Rasprava se održava u prisustvu strana u sporu i arbitra.
Arbitar otvara raspravu i utvrđuje da li sva pozvana lica prisustvuju 
raspravi.
Ako jedna od strana u sporu neopravdano izostane sa rasprave arbitar može da 
održi raspravu u njenom odsustvu, uzimajući u obzir dokumentaciju koju je ta 
strana dostavila.
Arbitar u toku postupka ukazuje stranama u sporu na 
mogućnost sporazumnog rešavanja spora.
Svaka strana u sporu može da povuče predlog za pokretanje postupka pred 
arbitrom najkasnije do dana otvaranja rasprave.

*Službeni glasnik RS, broj 50/2018

Član 32.
Održavanje rasprave je javno, osim u sporovima 
povodom diskriminacije i zlostavljanja na radu.
Arbitar može da isključi javnost na zahtev strana u sporu, ako za to postoje 
opravdani razlozi.

*Službeni glasnik RS, broj 50/2018

Član 33.
Arbitar rukovodi raspravom, uzima izjave od strana u sporu i drugih lica u 
postupku, izvodi dokaze i stara se da se u toku rasprave iznesu sve činjenice 
relevantne za odlučivanje.
Strane u sporu imaju pravo da se pred arbitrom izjasne o predmetu spora i 
odgovore na navode druge strane u sporu. 
Arbitar odlučuje o odlaganju rasprave, po službenoj dužnosti ili na zahtev 
strane u sporu.
U slučaju iz stava 3. ovog člana arbitar je dužan da zakaže raspravu 
najkasnije u roku od pet dana od dana odlaganja rasprave.

*Službeni glasnik RS, broj 104/2009
Član 33a
Strane u sporu mogu da angažuju sudskog veštaka.
Na sudskog veštaka shodno se primenjuju odredbe ovog 
zakona o izuzeću arbitra.
Svaka od strana u sporu sama snosi troškove angažovanja 
sudskog veštaka.

*Službeni glasnik RS, broj 50/2018

Član 34.
Brisan je (vidi član 10. Zakona – 104/2009-67)

Član 35.
Strane u sporu imaju pravo da daju završnu reč na raspravi.
Ako arbitar smatra da je predmet spora raspravljen tako da može da odluči, 
zaključuje raspravu.

2) Okončanje postupka pred arbitrom
*Službeni glasnik RS, broj 50/2018

Član 35a
Postupak pred arbitrom okončava se donošenjem rešenja 
arbitra:
1) na osnovu sporazuma strana u sporu;
2) kojim arbitar odlučuje o predmetu spora;
3) ako je arbitražni postupak postao nemoguć;
4) o obustavi postupka u skladu sa ovim zakonom. 
Rešenje iz stava 1. tač. 1) i 2) ovog člana ima snagu 
izvršne isprave.
*Službeni glasnik RS, broj 50/2018

Član 35b
Izuzetno od člana 35a stav 1. tačka 2) spor povodom 
zlostavljanja i diskriminacije na radu okončava se rešenjem arbitra donetim na 
osnovu sporazuma strana u sporu.
Ukoliko ne postoji sporazum o rešenju spora iz stava 1. 
ovog člana, arbitar obustavlja postupak u skladu sa članom 35a stav 1. tačka 4) 
ovog zakona i o istoj pravnoj stvari može se voditi sudski postupak, u skladu sa 
zakonom.
*Službeni glasnik RS, broj 50/2018

Član 36.
Arbitar donosi rešenje iz člana 35a ovog zakona o predmetu spora u roku od 30 dana od dana otvaranja 
rasprave.
Rešenje sadrži:
1) uvod;
2) izreku;
3) obrazloženje;
4) uputstvo o pravnom sredstvu;
5) ime, prezime i potpis arbitra;
6) broj i datum rešenja;
7) pečat Agencije.
Protiv rešenja nije dozvoljena žalba.
Rešenje je pravnosnažno i izvršno danom dostavljanja stranama u sporu, 
osim rešenja iz člana 35b stav 2. ovog zakona, a ako je 
u rešenju određeno da se radnja koja je predmet izvršenja može izvršiti u 
ostavljenom roku, rešenje postaje izvršno istekom tog roka. 

*Službeni glasnik RS, broj 104/2009

**Službeni glasnik RS, broj 50/2018

Član 37.
Strane u sporu su dužne da obaveste sud o donošenju rešenja ako je postupak 
pred sudom prekinut.

IV. MIRITELJI I ARBITRI

1. Izbor miritelja i arbitara

Član 38.
Za miritelja i arbitra može da bude izabrano lice koje ispunjava sledeće 
uslove:
1) da je državljanin Republike Srbije;
2) da ima stečeno visoko obrazovanje na osnovnim 
akademskim studijama u obimu od najmanje 240 ESPB bodova, master akademskim 
studijama, specijalističkim akademskim studijama, specijalističkim strukovnim 
studijama, odnosno na osnovnim studijama u trajanju od najmanje četiri godine ili 
specijalističkim studijama na fakultetu i najmanje pet godina radnog iskustva u 
oblasti radnih odnosa;
3) da nije osuđivano za krivično delo na bezuslovnu kaznu zatvora od najmanje 
šest meseci ili za kažnjivo delo koje ga čini nepodobnim za obavljanje ovih 
poslova;
4) da je dostojno dužnosti miritelja, odnosno arbitra.
Za arbitra može biti izabrano lice koje pored uslova 
iz stava 1. ovog člana, ima položen pravosudni ispit ili je redovni profesor 
fakulteta iz pozitivno-pravnih predmeta.
Odredba člana 38. stav 1. tačka 1) ovog člana, u 
pogledu državljanstva Republike Srbije, ne primenjuje se na državljane država 
članica Evropske unije, od pristupanja Republike Srbije Evropskoj uniji.

*Službeni glasnik RS, broj 104/2009

**Službeni glasnik RS, broj 50/2018

Član 39.
Izbor miritelja i arbitara vrši se putem javnog oglasa koji, 
u Službenom glasniku Republike Srbije, objavljuje 
Agencija.
Izbor između prijavljenih kandidata vrši Кomisija za izbor miritelja i arbitara 
(u daljem tekstu: Кomisija).
Кomisiju čine dva predstavnika Vlade, dva predstavnika reprezentativnih 
sindikata osnovanih za teritoriju Republike Srbije i dva predstavnika 
reprezentativnih udruženja poslodavaca osnovanih za teritoriju Republike Srbije.
Predstavnike Vlade imenuje Vlada, a predstavnike sindikata i udruženja 
poslodavaca imenuje socijalno-ekonomski savet osnovan za teritoriju Republike 
Srbije, na predlog reprezentativnih sindikata i reprezentativnih udruženja 
poslodavaca – članova tog saveta.
Кomisija bira predsednika iz reda svojih članova.

*Službeni glasnik RS, broj 50/2018

Član 40.
Odluku o izboru miritelja i arbitara Кomisija donosi u roku od 
60 dana od dana 
isteka roka za podnošenje prijava.
Odluka se smatra donetom ako za nju glasa dvotrećinska većina članova 
Кomisije.
Odluka je konačna i protiv nje može da se pokrene upravni spor, u skladu sa 
zakonom.

*Službeni glasnik RS, broj 50/2018

2. Trajanje mandata

Član 41.
Miritelj i arbitar se biraju na četiri godine i mogu biti ponovo izabrani. 

Rok iz stava 1. ovog člana računa se od dana konačnosti odluke o izboru.

3. Imenik 

Član 42.
Svojstvo miritelja, odnosno arbitra stiče se danom upisa u Imenik.
Na osnovu odluke o izboru miritelja, odnosno arbitra direktor Agencije donosi 
rešenje o upisu u Imenik.
Rešenje sadrži ime, prezime, adresu i stručnu spremu miritelja, odnosno 
arbitra.

4. Sadržaj Imenika

Član 43.
Imenik vodi Agencija.
Imenik sadrži sledeće podatke:
1) ime i prezime miritelja, odnosno arbitra;
2) adresu;
3) stručnu spremu;
4) naziv i sedište poslodavca, ako je u radnom odnosu;
5) broj i datum odluke o izboru; 
6) broj i datum rešenja o upisu i brisanju iz Imenika.

Član 44.
Miritelj i arbitar dužni su da prijave promenu podataka iz člana 43. stav 2. 
tač. 2) i 4) ovog zakona u roku od tri dana od dana nastanka promene.

5. Brisanje iz Imenika

Član 45.
Svojstvo miritelja i arbitra prestaje brisanjem iz Imenika.
Miritelj, odnosno arbitar se briše iz Imenika: 
1) ako se naknadno utvrdi da nisu bili ispunjeni uslovi iz člana 38. ovog 
zakona;
2) ako prestanu da postoje uslovi iz člana 38. tač. 1), 3) i 4) ovog zakona;
3) po isteku roka na koji je izabran, ako ne bude ponovo izabran;
4) ako odbije da se stručno usavršava;
5) ako nestručno i nesavesno obavlja dužnosti;
6) ako se neuredno odaziva na poziv Agencije;
7) ako neopravdano odugovlači postupak mirnog rešavanja radnog spora;
8) na lični zahtev; 
9) usled gubitka poslovne sposobnosti;
10) usled smrti;
11) ako ne postupa u skladu sa etičkim kodeksom.

*Službeni glasnik RS, broj 50/2018

Član 46.
Brisan je raniji stav 1. (vidi član 13. Zakona – 104/2009-67)
Rešenje o brisanju iz Imenika u slučajevima iz člana 45. 
stav 2. donosi direktor Agencije u roku od 15 dana od dana nastupanja razloga 
koji je osnov za brisanje, odnosno u roku od osam dana od dana saznanja za taj 
razlog.
Rešenje o brisanju iz Imenika u slučajevima iz člana 45. 
stav 2. tač. 4)-7) i 11) direktor Agencije donosi po pribavljenom mišljenju 
socijalno-ekonomskog saveta osnovanog za teritoriju Republike Srbije.
Rešenje o brisanju iz Imenika je konačno i protiv njega se može voditi upravni 
spor, u skladu sa zakonom.

*Službeni glasnik RS, broj 104/2009

**Službeni glasnik RS, broj 50/2018

Član 47.
Rešenje o upisu i brisanju iz Imenika objavljuje se u „Službenom glasniku 
Republike Srbije”.

6. Izuzeće miritelja i arbitara

Član 48.
Strana u sporu može direktoru Agencije da podnese zahtev za izuzeće miritelja, 
odnosno arbitra, i to:
1) ako zastupa neku od strana u sporu, ili je u poslednjih pet godina zastupao 
neku od strana u sporu;
2) ako je srodnik po krvi u pravoj liniji do bilo kog stepena, a u pobočnoj 
liniji do četvrtog stepena neke od strana u sporu, odnosno ako je bračni drug 
ili srodnik po tazbini do drugog stepena neke od strana u sporu;
3) ako je u radnom ili članskom odnosu sa nekom od strana u sporu ili je 
takav odnos postojao u poslednje dve godine;
4) ako je povezan sa stranama u sporu na bilo koji drugi način koji bi mogao 
da utiče na njegovu nepristrasnost.
Miritelj i arbitar po službenoj dužnosti vode računa o razlozima za izuzeće u 
toku postupka i dužni su da o njima obaveste direktora Agencije.
Direktor Agencije odlučuje o izuzeću miritelja i arbitra po obaveštenju 
miritelja, odnosno arbitra i na zahtev strane u sporu, u roku od osam dana od 
saznanja za postojanje razloga za izuzeće.
U slučaju izuzeća postupak mirnog rešavanja radnog spora nastavlja se izborom 
novog miritelja, odnosno arbitra u skladu sa ovim zakonom.

7. Dužnosti i prava miritelja i arbitara

1) Dužnosti miritelja i arbitara

Član 49.
Miritelj i arbitar su dužni da postupaju savesno i po svom najboljem znanju, u 
cilju rešavanja spora između strana u sporu.
Miritelj i arbitar dužni su da se u postupku mirnog 
rešavanja radnih sporova pridržavaju etičkog kodeksa koji donosi ministar 
nadležan za poslove rada.

*Službeni glasnik RS, broj 50/2018

Član 50.
Miritelj i arbitar su dužni da se stručno usavršavaju.

Član 51.
Miritelj i arbitar su dužni da redovno obaveštavaju Agenciju o pokretanju, toku 
i okončanju postupka mirnog rešavanja radnog spora.

2) Prava miritelja i arbitara

Član 52.
Miritelj i arbitar imaju pravo na nagradu za rad i naknadu troškova koje su 
imali tokom postupka.
Aktom Vlade utvrđuju se uslovi za ostvarivanje prava na nagradu i naknadu 
troškova i njihova visina.
Sredstva iz stava 1. ovog člana obezbeđuju se u budžetu Republike Srbije.

Član 53.
Miritelj i arbitar imaju pravo na odsustvo sa rada bez naknade zarade 
(neplaćeno odsustvo) za vreme dok vode postupak mirnog rešavanja radnog spora u 
skladu sa ovim zakonom.

Član 53a
Miritelj i arbitar imaju pravo na identifikacioni 
dokument. 
Bliže uslove u pogledu izdavanja identifikacionog 
dokumenta propisuje ministar nadležan za poslove rada.
*Službeni glasnik RS, broj 50/2018

V. EVIDENCIJA O POSTUPCIMA MIRNOG REŠAVANJA RADNIH SPOROVA

Član 54.
Agencija vodi evidenciju o postupcima mirnog rešavanja radnih sporova.
Evidencija sadrži naročito: 
1) ime, prezime i adresu, odnosno naziv i sedište strana u sporu; 

2) ime i prezime miritelja, odnosno arbitra;
3) vrstu i predmet spora;
4) datum pokretanja postupka;
5) datum i način okončanja spora.
Na zahtev socijalno-ekonomskog saveta osnovanog za 
teritoriju Republike Srbije Agencija dostavlja obaveštenja u vezi sa podacima o 
kojima vodi evidencije, kao i obaveštenja o drugim pitanjima od značaja za 
postupke mirnog rešavanja radnih sporova.

*Službeni glasnik RS, broj 104/2009

**Službeni glasnik RS, broj 50/2018

VI. PRELAZNE I ZAVRŠNE ODREDBE

Član 55.
Vlada će postaviti direktora Agencije u roku od 30 dana od dana stupanja na 
snagu ovog zakona. 
Izbor miritelja i arbitara i njihov upis u Imenik, u skladu sa ovim zakonom, 
izvršiće se do 31. decembra 2004. godine.
Odredbe ovog zakona koje se odnose na postupak mirnog rešavanja radnih sporova 
primenjuju se od 1. januara 2005. godine.

Član 56.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.



ODREDBE КOJE NISU UNETE U „PREČIŠĆEN TEКST“ ZAКONA


Zakon o izmenama i dopunama Zakona o mirnom rešavanju radnih sporova: 
„Službeni glasnik RS“, broj 104/2009-67

Član 15.
Izbor arbitara i njihov upis u Imenik, u skladu sa ovim zakonom, izvršiće se u 
roku od 30 dana od dana stupanja na snagu ovog zakona.  

Član 16.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.



Zakon o izmenama i dopunama Zakona o mirnom rešavanju radnih sporova: 
„Službeni glasnik RS“, broj 50/2018-13

Član 33.
Podzakonski akti koji se donose u skladu sa odredbama ovog zakona 
doneće se u roku od šest meseci od dana stupanja na snagu ovog zakona. 

Član 34.
Podzakonski propisi doneti na osnovu odredaba Zakona o mirnom 
rešavanju radnih sporova („Službeni glasnik RS”, broj 125/04) ostaju na snazi do 
dana stupanja na snagu podzakonskih propisa donetih na osnovu ovog zakona, 
ukoliko nisu u suprotnosti sa odredbama ovog zakona.
Član 35.
Postupci mirnog rešavanja radnih sporova koji su započeti do dana 
stupanja na snagu ovog zakona okončaće se po propisima koji važe do početka 
primene ovog zakona.
Član 36.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”. 

