





ZAКON

o pečatu državnih i drugih
organa

„Službeni 
glasnik RS“, 
broj 101 od 6. novembra 
2007.





Sadržina zakona



Član 1.

Ovim zakonom uređuju se namena, sadržina, izgled i upotreba
pečata koje u vršenju poslova iz svog delokruga koriste Narodna skupština, predsednik
Republike, Vlada, organi državne uprave, Zaštitnik građana, Vojska Srbije, sudovi,
javna tužilaštva, Ustavni sud, Republičko javno pravobranilaštvo, službe Narodne
skupštine, predsednika Republike, Vlade, Ustavnog suda i službe organa čije članove
bira Narodna skupština, organi autonomnih pokrajina i jedinica lokalne samouprave
(u daljem tekstu: državni i drugi organi), kao i pečata koje koriste javne agencije,
javna preduzeća, privredna društva, ustanove, organizacije i pojedinci kada vrše
pojedina javna ovlašćenja koja su im poverena zakonom (u daljem tekstu: imaoci javnih
ovlašćenja). 

Sadržinu, izgled i upotrebu pečata jedinica i ustanova
Vojske Srbije utvrđuje ministar odbrane. 



Namena pečata



Član 2.

Pečatom se potvrđuje autentičnost javne isprave i drugog
akta kojim državni i drugi organi i imaoci javnih ovlašćenja odlučuju ili službeno
opšte sa drugim organima, pravnim licima i građanima.

Imaoci javnih ovlašćenja pečatom koji je utvrđen ovim zakonom
potvrđuju samo akte koje donose u okviru vršenja javnih ovlašćenja. 



Sadržina pečata



Član 3.

Pečat sadrži naziv i grb Republike Srbije, naziv odnosno
ime i sedište državnog i drugog organa ili imaoca javnog ovlašćenja.

Pečat sadrži i naziv organa uprave u sastavu ministarstva,
a može da sadrži i naziv i sedište organizacione jedinice u državnom i drugom organu
ako je ta jedinica zakonom ovlašćena da odlučuje u upravnom postupku ili u drugim
pojedinačnim stvarima.

Pečat koji upotrebljava diplomatsko ili konzularno predstavništvo
Republike Srbije u inostranstvu sadrži grb Republike Srbije, naziv i sedište predstavništva.




Jezik na kome se ispisuje
tekst pečata



Član 4.

Tekst pečata ispisuje se na srpskom jeziku ćiriličkim pismom.

Tekst pečata državnog i drugog organa ili imaoca javnih
ovlašćenja (u daljem tekstu: organ), koji ima sedište na teritoriji na kojoj su, u
skladu sa zakonom, u službenoj upotrebi i jezik i pismo pripadnika nacionalnih manjina,
ispisuje se i na jeziku i pismu nacionalnih manjina. 



Način ispisivanja teksta pečata



Član 5.

Tekst pečata ispisuje se u koncentričnim krugovima oko
grba Republike Srbije.

U spoljnom krugu pečata ispisuje se naziv Republike Srbije.

U pečatu organa čije je sedište na teritoriji autonomne
pokrajine, naziv autonomne pokrajine ispisuje se u prvom sledećem krugu ispod naziva
Republike Srbije.

U sledećem unutrašnjem krugu ispisuje se naziv organa. 


Naziv organa uprave u sastavu ministarstva, odnosno organizacione
jedinice organa ispisuje se u sledećim unutrašnjim krugovima.

Sedište organa, organa uprave u sastavu ministarstva, odnosno organizacione
jedinice organa, ispisuje se u dnu pečata. 

U slučaju kada se, u skladu sa ovim zakonom, tekst pečata
organa ispisuje i na jeziku i pismu nacionalnih manjina, tekst pečata na srpskom
jeziku ćiriličkim pismom ispisuje se u svakom krugu iznad grba Republike Srbije,
a tekst na jeziku i pismu nacionalnih manjina ispisuje se u nastavku svakog kruga,
zaključno sa sedištem organa. 



Oblik i veličina pečata



Član 6.

Pečat je okruglog oblika i izrađuje
se od gume, metala ili drugog odgovarajućeg materijala. 

Prečnik pečata koji se ispisuje na srpskom jeziku ćiriličkim
pismom iznosi 32 
mm.

Prečnik pečata koji se ispisuje na srpskom jeziku ćiriličkim
pismom i na jeziku i pismu pripadnika nacionalnih manjina iznosi od 40 

mm do 60 

mm.




Broj pečata



Član 7.

Organi imaju jedan pečat za otisak hemijskom bojom, a mogu
imati i po jedan pečat za otisak u pečatnom vosku i za suvi otisak.

Organi mogu imati više primeraka pečata koji moraju biti
istovetni po sadržini i veličini. Svaki primerak obeležava se rednim brojem, rimskom
cifrom koja se stavlja između grba Republike Srbije i sedišta organa.

Broj primeraka pečata određuje rukovodilac organa, odnosno
ovlašćeno telo ili organ. 



Mali pečat



Član 8.

Organ može imati jedan pečat manjeg prečnika (u daljem tekstu:
mali pečat).

Sadržina malog pečata je ista i ispisana je na isti način
kao i sadržina pečata iz čl. 3. i 5. ovog zakona. U malom pečatu naziv organa može biti skraćen – tako da
se iz skraćenog teksta nedvosmisleno vidi čiji je pečat.

Mali pečat koristi se u slučajevima u kojima je njegova
upotreba podesnija.

Prečnik malog pečata ne može biti manji od 20 
mm niti veći
od 28 
mm.

O potrebi postojanja malog pečata, kao i o broju primeraka,
veličini, skraćenom nazivu organa i upotrebi malog pečata odlučuje rukovodilac organa,
odnosno ovlašćeno telo ili organ. 



Čuvanje pečata i rukovanje pečatom



Član 9.

Pečat se čuva i njime se rukuje u službenim prostorijama
organa, a izuzetno se može koristiti i van službenih prostorija kada treba izvršiti
službene radnje van tih prostorija.

Rukovodilac organa, odnosno ovlašćeno telo ili organ, odlučuje
kome će poveriti čuvanje i upotrebu pečata.

Lice kome je pečat poveren na čuvanje dužno je da pečat
čuva na način kojim se onemogućava neovlašćeno korišćenje pečata. 



Saglasnost na sadržinu i izgled
pečata i poveravanje poslova državne uprave



Član 10.

Pre nabavke pečata organ je dužan da pribavi saglasnost
na sadržinu i izgled pečata od ministarstva nadležnog za poslove uprave (u daljem
tekstu: Ministarstvo). 

Ministarstvo je dužno da o zahtevu za davanje saglasnosti
na sadržinu i izgled pečata odluči najkasnije u roku od tri dana od dana podnošenja
urednog zahteva. 



Član 11.

Autonomna pokrajina preko svojih organa, u skladu sa ovim
zakonom: 

1) bliže uređuje sadržinu i izgled pečata organa autonomne
pokrajine, organa jedinica lokalne samouprave i imaoca javnih ovlašćenja, koji imaju
sedište na teritoriji autonomne pokrajine; 

2) daje saglasnost na sadržinu i izgled pečata koje bliže
uređuje; 

3) vodi evidencije o pečatima koje bliže uređuje. 

Poslovi iz stava 1. tač. 2) i 3) ovog člana vrše se kao
povereni. 



Član 12.

O zahtevu za davanje saglasnosti na sadržinu i izgled pečata
Ministarstvo, odnosno nadležni organ autonomne pokrajine odlučuje rešenjem. 


Rešenje Ministarstva konačno je i protiv njega se može pokrenuti
upravni spor.

Protiv rešenja nadležnog organa autonomne pokrajine može
se izjaviti žalba ministru nadležnom za poslove uprave. 

Rešenje ministra doneto po žalbi konačno je i protiv njega
se može pokrenuti upravni spor. 



Stavljanje pečata van upotrebe



Član 13.

Pečat koji je postao neodgovarajući zbog istrošenosti,
oštećenja, promene uređenja državnih i drugih organa (promena naziva, sedišta, preuzimanje
nadležnosti, prestanak rada organa ili ukidanje unutrašnje jedinice i sl.), odnosno
prestanka vršenja javnih ovlašćenja, stavlja se van upotrebe i mora se uništiti. 


Uništavanje pečata vrši komisija organa i o izvršenom uništenju
pečata obaveštava Ministarstvo, odnosno nadležni organ autonomne pokrajine. 




Nestanak ili gubitak pečata 




Član 14.

Nestanak ili gubitak pečata bez odlaganja se prijavljuje
Ministarstvu, odnosno nadležnom organu autonomne pokrajine i oglašava nevažećim
u službenom glasilu Republike Srbije, odnosno autonomne pokrajine.

Nestalim ili izgubljenim pečatom smatra se pečat koji nije
dostupan licu ovlašćenom za čuvanje i upotrebu pečata.

Zahtev za oglašavanje pečata nevažećim podnosi se službenom
glasilu Republike Srbije, odnosno autonomne pokrajine, u roku od tri dana od saznanja
za nestanak ili gubitak pečata.

Pečat se smatra nevažećim od dana prijavljivanja njegovog
nestanka ili gubitka. 

U slučaju kasnijeg pronalaska pečat će se uništiti. 



Zamena nestalog ili izgubljenog pečata



Član 15.

Nestali ili izgubljeni pečat koji je jedini u organu zamenjuje
se, na osnovu saglasnosti Ministarstva, odnosno nadležnog organa autonomne pokrajine,
primerkom obeleženim rednim brojem jedan, rimskom cifrom, a u slučaju ponovnog nestanka
ili gubitka zamenjuje se primerkom pečata obeleženim narednim rednim brojem. 


U slučaju kada organ ima više primeraka pečata, nestali
ili izgubljeni pečat zamenjuje se, na osnovu saglasnosti Ministarstva odnosno nadležnog
organa autonomne pokrajine, novim pečatom koji je obeležen narednim rednim brojem,
u odnosu na ukupan broj pečata. 



Izrađivanje pečata



Član 16.

Pečat utvrđen ovim zakonom izrađuje ovlašćeni privredni
subjekt (u daljem tekstu: pečatoreznica). 

Ovlašćenje za izradu pečata izdaje ministarstvo nadležno
za unutrašnje poslove. 

Bliži propis o načinu rada pečatoreznica donosi ministar
nadležan za unutrašnje poslove. 



Član 17.

Pečatoreznica može izraditi pečat samo ako Ministarstvo,
odnosno nadležni organ autonomne pokrajine, da saglasnost na sadržinu i izgled pečata.

Matricu koja je služila za izradu pečata, kao i sve probne
i neuspele primerke pečata, pečatoreznica je dužna da uništi. 



Dostavljanje podataka o izrađenim
pečatima



Član 18.

Otisak izrađenog pečata, podatke o broju primeraka pečata
i datumu početka njegove upotrebe organ je dužan da dostavi Ministarstvu, odnosno
nadležnom organu autonomne pokrajine, u roku od deset dana od dana izrade pečata.




Evidencija o pečatima



Član 19.

Ministarstvo, odnosno nadležni organ autonomne pokrajine
vodi evidenciju o pečatima koja sadrži podatke o: saglasnosti za nabavku pečata,
broju primeraka pečata, datumu početka upotrebe pečata, uništenim, nestalim i izgubljenim
pečatima, kao i otisak pečata. 



Nadzor



Član 20.

Nadzor nad primenom odredaba ovog zakona, osim u delu koji
se odnosi na rad pečatoreznica, vrši Ministarstvo, preko upravne inspekcije. 


U vršenju nadzora, upravna inspekcija, pored ovlašćenja za
preduzimanje radnji i nalaganje mera utvrđenih posebnim zakonom, ima pravo i dužnost:


1) da naloži organu da izradi pečat
u skladu sa ovim zakonom; 

2) da naloži da se uništi pečat čija sadržina nije u skladu
sa odredbama ovog zakona, odnosno kada se steknu drugi razlozi utvrđeni ovim zakonom
za uništenje pečata. 

Protiv rešenja upravnog inspektora može se izjaviti žalba
u roku od osam dana. 

Žalba ne odlaže izvršenje rešenja. 

Rešenje doneto po žalbi je konačno i protiv njega se može
pokrenuti upravni spor. 



Član 21.

Nadzor nad radom pečatoreznice vrši ministarstvo nadležno
za unutrašnje poslove.

U vršenju nadzora ministarstvo nadležno za unutrašnje poslove
može:

1) da naloži pečatoreznici da svoj rad uskladi sa ovim
zakonom i sa propisom o radu pečatoreznice iz člana 16. stav 3. ovog zakona;

2) da naloži pečatoreznici da uništi matrice koje služe
za izradu pečata, kao i sve probne i neuspele primerke pečata, ako to nije učinila
pečatoreznica u skladu sa članom 17. stav 2. ovog zakona.

Protiv rešenja donetog na osnovu stava 2. ovog člana može
se izjaviti žalba u roku od osam dana.

Žalba ne odlaže izvršenje rešenja.

Rešenje doneto po žalbi je konačno i protiv njega se može
pokrenuti upravni spor. 



Кaznene odredbe



Član 22.

Novčanom kaznom od 20.000 do 200.000 dinara kazniće se
za prekršaj pečatoreznica: 

– koja bez ovlašćenja nadležnog organa izrađuje pečat utvrđen
ovim zakonom (član 16. stav 2); 

– ako izradi pečat bez saglasnosti na sadržinu i izgled
pečata (član 17. stav 1); 

– ako ne uništi matrice i sve probne i neuspele primerke pečata (član
17. stav 2). 

Za prekršaj iz stava 1. ovog člana kazniće se i odgovorno
lice kaznom zatvora ili novčanom kaznom od 1.000 do 10.000 dinara. 

Za prekršaj iz stava 1. ovog člana kazniće se preduzetnik
novčanom kaznom od 10.000 do 100.000 dinara. 



Član 23.

Novčanom kaznom od 15.000 do 50.000 dinara kazniće se za
prekršaj odgovorno lice u organu:

– ako naruči pečat bez saglasnosti nadležnog organa i takav
pečat upotrebi (član 10. stav 1);

– ako ne uništi pečat koji je postao neodgovarajući (član
13. stav 1);

– ako ne prijavi nestanak ili gubitak pečata ili u roku
ne podnese zahtev za oglašavanje pečata nevažećim (član 14. st. 1. i 3);

– ako ne dostavi otisak pečata i podatke o broju primeraka
i datumu početka upotrebe pečata (član 18). 



Prelazne i završne odredbe



Član 24.

Ministar odbrane doneće propis o sadržini, izgledu i upotrebi
pečata jedinica i ustanova Vojske Srbije u roku od 30 dana od dana stupanja na snagu
ovog zakona. 



Član 25.

Ministar nadležan za unutrašnje poslove doneće bliži propis
o načinu rada pečatoreznica u roku od 30 dana od dana stupanja na snagu ovog zakona.




Član 26.

Danom stupanja na snagu ovog zakona prestaju da važe Zakon
o pečatu državnih i drugih organa („Službeni glasnik RS”, br. 11/91, 53/93 – dr.
zakon, 67/93 – dr. zakon, 48/94 – dr. zakon i 101/05 – dr. zakon) i član 55. Zakona
o utvrđivanju određenih nadležnosti autonomne pokrajine („Službeni glasnik RS”, broj
6/02). 



Član 27.

Ovaj zakon stupa na snagu osmog dana od dana objavljivanja
u „Službenom glasniku Republike Srbije”.

