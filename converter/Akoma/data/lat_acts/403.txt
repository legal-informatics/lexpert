





ZAКON

o vraćanju utrina i pašnjaka 
selima na korišćenje

„Službeni
glasnik RS”, broj 16 od 27. 
marta 1992.





Član
1.

Seoske utrine i
pašnjaci koji su postali društvena svojina po osnovu Zakona o proglašenju
opštenarodnom imovinom seoskih utrina, pašnjaka i šuma, imovine zemljišnih,
urbarijalnih i njima sličnih zajednica, kao i krajiških (graničarskih) imovnih
opština („Službeni glasnik NR 
Srbije”, br. 1/48 i 98/55) vraćaju se na korišćenje
selima pod uslovima i na način utvrđen ovim zakonom.

Predmet vraćanja na
korišćenje u smislu stava 1. ovog člana jesu utrine i pašnjaci koji na dan
stupanja na snagu ovog zakona imaju svojstvo neobradivog poljoprivrednog
zemljišta, nezavisno od toga da li su od momenta oduzimanja do momenta stupanja na
snagu ovog zakona menjali kulturu, odnosno namenu.

Pašnjacima, u smislu
ovog zakona, smatraju se i šumska zemljišta koja su u momentu stupanja na snagu
ovog zakona po kulturi pašnjaci.



Član
2.

Odredbe ovog zakona
ne odnose se na utrine i pašnjake koje je fizičko lice steklo u svojinu po nekom
pravnom osnovu, kao i na utrine i pašnjake podložne eroziji, odnošenju obale
vodotokom, degradirane pašnjake u planinskim predelima i sl.



Član
3.

Organu uprave
nadležnom za imovinsko-pravne poslove u opštini poveravaju se stručni i
administrativni poslovi u vezi sa sprovođenjem ovog zakona.

Postupak za vraćanje
utrina i pašnjaka na korišćenje selima pokreće se na zahtev građana sela.
Postupak može pokrenuti i organ po službenoj dužnosti.

Akt o vraćanju utrina
i pašnjaka selima na korišćenje donosi skupština opštine.

Pre donošenja akta iz
stava 3. ovog člana pribaviće se mišljenje ministarstva nadležnog za poslove
poljoprivrede, šumarstva i vodoprivrede.



Član
4.

Sadašnji korisnici
utrina i pašnjaka dužni su da predaju utrine i pašnjake selima na korišćenje u
roku od 15 dana od dana pravosnažnosti akta iz člana 3. stav 3. ovog zakona.



Član
5.

Na osnovu akta o
vraćanju utrina i pašnjaka selima na korišćenje iz člana 3. stav 3. ovog zakona
izvršiće se upis prava na korišćenje u korist sela u javne knjige u koje se
upisuju prava na nepokretnostima.



Član
6.

Uslove i način
korišćenja utrina i pašnjaka koji su vraćeni selima na korišćenje utvrđuju građani
tih mesta dogovorom (napasanje stoke, ubiranje šumskih plodova i drugo), a
iskorišćavanje ovog zemljišta mora se vršiti u skladu sa propisima o
poljoprivrednom zemljištu.

U slučaju da
izostane dogovor iz stava 1. ovog člana, uslove i način zajedničkog korišćenja
utrina i pašnjaka utvrdiće nadležni organ u opštini.



Član
7.

Na zemljištu iz člana
1. ovog zakona ne mogu se sticati druga prava osim prava utvrđenih ovim
zakonom.



Član
8.

Za korišćenje utrina
i pašnjaka, u smislu odredaba ovog zakona, ne plaća se naknada.



Član
9.

Zabranjuje se promena
namene i drugi oblici raspolaganja na zemljištu koje je preneto selima na
korišćenje, izuzev izgradnje ribnjaka.

Ugovor, odnosno
pravni posao zaključen posle stupanja na snagu ovog zakona suprotno stavu 1. ovog
člana ništav je.



Član
10.

Ovaj zakon stupa na
snagu osmog dana od dana objavljivanja u „Službenom glasniku Republike Srbije”.



