




Redakcijski prečišćen tekst





ZAКON

o 
pribavljanju i dodeli stanova i stambenih zajmova za potrebe kadrova i povratak 
iseljenih lica u AP Кosovo i Metohiju

„Službeni list SRJ”, br. 59 od 4. 

decembra 1998, 74 od 25. 

decembra 1999.





Član 1.

Ovim zakonom uređuju se pribavljanje i dodela stanova, placeva za individualnu stambenu izgradnju i zajmova za pribavljanje stanova, odnosno porodičnih stambenih zgrada, za potrebe kadrova i povratak iseljenih lica u AP Кosovo i Metohiju i drugih građana Savezne Republike Jugoslavije.



Član 2.

Pod pribavljanjem stanova, u smislu ovog zakona, podrazumeva se dovršenje izgradnje stanova započetih na osnovu propisa koji su važili do dana stupanja na snagu ovog zakona, dodela placeva za individualnu stambenu izgradnju (u daljem tekstu: placevi) bez naknade, i dodela zajmova za izgradnju stanova, odnosno porodičnih stambenih zgrada (u daljem tekstu: zajmovi).



Član 3.

Prava i obaveze investitora za pribavljanje stanova iz ovog zakona, u ime Savezne vlade, vršiće savezno ministarstvo nadležno za poslove imovine Savezne Republike Jugoslavije. Ovi poslovi obavljaće se neposredno ili preko drugog pravnog lica, pod uslovima i na način utvrđenim propisima kojima se uređuju pitanja izgradnje objekata.



Član 4.

Savezna Republika Jugoslavija ima pravo svojine na stanovima pribavljenim po osnovu ovog zakona, a pravo davanja stanova u zakup ima Savezna vlada.



Član 5.

Savezna vlada obrazuje posebno radno telo koje će vršiti poslove davanja u zakup stanova, odnosno placeva, kao i dodelu zajmova, od predstavnika saveznih organa uprave i predstavnika organa uprave Republike Srbije i AP Кosova i Metohije.

Aktom o obrazovanju, Savezna vlada uređuje sastav i delokrug radnog tela iz stava 1. ovog člana.



Član 6.

Za potrebe kadrova i lica iz člana 8. ovog zakona pribaviće se 200 placeva, ukupne površine 10.000 
m2.



Član 7.

Placeve iz člana 6. ovog zakona obezbeđuje opština na čijoj se teritoriji nalaze ti placevi.

Кomunalno opremanje placeva obezbediće investitor iz člana 3. ovog zakona.



Član 8.

Pravo na dodelu stana, placa i zajma imaju građani Savezne Republike Jugoslavije:

1) kadrovi iz drugih područja Savezne Republike Jugoslavije koji dolaze da rade u organima uprave i pravosuđa, društvenim službama i privredi i da žive u AP Кosovu i Metohiji;

2) Srbi i Crnogorci koji žele da žive i rade u AP Кosovu i Metohiji;

3) Srbi i Crnogorci - povratnici u AP Кosovo i Metohiju;

4) kadrovi koji se iz drugih područja Savezne Republike Jugoslavije upućuju na određeno vreme u AP Кosovo i Metohiju, na rad u organima uprave i pravosuđa, društvenim službama i privredi;

5) Srbi i Crnogorci koji žive i žele da nastave i dalje da žive na teritoriji AP Кosova i Metohije.



Član 9.

Savezna vlada propisuje način, kriterijume i merila za dodelu stanova, placeva i zajmova.



Član 10.

Sredstva za pribavljanje stanova obezbeđuju se u saveznom budžetu.

Za dovršenje izgradnje započetih 412 stanova iz člana 2. ovog zakona, ukupne površine 30.515,24 
m2 u Saveznom budžetu za 1999. godinu, obezbediće se 40.000.000,00 dinara.

Sredstva iz stava 2. ovog člana prenose se na poseban račun koji se vodi kod saveznog ministarstva nadležnog za poslove imovine Savezne Republike Jugoslavije.

Sredstva iz stava 2. ovog člana utvrđena su po cenama na dan 15. oktobra 1998. godine.



Član 11.

Sredstva iz člana 10. ovog zakona koriste se na osnovu finansijskog plana kojim se utvrđuju ukupni prihodi i rashodi za pribavljanje stanova za kalendarsku godinu.

Finansijski plan iz stava 1. ovog člana donosi Savezna vlada.

Savezni ministar nadležan za poslove pravde naredbodavac je za korišćenje sredstava iz člana 10. ovog zakona.



Član 12.

Izveštaj za 1999. godinu o pribavljanju stanova i korišćenju sredstava Savezna vlada podnosi Saveznoj skupštini uz završni račun saveznog budžeta do 30. aprila tekuće godine za prethodnu godinu.



Član 13.

Zajam za izgradnju stana, odnosno porodične stambene zgrade dodeljuje se do iznosa vrednosti odgovarajućeg stana, sa rokom otplate do 40 godina.



Član 14.

Ugovore o izgradnji, odnosno kupovini stanova u ime Savezne vlade zaključiće savezno ministarstvo nadležno za poslove imovine Savezne Republike Jugoslavije.



Član 15.

Stanovi pribavljeni po osnovu ovog zakona dodeljuju se licima iz člana 8. ovog zakona u zakup na neodređeno vreme.*

Na stanu u svojini SRJ pribavljenom po osnovu ovog zakona može se steći pravo svojine, pod uslovima i na način utvrđen saveznim zakonom kojim se uređuje imovina Savezne Republike Jugoslavije.*



*Službeni list SRJ, broj 74/1999



Član 16.

Evidenciju o korišćenju sredstava iz člana 11. ovog zakona vodi savezno ministarstvo nadležno za poslove imovine Savezne Republike Jugoslavije, odnosno nadležna savezna organizacija.

Troškovi nastali u vezi sa korišćenjem sredstava za pribavljanje stanova podmiruju se na teret sredstava iz člana 11. ovog zakona.



Član 17.

Propise iz čl. 5. i 9. ovog zakona Savezna vlada doneće u roku od 30 dana od dana stupanja na snagu ovog zakona.



Član 18.

Stupanjem na snagu ovog zakona, prestaje da važi Zakon o pribavljanju stanova za potrebe kadrova i povratak iseljenih lica u AP Кosovo i Metohiju („Službeni list SRJ”, br. 24/94).



Član 19.

Ovaj zakon stupa na snagu osmog dana od dana objavljivanja u „Službenom listu SRJ”.

