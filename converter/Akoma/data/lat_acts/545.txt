






	Redakcijski prečišćen tekst








ZAКON 

o elektronskoj trgovini 

"Službeni glasnik RS", br. 41 od 2. juna 2009, 95 od 31. oktobra 2013, 52 od 22. 
jula 2019.

I. OSNOVNE ODREDBE 


Predmet 

Član 1.

Ovim zakonom uređuju se uslovi i način pružanja usluga informacionog društva,
obaveze informisanja korisnika usluga, komercijalna poruka, pravila u vezi sa
zaključenjem ugovora u elektronskom obliku, odgovornost pružaoca usluga
informacionog društva, nadzor i prekršaji. 

Oblasti na koje se zakon ne primenjuje 

Član 2.

Odredbe ovog zakona ne primenjuju se na: zaštitu podataka 
o ličnosti, delatnost 
javnih beležnika i drugih srodnih profesija u pogledu primene poverenih javnih 
ovlašćenja, restriktivne sporazume u smislu propisa o zaštiti konkurencije, oporezivanje,
zastupanje stranaka i zaštitu njihovih interesa pred sudovima, kao ni na igre na
sreću sa novčanim ulozima, uključujući lutrijske igre, igre u kazinima,
kladioničke igre i igre na sreću na automatima, ako posebnim zakonom nije drukčije
određeno. 

*Službeni 
glasnik RS, broj 95/2013

Značenje pojedinih izraza 

Član 3.
Pojedini izrazi u smislu ovog zakona imaju sledeće 
značenje:
1) usluga informacionog društva je usluga koja se 
pruža na daljinu, po pravilu uz naknadu putem elektronske opreme za obradu i 
skladištenje podataka, na lični zahtev korisnika usluga, a posebno trgovina putem 
interneta, nuđenje podataka i oglašavanje putem interneta, elektronski 
pretraživači, kao i omogućavanje traženja podataka i usluga koje se prenose 
elektronskom mrežom, obezbeđivanje pristupa mreži ili skladištenje podataka 
korisnika usluga;
2) pružalac usluge informacionog društva je pravno ili 
fizičko lice. Pružanje usluga informacionog društva u komercijalne svrhe može 
obavljati pravno ili fizičko lice koje je registrovano za obavljanje određene 
delatnosti u skladu sa zakonom;
3) korisnik usluga je svako fizičko lice, fizičko lice 
koje je registrovano za obavljanje određene delatnosti u skladu sa zakonom ili 
pravno lice koje zbog profesionalnih ili drugih ciljeva koristi usluge 
informacionog društva;
4) potrošač je fizičko lice koje kupuje robu, odnosno 
usluge radi zadovoljavanja ličnih potreba ili potreba domaćinstva;
5) ugovor u elektronskom obliku je ugovor zaključen 
između pružaoca usluge informacionog društva i korisnika usluge elektronskim 
putem upotrebom elektronskih sredstava; 
6) komercijalna poruka je svaki oblik komunikacije u 
cilju promovisanja robe, usluga ili poslovnog ugleda pravnog ili fizičkog lica 
koje obavlja registrovanu delatnost, sa izuzetkom: 
(1) davanja informacija koje omogućavaju neposredan 
pristup delatnosti ovog lica, kao što su informacije o njegovoj elektronskoj 
adresi ili adresi elektronske pošte;
(2) davanja, bez naknade, informacija koje su 
prikupljene istraživanjima ili na drugi sličan način, o robi, uslugama ili 
poslovnom ugledu ovog lica;
7) operator elektronskih komunikacija je lice 
definisano u smislu zakona kojim se uređuju elektronske komunikacije.

*Službeni glasnik RS, broj 52/2019

Primena 

Član 4.

Pružalac usluga sa sedištem u Republici Srbiji dužan je da postupa i pruža
usluge u skladu sa zakonima i propisima donetim na osnovu zakona Republike
Srbije. 

Elektronska trgovina robom i uslugama jeste 
vid daljinske trgovine u smislu zakona
kojim se uređuje trgovina. 

Odredbe ovog zakona primenjuju se i na pitanja zaštite potrošača, ako su
povoljnije za potrošača. 

Ovlašćena strukovna udruženja i organizacije pružalaca usluga, mogu da uređuju
poslovanje svojih članova svojim unutrašnjim pravilima – kodeksima. 

Ako ovim zakonom nije drukčije određeno, na pravne odnose nastale iz ili u vezi
sa ugovorima zaključenim elektronskim putem odnosno u elektronskom obliku, primenjuju
se propisi kojima se uređuju obligacioni odnosi.

*Službeni 
glasnik RS, broj 95/2013

Sloboda pružanja usluga 

Član 5.

Pružanje usluga informacionog društva slobodno je.


Za pružanje usluga informacionog društva nije potrebna posebna dozvola ili odobrenje.



Brisani su raniji st. 3. i 4. (vidi član 4. Zakona - 95/2013-14)
Sloboda prekograničnog pružanja usluga informacionog društva

*Službeni glasnik RS, broj 52/2019
Član 5a
Prekogranično pružanje usluga je pružanje usluga u 
Republici Srbiji ili Evropskoj uniji kada pružalac usluge nema sedište, odnosno 
nije poslovno nastanjen na teritoriji države u kojoj se usluga pruža.
Prekogranično pružanje usluga je slobodno.
Ministarstvo nadležno za elektronske komunikacije i 
informaciono društvo (u daljem tekstu: ministarstvo) preko inspekcije može, 
srazmerno cilju koji se želi postići, preduzeti mere ograničavanja slobode pružanja 
usluga informacionog društva iz člana 21. stav 3. ovog zakona pružaocima usluga 
sa sedištem u zemljama članicama Evropske unije, samo ako je to neophodno za 
zaštitu (od stvarne i ozbiljne opasnosti):
1) javnog poretka, a naročito sprečavanje, istraživanje, 
otkrivanje i gonjenje izvršilaca krivičnih dela, zaštitu maloletnika i borbu protiv 
izazivanja mržnje po osnovu rase, pola, vere ili nacionalnosti i povrede ljudskog 
dostojanstva pojedinca;
2) javne bezbednosti, uključujući zaštitu nacionalne 
bezbednosti i odbranu;
3) javnog zdravlja;
4) zaštitu potrošača uključujući i ulagače.
U slučaju nastupanja okolnosti iz stava 3. ovog člana, 
ministarstvo je dužno da:
1) o nameri izricanja mere iz stava 3. ovog člana 
obavesti Evropsku komisiju i nadležni organ zemlje članice Evropske unije u kojoj 
pružalac usluge ima sedište;
2) traži od nadležnog organa države sedišta pružaoca 
usluge da preduzme mere ograničavanja slobode pružanja usluge informacionog 
društva.
Ako nadležni organ države sedišta pružaoca usluge ne 
preduzme mere u roku od 15 dana od dana dostavljanja zahteva iz stava 4. ovog 
člana ili su preduzete mere nedovoljne, ministarstvo može preduzeti mere 
ograničavanja slobode pružanja usluga informacionog društva uz prethodno 
obaveštavanje nadležnog organa države sedišta pružaoca usluge i Evropske 
komisije.
Izuzetno od st. 4. i 5. ovog člana, ministarstvo može 
preduzeti mere ograničavanja slobode pružanja usluga informacionog društva 
pružaoca usluga sa sedištem u zemlji članici Evropske unije bez prethodnog 
obaveštenja zemlje članice Evropske unije u kojoj pružalac usluga ima sedište i 
Evropske komisije, ako postoji osnovana opasnost od nastanka štete zbog odlaganja 
preduzimanja mera.
U slučaju iz stava 6. ovog člana ministarstvo je dužno 
da, bez odlaganja, a najkasnije u roku od 15 dana od dana preduzimanja mera 
obavesti nadležni organ države sedišta pružaoca usluge i Evropsku komisiju o 
izrečenoj meri i razlozima zbog kojih se smatra da se radi o hitnom slučaju.
Ministarstvo postupa u skladu sa ovim članom na 
obrazloženi predlog organa javne vlasti nadležnog za pitanja iz stava 3. tač. 
1)–4) ovog člana.
Pokretanje sudskog postupka usled nastupanja okolnosti 
iz stava 3. ovog člana ne isključuje obavezu ministarstva za postupanje u skladu 
sa ovim članom.
Mere kojima se ograničava sloboda pružanja usluga 
informacionog društva potrebno je ukinuti ili opozvati odmah nakon prestanka 
postojanja razloga zbog kojeg su određene, a na zahtev pružaoca usluge 
informacionog društva kome je mera izrečena, drugog zainteresovanog lica ili 
Evropske komisije.
Meru iz stava 10. ovog člana može opozvati ili ukinuti 
nadležno ministarstvo po službenoj dužnosti nakon prestanka razloga zbog kojih 
je mera određena.
Vlada uređuje sprovođenje administrativne saradnje i 
elektronske razmene podataka sa zemljama članicama Evropske unije u vezi sa 
nadzorom nad pružanjem usluga informacionog društva i preduzimanjem mera 
upozorenja.

*Službeni glasnik RS, broj 52/2019


NAPOMENA IZDAVAČA: Zakon o izmenama i dopunama Zakona o elektronskoj 
trgovini stupio na snagu osmog dana od dana objavljivanja u „Službenom glasniku 
Republike Srbije”, odnosno 30. jula 2019. godine, osim odredaba člana 2. ovog 
zakona (novi član 5a) koje se primenjuju od dana ulaska Republike Srbije u 
Evropsku uniju (vidi član 10. Zakona - 52/2019-16).

II. OBAVEZA INFORMISANJA I КOMERCIJALNA
PORUКA 

Obavezne informacije 

Član 6.

Pružalac usluga dužan je da, u obliku i na način koji je neposredno i stalno
dostupan, korisnicima usluga i nadležnim organima državne uprave pruži sledeće
informacije: 

1) ime i prezime ili naziv pružaoca usluga;


2) sedište pružaoca usluga;


3) ostale podatke o pružaocu usluga na osnovu kojih korisnik usluga može sa njim
brzo i nesmetano da ostvari komunikaciju, uključujući i elektronsku adresu;


4) podatke o upisu u Registar privrednih subjekata,
odnosno drugi javni 
registar;

5) pojedinosti o nadležnom organu, ako delatnost pružaoca usluga podleže
službenom nadzoru; 

6) u pogledu posebno regulisnih delatnosti, odnosno profesija:


– profesionalno ili slično strukovno udruženje kod koga je pružalac usluga
registrovan; 

– profesionalni naziv i država koja ga je odobrila;


– uputstva o profesionalnim pravilima u državi u kojoj se obavlja delatnost i
mestu njihove dostupnosti; 

7) poreski identifikacioni broj (PIB), kao i broj obveznika poreza na dodatu
vrednost, iz potvrde o izvršenom evidentiranju za porez na dodatu vrednost
izdate od strane nadležnog poreskog organa, ako je pružalac usluga obveznik
poreza na dodatu vrednost. 

Ako pružalac usluga navodi cene, one moraju biti jasno i nedvosmisleno
naznačene, a posebno mora naznačiti da li su u te cene uključeni troškovi
dostave, ostali manipulativni troškovi, porez i drugi troškovi koji na njih
utiču.

*Službeni 
glasnik RS, broj 95/2013

Кomercijalna poruka 

Član 7.

Кomercijalna poruka koja je delimično ili u celini 
usluga informacionog društva mora da zadovolji sledeće uslove: 

1) da je komercijalnu poruku moguće kao takvu jasno identifikovati u trenutku
kada je korisnik usluga primi; 

2) da je lice u čije ime je komercijalna poruka sačinjena moguće jasno
identifikovati; 

3) da svaki promotivni poziv za stavljanje ponude iz komercijalne poruke
(uključujući popuste i poklone) mora kao takav biti jasno identifikovan; 


4) da uslovi koji moraju biti ispunjeni za stavljanje ponude iz komercijalne
poruke moraju biti lako dostupni, kao i da su predočeni na jasan i nedvosmislen
način.

*Službeni glasnik RS, broj 52/2019
Slanje komercijalne poruke

*Službeni glasnik RS, broj 52/2019
Član 8.
Slanje komercijalne poruke elektronskim putem, 
dozvoljeno je samo uz prethodni pristanak lica kome je takva vrsta poruke 
namenjena.
Pružalac usluge dužan je da redovno proverava i 
prihvata opoziv pristanka koji upućuje lice koje ne želi da prima takve 
komercijalne poruke.

*Službeni glasnik RS, broj 52/2019

III. UGOVORI U ELEКTRONSКOM OBLIКU 


Punovažnost ugovora

*Službeni 
glasnik RS, broj 95/2013

Član 9.

Ugovor može biti zaključen elektronskim putem, odnosno u 
elektronskom obliku.


Ponuda i prihvat ponude mogu se dati elektronskim putem, odnosno u 
elektronskom obliku. 

Кada se elektronska poruka, odnosno elektronski oblik koristi prilikom
zaključenja ugovora, takvom ugovoru se ne može osporiti punovažnost samo zbog
toga što je sačinjen u elektronskom obliku.

*Službeni 
glasnik RS, broj 95/2013

Ugovori na koje se zakon ne primenjuje 

Član 10.
Odredbe člana 9. st. 1. i 3. ovog zakona ne primenjuju 
se na ugovore za koje je posebnim zakonom predviđeno da se ne mogu zaključiti u 
elektronskoj formi.
Odredbe člana 9. st. 1. i 3. ovog zakona ne primenjuju 
se na ugovore i druge pravne poslove za koje je posebnim zakonom propisano da se 
sačinjavaju u formi javno potvrđene (solemnizovane) isprave ili u formi 
javnobeležničkog zapisa ili je za njihovu punovažnost potrebno da potpisi 
ugovarača budu overeni, osim ako je drugačije propisano posebnim zakonom ili 
propisima kojima se uređuju overa potpisa, potvrđivanje i sačinjavanje isprava.
Odredbe člana 9. st. 1. i 3. ovog zakona ne primenjuju 
se na ugovore o jemstvu i iskaze volje jemaca, ako je jemac lice koja deluje 
izvan okvira trgovačke, poslovne ili profesionalne delatnosti.

*Službeni glasnik RS, broj 52/2019

Elektronski potpis 

Član 11.


Brisan je (vidi član 7. Zakona - 95/2013-14)

Obavezni podaci i obaveštenja pre zaključenja
ugovora 

Član 12.

Pružalac usluga dužan je da potencijalnom korisniku usluga, pre zaključenja
ugovora o pružanju usluga, obezbedi na jasan, razumljiv i nedvosmislen način
podatke i obaveštenja o: 

1) postupku koji se primenjuje kod zaključivanja ugovora;


2) ugovornim odredbama;


3) opštim uslovima poslovanja, ako su sastavni deo ugovora;


4) jezicima na kojima ugovor može biti zaključen;


5) kodeksima ponašanja u skladu sa kojima postupaju pružaoci usluga i kako se ti
kodeksi mogu pregledati elektronskim putem. 

Pružalac usluga dužan je da potencijalnom korisniku usluga, pre zaključenja
ugovora, obezbedi tehnička sredstva za prepoznavanje i ispravljanje pogrešnog
unosa podataka u poruku pre njene predaje ili slanja. 

Ugovorne strane koje nisu potrošači u međusobnim ugovornim odnosima mogu
izričito ugovoriti odstupanje od odredaba st. 1. i 2. ovog člana. 

Odredbe st. 1, 2. i 3. ovog člana ne primenjuju se na ugovore zaključene putem
elektronske pošte, odnosno drugim vidom lične komunikacije ostvarene
elektronskim putem.

Dostupnost ugovora 

Član 13.

Pružalac usluga dužan je da obezbedi da tekst ugovora i odredbe opštih uslova
poslovanja koje su sastavni deo ugovora zaključenih u elektronskom obliku budu
dostupni korisnicima usluga na način koji omogućava njihovo skladištenje, ponovno
korišćenje i reprodukovanje.

*Službeni 
glasnik RS, broj 95/2013

Potvrda prijema 

Član 14.

Pružalac usluga dužan je da, bez odlaganja, elektronskim putem, posebnom
elektronskom porukom, potvrdi prijem elektronske poruke koja sadrži ponudu ili
prihvat ponude za zaključenje ugovora. 

Ugovorne strane, koje nisu potrošači, u međusobnim ugovornim odnosima mogu
izričito ugovoriti odstupanje od odredbe stava 1. ovog člana. 

Odredbe st. 1. i 2. ovog člana ne primenjuju se na ugovore zaključene putem
elektronske pošte, odnosno drugim vidom lične komunikacije ostvarene
elektronskim putem.

Vreme zaključenja ugovora 

Član 15.

Ugovor u 
elektronskom obliku smatra se zaključenim onog časa kada ponuđač primi
elektronsku poruku koja sadrži izjavu ponuđenog da prihvata ponudu. 

Ponuda i prihvat ponude, kao i druge izjave volje učinjene elektronskim putem,
smatraju se primljenim kada im lice kome su upućene može pristupiti. 

*Službeni 
glasnik RS, broj 95/2013

IV. ODGOVORNOST PRUŽAOCA USLUGA 


Isključenje odgovornosti 

Član 16.

Pružalac usluga koji prenosi elektronske poruke koje mu je predao korisnik
usluga, nije odgovoran za sadržaj poslate poruke i njeno upućivanje, ako nije:


1) inicirao prenos;


2) izvršio odabir podataka ili dokumenata koji se prenose;


3) izuzeo ili izmenio podatke u sadržaju poruke ili dokumenata;


4) odabrao primaoca prenosa.


Prenos poruka i pružanje pristupa porukama iz stava 1. ovog člana moraju biti
obavljeni na način koji omogućava automatsko, posredničko i privremeno
skladištenje prenetih poruka i u njima sadržanih podataka i moraju biti
privremeno skladištene samo u vremenskom periodu koji je neophodan za prenos
poruka.

Pružalac usluga informacionog društva koji prenosi elektronske poruke koje mu je 
predao korisnik, dužan je da tokom pružanja usluge informacionog društva i 
minimum 30 dana nakon prestanka pružanja usluge čuva podatke o korisniku usluge 
informacionog društva, a naročito podatke o IP adresi sa koje korisnik pristupa 
uslugama informacionog društva tog pružaoca.

*Službeni glasnik RS, broj 52/2019

Privremeno skladištenje podataka 

Član 17.

Pružalac usluga koji podatke unete od strane korisnika usluga prenosi
posredstvom komunikacione mreže, nije odgovoran za automatsko, posredničko i
privremeno skladištenje koje služi samo za efikasnije formiranje prenosa podataka
traženih od strane drugih korisnika usluga, ako: 

1) ne menja podatke;


2) uvažava uslove za pristup podacima;


3) postupa u skladu sa pravilima za ažuriranje podataka;


4) deluje u skladu sa dozvoljenom primenom tehnologija za prikupljanje podataka;


5) ukloni ili onemogući pristup podacima koje je čuvao odmah nakon saznanja da
su podaci uklonjeni iz prenosa posredstvom mreže ili je onemogućen pristup do
njih, kao i kada je sud, odnosno drugi nadležni organ, naredio njihovo uklanjanje
ili onemogućavanje pristupa.

Trajno skladištenje podataka 

Član 18.

Pružalac usluga koji skladišti podatke pružene od strane korisnika usluga, na
zahtev korisnika usluga, nije odgovoran za sadržaj skladištenog podatka, ako:


1) nije znao niti je mogao znati za nedopušteno delovanje korisnika usluga ili
za sadržaj podatka; 

2) odmah nakon saznanja da se radi o nedopuštenom delovanju ili podatku ukloni
ili onemogući pristup tom podatku. 

Odredba stava 1. ovog člana ne primenjuje se u slučajevima kada je korisnik
usluga lice zavisno na bilo koji način od pružaoca usluga (povezana privredna
društva u smislu zakona kojim se uređuje položaj privrednih društava).

Linkovi 

Član 19.

Pružalac usluga koji posredstvom elektronskog upućivanja omogući pristup
podacima drugog pružaoca usluga, nije odgovoran za te informacije, ako: 


1) nije znao niti je mogao znati za nedopušteno delovanje korisnika usluga ili
za sadržaj podataka u tim informacijama; 

2) odmah nakon saznanja da se radi o nedopuštenom delovanju ili podatku ukloni
ili onemogući pristup podacima.

Obavezna obaveštenja 

Član 20.

Prilikom pružanja usluga informacionog društva, pružalac usluga nije dužan da
pregleda podatke koje je skladištio, preneo ili učinio dostupnim, odnosno da
ispituje okolnosti koje bi upućivale na nedopušteno delovanje korisnika usluga.


Pružalac usluga mora da obavesti nadležni državni organ ako osnovano sumnja da:


1) korišćenjem njegove usluge korisnik usluga preduzima nedopuštene aktivnosti;


2) je korisnik njegove usluge pružio nedopušteni podatak.


Pružalac usluga dužan je da na osnovu odgovarajućeg sudskog, odnosno upravnog
akta, predoči sve podatke na osnovu kojih se može preduzeti otkrivanje ili
gonjenje počinilaca krivičnih dela, odnosno zaštita prava trećih lica.

Obaveštenje o nedopuštenom delovanju ili podatku na osnovu kojeg pružalac usluga 
postupa u smislu člana 18. stav 1. tačka 2) i člana 19. stav 1. tačka 2) ovog 
zakona, mora da sadrži podatke o pošiljaocu obaveštenja, preciznom opisu mesta na 
internet stranici, odnosno drugom elektronskom prikazu na kojem se javlja 
nedopušteni podatak, kao i obrazloženje nedopuštenosti.
Pružalac usluge informacionog društva je dužan da 
ukloni nedopušteni sadržaj bez odlaganja, a najkasnije u roku od dva radna dana 
od dana prijema akta organa nadležnog za primenu i postupanje po zakonu čija je 
odredba povređena, a kojim mu se nalaže uklanjanje nedopuštenog sadržaja. Nadležni 
organ donosi akt po službenoj dužnosti ili po zahtevu stranke.
Po zahtevu trećeg lica, pružalac usluge informacionog 
društva je dužan da bez odlaganja, a najkasnije u roku od dva radna dana od dana 
prijema zahteva tog lica ukloni nedopušteni sadržaj, osim ukoliko smatra da 
objavljeni sadržaj nije u suprotnosti sa odredbama zakona. U tom slučaju, 
pružalac usluge informacionog društva može da se obrati organu nadležnom za 
primenu i postupanje po zakonu i zahteva da nadležni organ utvrdi da li su u 
konkretnom slučaju povređene odredbe zakona, usled čega je potrebno sadržaj 
ukloniti.
Akt nadležnog organa iz st. 5. i 6. ovog člana kojim 
se pružaocu usluge informacionog društva nalaže uklanjanje nedopuštenog sadržaja 
obavezno sadrži precizan opis mesta na internet stranici, odnosno drugom 
elektronskom prikazu na kojem se javlja nedopušten sadržaj, kao i obrazloženje 
nedopuštenosti.

*Službeni 
glasnik RS, broj 95/2013

**Službeni glasnik RS, broj 52/2019

V. NADZOR 


Nadzor nad primenom zakona 

Član 21.
Nadzor nad primenom ovog zakona vrši ministarstvo 
nadležno za poslove trgovine i usluga, odnosno ministarstvo nadležno za poslove 
elektronskih komunikacija i informacionog društva.
Inspekcijski nadzor nad primenom ovog zakona 
ministarstvo nadležno za poslove trgovine i usluga vrši preko tržišnih 
inspektora, a ministarstvo nadležno za poslove elektronskih komunikacija i 
informacionog društva preko inspektora za usluge informacionog društva, u skladu 
sa ovim zakonom i propisima kojima se uređuje inspekcijski nadzor.
Inspektor za usluge informacionog društva obaveštava 
operatora elektronskih komunikacija da je izrečena mera iz člana 5a ovog zakona 
i izdaje nalog operatoru, shodno kojem se operator obavezuje da onemogući 
pristup uslugama pružaoca usluge informacionog društva koji ima sedište u zemlji 
članici Evropske unije.
Operator elektronskih komunikacija dužan je da postupi 
po nalogu inspektora iz stava 3. ovog člana i onemogući pristup uslugama 
pružaoca usluge koji ima sedište u zemlji članici Evropske unije u skladu sa 
svojim tehničkim mogućnostima.
Radi vršenja nadzora, pružaoci usluga dužni su da 
ovlašćenim licima organa iz stava 2. ovog člana bez odlaganja pokažu ili dostave 
potrebne podatke i dokumentaciju u vezi sa predmetom nadzora.
U cilju primene ovog zakona, u delu koji se odnosi na 
uklanjanje nedopuštenog sadržaja, organi nadležni za primenu i postupanje po 
zakonima sarađuju sa tržišnom inspekcijom i obaveštavaju se o nepravilnostima i 
povredama zakona koje su utvrdili. U postupku inspekcijskog nadzora, tržišni 
inspektor proverava da li pružalac usluge informacionog društva postupa u skladu 
sa aktom organa nadležnog za primenu i postupanje po zakonu kojim mu je naloženo 
uklanjanje nedopuštenog sadržaja.

*Službeni glasnik RS, broj 52/2019


NAPOMENA IZDAVAČA: Zakon o izmenama i dopunama Zakona o elektronskoj 
trgovini stupio na snagu osmog dana od dana objavljivanja u „Službenom glasniku 
Republike Srbije”, odnosno 30. jula 2019. godine, osim odredaba člana 8. ovog 
zakona (u delu izmenjenog člana 21. st. 3. i 4) koje se primenjuju od dana ulaska 
Republike Srbije u Evropsku uniju (vidi član 10. Zakona - 52/2019-16).


Mera ograničenja pružanja usluga informacionog društva


*Službeni glasnik RS, broj 95/2013
Član 21a
Na zahtev subjekta čija su prava povređena, sud može 
odrediti meru ograničenja pružanja usluge informacionog društva, ako podnosilac 
zahteva učini verovatnim postojanje povrede, odnosno nastupanje nenadoknadive 
štete.
Sud može merom iz stava 1. ovog člana da naredi 
uklanjanje spornog sadržaja, zabranu radnji koje su dovele do kršenja prava, odnosno 
drugog oblika zaštite srazmerno cilju koji se želi postići merom.
Po nalogu iz mere iz stava 1. ovog člana, dužni su da 
postupaju svi pružaoci usluga koji prenose, skladište ili omogućavaju pristup 
podacima na koje se mera odnosi.
Na postupak, nadležnost i uslove određivanja mere iz 
stava 1. ovog člana shodno se primenjuju pravila o privremenim merama, u skladu 
sa zakonom kojim se uređuje izvršenje i obezbeđenje.

*Službeni 
glasnik RS, broj 95/2013

VI. КAZNENE ODREDBE 


Prekršaji 

Član 22.
Novčanom kaznom od 100.000 do 1.500.000 dinara kazniće 
se za prekršaj pružalac usluga – pravno lice, ako:
1) potencijalnom korisniku usluga, pre zaključenja 
ugovora, ne obezbedi na razumljiv i nedvosmislen način propisane podatke i 
obaveštenja (član 12. stav 1);
2) ne omogući pristup tekstu ugovora i opštih uslova 
poslovanja na način koji omogućava da ih korisnik usluga može skladištiti, ponovo 
koristiti i reprodukovati (član 13);
3) ne ukloni ili ako ne uskrati pristup podacima koje 
je čuvao odmah nakon saznanja da su podaci uklonjeni iz prenosa posredstvom mreže 
ili onemogućen pristup do njih, kao i kada je sud, odnosno drugi nadležni organ 
naredio njihovo uklanjanje ili onemogućavanje pristupa (član 17. stav 1. tačka 5);
4) ne ukloni ili ako ne uskrati pristup podatku, odmah 
nakon saznanja da se radi o nedopuštenom delovanju ili podatku (član 18. stav 1. 
tačka 2);
5) ne ukloni ili ako ne uskrati pristup podatku odmah 
nakon saznanja da se radi o nedopuštenom delovanju ili podatku (član 19. stav 1. 
tačka 2);
6) ne obavesti nadležni državni organ o nedopuštenim 
aktivnostima ili podacima korisnika njegove usluge ili ne predoči sve podatke, 
saglasno odgovarajućem sudskom, odnosno upravnom aktu (član 20. st. 2. i 3);
7) ne ukloni nedopušteni sadržaj u skladu sa aktom 
organa nadležnog za primenu i postupanje po zakonu (član 20. st. 5. i 6);
8) ako bez odlaganja ne pokaže ili ne dostavi potrebne 
podatke ili dokumentaciju radi vršenja nadzora (član 21. stav 5).
Za radnje iz stava 1. ovog člana kazniće se odgovorno 
lice u pravnom licu novčanom kaznom od 10.000 do 150.000 dinara.
Ako prekršaj iz stava 1. ovog člana učini pružalac 
usluga – preduzetnik, kazniće se novčanom kaznom od 10.000 do 300.000 dinara.
U slučaju posebno teških povreda ili ponavljanja povreda 
iz stava 1. ovog člana može se izreći zabrana vršenja delatnosti pravnom licu u 
trajanju od tri do šest meseci.
Novčanom kaznom od 100.000 dinara kazniće se za 
prekršaj pružalac usluga – pravno lice ako:
1) korisnicima usluga i nadležnim organima državne 
uprave ne pruži propisane informacije u obliku i na način koji je neposredno i 
stalno dostupan (član 6);
2) postupi suprotno članu 8. ovog zakona.
Za radnje iz stava 5. ovog člana kazniće se odgovorno 
lice u pravnom licu novčanom kaznom od 10.000 dinara.
Ako prekršaj iz stava 5. ovog člana učini pružalac 
usluga – preduzetnik, kazniće se novčanom kaznom od 20.000 dinara.
Novčanom kaznom od 50.000 do 1.000.000 dinara kazniće 
se za prekršaj operator elektronskih komunikacija – pravno lice ukoliko ne 
postupi po nalogu inspektora za usluge informacionog društva iz člana 21. stav 
3. ovog zakona. 
Za radnju iz stava 8. ovog člana kazniće se odgovorno 
lice u pravnom licu novčanom kaznom od 10.000 do 150.000 dinara. 
Ako prekršaj iz stava 8. ovog člana učini operator 
elektronskih komunikacija – preduzetnik, kazniće se novčanom kaznom od 10.000 do 
300.000 dinara.

*Službeni glasnik RS, broj 52/2019

VII. ZAVRŠNA ODREDBA 


Član 23.

Ovaj zakon stupa na snagu osmog dana od dana objavljivanja u „Službenom glasniku
Republike Srbije”.


ODREDBE КOJE NISU UNETE U „PREČIŠĆEN TEКST“ ZAКONA
Zakon o izmenama i dopunama Zakona o elektronskoj trgovini: 
„Službeni glasnik RS“, broj 52/2019-16
Član 10.
Podzakonski akt iz člana 2. ovog zakona 
doneće se do ulaska Republike Srbije u Evropsku uniju.
Ovaj zakon stupa na snagu osmog dana od dana 
objavljivanja u „Službenom glasniku Republike Srbije”, osim odredaba člana 2. ovog 
zakona (novi član 5a) i člana 8. ovog zakona (u delu izmenjenog člana 21. st. 3. 
i 4), koje se primenjuju od dana ulaska Republike Srbije u Evropsku uniju.




