




ZAКON
o vraćanju (restituciji) imovine crkvama i verskim 
zajednicama
„Službeni glasnik RS“, broj 46 od 2. juna 2006. 



Glava prva 

OSNOVNE ODREDBE 

Predmet uređivanja 

Član 1.
Ovim zakonom uređuju se uslovi, način i postupak vraćanja 
imovine koja je na teritoriji Republike Srbije oduzeta od crkava i verskih 
zajednica, kao i od njihovih zadužbina i društava (u daljem tekstu: crkve i verske 
zajednice), primenom propisa o agrarnoj reformi, nacionalizaciji, sekvestraciji 
i drugih propisa koji su doneseni i primenjivani u periodu od 1945. godine, kao i 
svim drugim aktima kojima je vršeno oduzimanje te imovine, bez tržišne naknade.

Osnovna načela 

Član 2.
Vraćanje oduzete imovine zasniva se na načelima: jednakog 
pravnog tretmana svih crkava i verskih zajednica; njihove autonomije volje u 
pogledu pokretanja postupka; zaštite pravne sigurnosti sadašnjih savesnih vlasnika 
i trećih lica, kao i na načelima hitnog postupanja.

Značenje izraza 

Član 3.
Pojedini izrazi upotrebljeni u ovom zakonu imaju sledeće 
značenje:
1) pod propisima iz člana 1. ovog zakona podrazumevaju se 
propisi AVNOJ-a, DFJ, FNRJ i SFRJ, kao i propisi NR Srbije i SR Srbije, kojima 
je posle Drugog svetskog rata, po raznim osnovama ili bez osnova, država u 
sopstvenu korist ili u korist drugih pravnih ili fizičkih lica, oduzimala 
imovinu od crkava i verskih zajednica; 
2) pod aktima oduzimanja podrazumevaju se pravni akti koji 
su imali neposredno dejstvo, kao što su propisi, presude, odluke, rešenja, drugi 
pravni akti, kao i materijalne radnje državnih organa, putem kojih je imovina 
oduzimana;
3) pod obveznicima vraćanja, odnosno isplate naknade 
podrazumevaju se Republika Srbija, privredna društva i druga pravna ili fizička 
lica koja su vlasnici imovine i koja su prema ovom zakonu u obavezi da vrate 
oduzetu imovinu ili isplate novčanu naknadu;
4) pod teritorijom Republike Srbije podrazumeva se i 
teritorija Autonomne pokrajine Кosovo i Metohija.

Prioritet naturalne restitucije 

Član 4.
Oduzeta imovina vraća se, po pravilu, u naturalnom obliku 
ili se naknađuje u vidu druge odgovarajuće imovine, a tržišna novčana naknada 
isplaćuje se samo ako vraćanje u naturalnom obliku ili u vidu druge odgovarajuće 
imovine nije moguće.

Primena drugih propisa 

Član 5.
Na rešavanje pitanja koja nisu uređena ovim zakonom, 
primeniće se odredbe zakona kojima su uređeni svojinskopravni, obligacioni, 
stambeni i drugi imovinski odnosi.
Prava i obaveze iz ovog zakona ostvaruju se u skladu sa 
zakonom kojim se uređuje opšti upravni postupak, ako ovim zakonom nije drukčije 
određeno.

Glava druga 

SUBJEКTI PRAVA I OBAVEZA 

Subjekti prava na restituciju 

Član 6.
Pravo na vraćanje imovine pripada crkvama i verskim 
zajednicama, odnosno njihovim pravnim sledbenicima, u skladu sa važećim aktima 
crkava i verskih zajednica.

Subjekti obaveza 

Član 7.
Obveznik vraćanja nepokretnosti, odnosno isplate novčane 
naknade je Republika Srbija, privredno društvo ili drugo pravno lice koje je u 
momentu stupanja na snagu ovog zakona vlasnik oduzete imovine.
Ako privredno društvo ili drugo pravno lice dokaže da je 
svojinu na nepokretnosti steklo teretnim pravnim poslom, po tržišnoj ceni u 
vreme prenosa prava svojine ili drugog prava koje u sebi sadrži pravo 
raspolaganja, to privredno društvo, odnosno drugo pravno lice ostaje vlasnik 
nepokretnosti, a Republika Srbija je obveznik isplate novčane naknade.
Lice iz stava 2. ovog člana, koje je steklo pravo svojine 
ili drugo pravo koje u sebi sadrži pravo raspolaganja na nepokretnosti na osnovu 
pravnog posla za koje u vreme prenosa nije plaćena tržišna cena, obveznik je 
vraćanja nepokretnosti iz stava 1. ovog člana.

Zaštita savesnih sticaoca i stečenih prava 

Član 8.
Fizička lica, koja su u međuvremenu zakonitim (teretnim ili 
besteretnim) pravnim poslom stekla pravo svojine na imovini koja je bila oduzeta 
crkvama i verskim zajednicama, nisu obveznici njenog vraćanja ili isplate novčane 
naknade. 
Ako je imovina koja je predmet vraćanja prešla iz državne, 
odnosno društvene u privatnu svojinu na osnovu nezakonitih, odnosno fiktivnih 
pravnih akata i poslova, obveznik vraćanja ili isplate tržišne novčane naknade je 
pravno, odnosno fizičko lice koje je na dan stupanja na snagu ovog zakona 
neosnovano obogaćeno od te imovine. Ako takvo lice ne postoji, obveznik plaćanja 
novčane naknade je Republika Srbija.
Nezakonitost, odnosno fiktivnost pravnih akata i poslova iz 
stava 2. ovog člana utvrđuju se u sudskom postupku.

Glava treća 

PREDMET VRAĆANJA I OBEŠTEĆENJA 

Imovina koja se vraća 

Član 9.
Predmet vraćanja su nepokretnosti koje su u momentu 
oduzimanja bile u vlasništvu crkava i verskih zajednica, i to: poljoprivredno 
zemljište; šume i šumsko zemljište; građevinsko zemljište; stambene i poslovne 
zgrade, odnosno idealni delovi takvih zgrada; stanovi i poslovne prostorije; 
pokretne stvari od kulturnog, istorijskog ili umetničkog značaja.

Glava četvrta 

OBLICI VRAĆANJA IMOVINE 

I. VRAĆANJE U NATURALNOM OBLIКU 

Vraćanje iste ili druge imovine 

Član 10.
Obveznik vraćanja dužan je da crkvi, odnosno verskoj 
zajednici vrati pravo svojine i državine na nepokretnosti koja je bila oduzeta, 
ako je u približno istom obliku i stanju u kome je bila u vreme oduzimanja.
Ako se imovina ne može vratiti u celini, moguće je 
delimično vraćanje, s tim da se za razliku u vrednosti plati tržišna naknada.

Izuzeci od vraćanja u naturalnom obliku 

Član 11.
Nepokretnost se ne vraća ako je izvan pravnog prometa, 
odnosno ako se na njoj ne može steći pravo svojine, odnosno pravo korišćenja, kao 
i ako bi usled njenog vraćanja došlo do bitnijeg ometanja rada i funkcionisanja 
državnih organa, javnih zdravstvenih, kulturnih ili obrazovnih institucija ili 
drugih javnih službi i ako bi u tom slučaju nastupila nesrazmerna šteta. 

Nepokretnost se ne vraća ako bi njenim vraćanjem bila bitno 
narušena ekonomska, odnosno tehnološka održivost i funkcionalnost privrednog 
subjekta u čijoj se svojini nalazi i ako bi se znatno otežalo poslovanje tog 
subjekta (enormnim gubicima, otpuštanjem većeg broja zaposlenih, nemogućnošću 
obavljanja delatnosti i sl.).
Izuzetno od st. 1. i 2. ovog člana, vratiće se nepokretnost 
koja je u imovini obveznika bez pravnog osnova ili ako je obveznik dao u najam, 
zakup ili drugi tome srodan odnos.

Pravni položaj zakupca nepokretnosti 

Član 12.
Zakupac nepokretnosti koja je predmet vraćanja ima pravo da, 
pod uslovima predviđenim ugovorom, koristi nepokretnost za svoju delatnost za 
period koji je neophodan za prilagođavanje njegovog poslovanja izmenjenim uslovima, 
ali ne duže od dve godine od dana pravnosnažnosti rešenja o vraćanju imovine, s 
tim što se crkva, odnosno verska zajednica i zakupac mogu i drukčije 
sporazumeti.

Pravna sudbina tereta 

Član 13.
Nepokretnosti se vraćaju oslobođene hipotekarnih tereta 
koji su nastali od momenta njihovog oduzimanja do dana stupanja na snagu ovog 
zakona.
Za potraživanja koja su bila obezbeđena ovim teretima 
garantuje Republika Srbija, uz pravo regresa prema hipotekarnom dužniku.

Ponovo uspostavljanje službenosti 

Član 14.
Službenosti izbrisane podržavljenjem, ponovo se uspostavljaju, 
ako se time ne narušavaju prava trećih lica.

Vraćanje kulturnih, istorijskih ili umetničkih dobara 


Član 15.
Pokretne stvari od kulturnog, istorijskog ili umetničkog 
značaja vraćaju se u svojinu crkvi, odnosno verskoj zajednici, a ako su sastavni 
deo zbirki javnih muzeja, galerija i drugih srodnih ustanova, odnosi u pogledu 
njihovog daljeg korišćenja između crkve, odnosno verske zajednice i držaoca stvari 
uređuju se ugovorom. 

II. NOVČANO OBEŠTEĆENJE 

Novčana naknada 

Član 16.
Ako se nepokretnost koja je predmet vraćanja po ovom zakonu 
ne može vratiti, crkva, odnosno verska zajednica ima pravo na novčanu naknadu u 
državnim obveznicama izdatim u tu svrhu ili u novcu ako je obveznik isplate 
naknade fizičko ili pravno lice.
U slučajevima iz stava 1. ovog člana, crkva, odnosno verska 
zajednica i obveznik mogu se sporazumeti da crkvi, odnosno verskoj zajednici 
pripadne druga imovina.

Utvrđivanje vrednosti 

Član 17.
Visina naknade za oduzetu imovinu utvrđuje se prema stanju 
te imovine u momentu oduzimanja, a prema njenoj vrednosti u vreme donošenja 
prvostepenog rešenja.
Direkcija za restituciju će utvrditi metodologiju za 
utvrđivanje vrednosti imovine iz stava 1. ovog člana.

Državne obveznice 

Član 18.
Ako je obveznik vraćanja Republika Srbija, naknada se 
isplaćuje u obveznicama Republike Srbije kojima se može trgovati na 
organizovanom tržištu ili van organizovanog tržišta, u smislu zakona koji 
uređuje tržište hartija od vrednosti.
Obveznice iz stava 1. ovog člana izdaće se pod uslovima i u 
rokovima određenim opštim zakonom kojim se uređuju pitanja vraćanja i obeštećenja 
za oduzetu imovinu. 
Sredstva za izmirenje obaveza po osnovu izdatih obveznica 
obezbeđuju se u budžetu Republike Srbije. 

Uračunavanje primljenog i izgubljena dobit 

Član 19.
Vraćena imovina i isplaćena naknada crkvama i verskim 
zajednicama po dosadašnjim propisima, uzimaju se u obzir i uračunaće se u obračun 
naknade po ovom zakonu.
Ne može se zahtevati naknada štete po osnovu izgubljene 
dobiti zbog nemogućnosti korišćenja, odnosno upravljanja oduzetom imovinom, kao i 
po osnovu njenog održavanja u periodu od dana oduzimanja do njenog vraćanja. 


Pravo na regres 

Član 20.
Crkva, odnosno verska zajednica koja je svoju ranije 
oduzetu nepokretnost vratila na osnovu teretnog pravnog posla ima pravo regresa 
u novcu od Republike Srbije. 

Glava peta 

POSTUPAК ZA OSTVARIVANJE PRAVA 

Direkcija za restituciju 

Član 21.
Obrazuje se Direkcija za restituciju (u daljem tekstu: 
Direkcija), kao posebna organizacija.

Delokrug Direkcije 

Član 22.
Direkcija vodi postupak i odlučuje o zahtevima za vraćanje 
imovine, odnosno za isplatu novčane naknade ili obeštećenje, pruža stručnu pomoć 
podnosiocima zahteva i obveznicima vraćanja, vodi propisane evidencije, izveštava 
Vladu tromesečno o obavljenim poslovima iz svoje nadležnosti i obavlja druge 
poslove propisane zakonom.

Podnošenje zahteva 

Član 23.
Postupak za vraćanje imovine, odnosno isplatu naknade ili 
obeštećenje pokreće se zahtevom koji se podnosi Direkciji.

Stranke u postupku 

Član 24.
Stranke u postupku za vraćanje imovine jesu:
– crkva, odnosno verska zajednica, ili njen pravni 
sledbenik;
– obveznik vraćanja;
– drugo pravno ili fizičko lice koje, radi zaštite svojih 
prava ili pravnih interesa ima pravo da učestvuje u postupku.

Rok za podnošenje zahteva 

Član 25.
Zahtev za vraćanje imovine, odnosno isplatu naknade ili 
obeštećenje može se podneti najkasnije do 30. septembra 2008. godine.

Podaci i dokumentacija uz zahtev 

Član 26.
Zahtev za vraćanje imovine, odnosno isplatu naknade ili 
obeštećenje sadrži naročito sledeće podatke:
1) o vrsti, veličini i lokaciji imovine na koju se zahtev 
odnosi; 
2) o aktu oduzimanja, načinu i vremenu oduzimanja. 

Uz zahtev se prilaže:
1) isprava o oduzimanju imovine ili navod o službenom 
glasilu u kome je objavljen akt, uz konkretno navođenje predmeta oduzimanja;
2) dokaz o svojstvu podnosioca zahteva, tj. da li je on 
neposredni raniji vlasnik ili njegov pravni sledbenik; 
3) ako se zahtev odnosi na nepokretnost podnosi se i izvod 
iz javne knjige u koju se vrši upis nepokretnosti, kao i podaci iz katastra 
zemljišta ili druge isprave koje bliže određuju te podatke;
4) zahtev može da sadrži i druge podatke koji su od značaja 
za utvrđivanje opravdanosti zahteva.

Službeno obezbeđenje dokaza 

Član 27.
Ako su podnosiocu zahteva nedostupne isprave iz člana 26. 
ovog zakona, Direkcija će po službenoj dužnosti od obveznika vraćanja ili trećih 
lica da zahteva dokaze o verovatnosti postojanja prava.
Obveznici vraćanja i treća lica dužni su da Direkciji 
podnesu sve dokaze i dozvole uvid u isprave i podatke koji su potrebni za 
kompletiranje dokumentacije o zahtevu, pod pretnjom novčane kazne.

Predlog za sporazum i poravnanje 

Član 28.
Uz zahtev za vraćanje imovine i u toku postupka do donošenja 
rešenja stranke u postupku mogu predložiti sporazumno rešenje o imovinskim 
pitanjima.
Crkva, odnosno verska zajednica, kao podnosilac zahteva, 
može u toku postupka, na osnovu predloženog sporazuma, da zaključi poravnanje sa 
obveznikom vraćanja.
Direkcija će strankama u postupku ukazati na mogućnost 
zaključenja sporazuma ili poravnanja i pružiti im pomoć u njegovom zaključenju vodeći 
računa o tome da sporazum, odnosno poravnanje ne bude u suprotnosti sa prinudnim 
propisima i da je izvršivo.
Ako se postignuti sporazum ili poravnanje odnosi samo na deo 
imovine koja je predmet zahteva, Direkcija će postignuti sporazum, odnosno 
poravnanje uneti u svoje rešenje.
Postignuti sporazum ili poravnanje ima snagu izvršne 
isprave.

Sadržina rešenja 

Član 29.
Direkcija utvrđuje sve činjenice i okolnosti od značaja za 
odlučivanje o zahtevu, donosi rešenje kojim odlučuje o oduzetoj imovini, o 
subjektu prava na restituciju, o obliku, obimu i vrednosti imovine, o 
obveznicima za predaju imovine i uslovima vraćanja, kao i o načinu i rokovima za 
izvršenje rešenja.
U rešenju o vraćanju imovine se označava da se imovina vraća 
ili da se daje naknada, odnosno obeštećenje.
U rešenju o vraćanju imovine izdaje se i nalog nadležnim 
organima za izvršenje rešenja, kao i za brisanje eventualnih tereta i odlučuje o 
troškovima postupka.
Rešenjem o naknadi, odnosno obeštećenju, nalaže se subjektu 
obaveze da u roku ne dužem od tri meseca izvrši svoju obavezu, pod pretnjom 
prinudnog izvršenja.

Izmene u javnim knjigama 

Član 30.
Izmene stanja u zemljišnim ili drugim javnim knjigama na 
osnovu izvršnog rešenja Direkcije, sprovode se po službenoj dužnosti.

Rok za donošenje rešenja 

Član 31.
Direkcija je dužna da rešenje povodom zahteva donese i 
dostavi strankama u postupku najkasnije u roku od šest meseci od dana podnošenja 
uredno sastavljenog zahteva.
Danom podnošenja uredno sastavljenog zahteva smatra se i dan 
kada je nepotpuni zahtev u celini dopunjen.

Pravo na tužbu 

Član 32.
Protiv rešenja Direkcije ne može se izjaviti žalba, ali se 
može pokrenuti upravni spor.

Izvršenje odluka 

Član 33.
Izvršno rešenje ima snagu izvršne isprave i na osnovu njega 
može se sprovesti sudsko ili administrativno izvršenje.
Rešenje o vraćanju imovine, novčanoj naknadi, odnosno 
obeštećenju izvršavaju:
– sudovi, ako se vraća nepokretnost, odnosno uspostavlja 
pravo svojine na drugoj nepokretnosti ili ako se vraćaju pokretne stvari od 
kulturnog, istorijskog ili umetničkog značaja; 
– Ministarstvo finansija, ako se daje naknada u obveznicama 
ili isplaćuje novčana naknada. 

Administrativne takse 

Član 34.
Stranke u postupku povodom zahteva za vraćanje imovine po 
ovom zakonu ne plaćaju administrativne takse.

Glava šesta 

IZVRŠAVANJE ZAКONA 

Donošenje akata za izvršavanje zakona 

Član 35.
Direktor Direkcije propisaće obrasce koji će biti korišćeni 
u postupku koji vodi Direkcija.

Glava sedma 

PRELAZNE I ZAVRŠNE ODREDBE 

Član 36.
Od 1. maja 2006. godine nije dozvoljeno bilo kakvo 
raspolaganje imovinom koja je po odredbama ovog zakona predmet vraćanja, niti 
zasnivanje hipoteke, zaloge ili zakupa na toj imovini.
Pravni poslovi i pravni akti koji su u suprotnosti sa 
odredbom stava 1. ovog člana ništavi su.
Zabrana iz stava 1. ovog člana prestaje da važi danom 
donošenja konačnog i izvršnog rešenja Direkcije kojim se odlučuje o zahtevu za 
vraćanje imovine.

Član 37.
Podnošenje zahteva i odlučivanje o pitanjima iz ovog zakona 
dopušteno je bez obzira na to da li je do stupanja na snagu ovog zakona sud ili 
drugi državni organ pravnosnažno već odlučivao o zahtevu za vraćanje, odnosno za 
isplatu naknade, u slučaju kad zahtevu nije udovoljeno.

Član 38.
Vlada će postaviti direktora Direkcije u roku od mesec dana 
od dana stupanja na snagu ovog zakona.

Član 39.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”, a primenjivaće se počev od 1. oktobra 
2006. godine.

