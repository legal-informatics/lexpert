


Redakcijski prečišćen tekst







ZAКON

o javnom dugu Republike Srbije po osnovu preuzimanja obaveza Republičkog fonda za penzijsko i invalidsko osiguranje zaposlenih nastalih po osnovu neisplaćenih penzija i novčanih naknada

„Službeni glasnik RS”, br. 85 od 6.

oktobra 2005, 115 od 27. 

decembra 2005.





Predmet uređivanja



Član 1.

Ovim zakonom uređuje se način, uslovi i postupak izmirivanja obaveza Republičkog fonda za penzijsko i invalidsko osiguranje zaposlenih nastalih po osnovu neisplaćenih penzija i novčanih naknada utvrđenih Zakonom o penzijskom i invalidskom osiguranju („Službeni glasnik RS”, br. 34/03, 64/04 i 84/04) u visini od 1,5 neisplaćene penzije, odnosno novčane naknade, kao i način obezbeđenja sredstava za ove namene.



Iznos obaveza



Član 2.

Republika Srbija (u daljem tekstu: Republika) preuzima kao javni dug Republike obaveze Republičkog fonda za penzijsko i invalidsko osiguranje zaposlenih po osnovu neisplaćenih penzija i novčanih naknada iz člana 1. ovog zakona, u ukupnom iznosu do 23.500.000.000 dinara. 


Na ukupan iznos neizmirenih obaveza iz stava 1. ovog člana, obračunava se kamata po kamatnoj stopi od 8,5% na godišnjem nivou, za period 
od dana prve isplate u decembru 2005. godine do konačne isplate u julu 2008. godine.*

Ukupan iznos obaveza koji je utvrđen odredbama st. 1. i 2. ovog člana predstavlja konačnu obavezu Republike po ovom zakonu.



*Službeni glasnik RS, broj 115/2005



Sredstva za izmirivanje obaveza



Član 3.

Sredstva za izmirivanje obaveza iz člana 2. ovog zakona obezbeđuju se u budžetu Republike.



Način i dinamika izmirivanja obaveza



Član 4.*


Obaveze po osnovu duga prema licima koja ostvaruju prava u skladu sa ovim zakonom po osnovu neisplaćenih penzija i novčanih naknada iz člana 1. ovog zakona (u daljem tekstu: korisinici prava), Republika će isplaćivati do iznosa iz člana 2. st. 1. i 2. ovog zakona, u visini i prema sledećoj dinamici:*


– u decembru 2005. godine – u visini 1/6 ukupnog iznosa obaveze utvrđene za korisnika prava;*


– u julu 2006. godine – u visini 1/6 ukupnog iznosa obaveze utvrđene za korisnika prava, uvećane za iznos kamate obračunate po stopi od 8,5% na godišnjem nivou, koja se obračunava za period od dana prve isplate u decembru 2005. godine do dana isplate u julu 2006. godine;*


– u februaru 2007. godine – u visini 1/6 ukupnog iznosa obaveze utvrđene za korisnika prava, uvećane za iznos kamate obračunate po stopi od 8,5% na godišnjem nivou, koja se obračunava za period od dana prve isplate u decembru 2005. godine do dana isplate u februaru 2007. godine;*


– u julu 2007. godine – u visini 1/6 ukupnog iznosa obaveze utvrđene za korisnika prava, uvećane za iznos kamate obračunate po stopi od 8,5% na godišnjem nivou, koja se obračunava za period od dana prve isplate u decembru 2005. godine do dana isplate u julu 2007. godine;*


– u februaru 2008. godine – u visini 1/6 ukupnog iznosa obaveze utvrđene za korisnika prava, uvećane za iznos kamate obračunate po stopi od 8,5% na godišnjem nivou, koja se obračunava za period od dana prve isplate u decembru 2005. godine do dana isplate u februaru 2008. godine;*


– u julu 2008. godine – u visini 1/6 ukupnog iznosa obaveze utvrđene za korisnika prava, uvećane za iznos kamate obračunate po stopi od 8,5% na godišnjem nivou, koja se obračunava za period od dana prve isplate u decembru 2005. godine do dana konačne isplate u julu 2008. godine.*


Vlada će svojim aktima odrediti datume izmirivanja obaveza korisnicima prava, odnosno datume isplate, u skladu sa dinamikom iz stava 1. ovog člana.*



*Službeni glasnik RS, broj 115/2005



Obavljanje administrativnih poslova



Član 5.

Administrativne poslove u vezi sa izmirivanjem obaveza korisnicima prava vršiće Republički fond za penzijsko i invalidsko osiguranje zaposlenih (u daljem tekstu: Fond).


Republika će, radi izmirivanja obaveza korisnicima prava, Fondu prenositi sredstva za izmirivanje obaveza iz člana 2. ovog zakona u skladu sa dinamikom iz člana 4. ovog zakona.*



*Službeni glasnik RS, broj 115/2005







Brisan je naslov iznad čl. 6. i 7. 
(vidi član 4. Zakona – 115/2005-5)





Čl. 
6. i 7. 


Brisani su (vidi član 4. Zakona – 115/2005-5)



Član 8.

Fond će bliže urediti način utvrđivanja visine ukupnih potraživanja po svakom korisniku prava, kao i način isplate potraživanja koja se ostvaruju po odredbama ovog zakona.

O visini potraživanja iz stava 1. ovog člana i načinu njegove isplate Fond će obavestiti korisnika prava.


 


Brisan je naslov iznad čl. 9, 10. i 11. 
(vidi član 4. Zakona – 115/2005-5)





Čl. 
9, 10. i 11. 



Brisani su 
(vidi član 4. Zakona – 115/2005-5)


 

Doprinos za obavezno zdravstveno osiguranje



Član 12.

Na obaveze utvrđene odredbama ovog zakona prema korisnicima prava ne obračunava se i ne plaća doprinos na ime obaveznog zdravstvenog osiguranja. 




Prelazne i završne odredbe



Član 13.

Odredbe ovog zakona odnose se na korisnike penzija i novčanih naknada koji su ta prava ostvarili do dana stupanja na snagu ovog zakona.



Član 14.

Ovaj zakon stupa na snagu osmog dana od dana objavljivanja u „Službenom glasniku Republike Srbije”.

