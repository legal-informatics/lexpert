



ZAКON

o slobodnim zonama

„Službeni glasnik
RS“, broj 62
od
19. jula 2006.

I. OSNOVNE ODREDBE

Predmet uređivanja
Član 1.

Ovim zakonom utvrđuju se uslovi za određivanje područja
i rad slobodne zone, delatnosti koje se mogu obavljati u slobodnoj zoni, uslovi za
obavljanje tih delatnosti i uslovi za prestanak rada slobodne zone, kao i
osnivanje, pravni status i nadležnost Uprave za slobodne zone.
Značenje pojedinih
izraza
Član 2.

Pojedini izrazi upotrebljeni u ovom zakonu imaju sledeće
značenje:

1) slobodna zona je deo teritorije Republike Srbije (u
daljem tekstu: Srbija) koji je posebno ograđen i označen, na kome se obavljaju
delatnosti pod uslovima utvrđenim ovim zakonom ( u daljem tekstu: zona);

2) osnivač zone je organ lokalne samouprave, privredno
društvo, odnosno preduzetnik, koji je doneo odluku ili zaključio ugovor sa
drugim osnivačem o osnivanju zone, a koji preko privrednog društva za upravljanje
zonom podnosi zahtev za davanje saglasnosti za određivanje područja;

3) privredno društvo za upravljanje zonom je privredno
društvo koje obezbeđuje uslove za nesmetano obavljanje delatnosti u zoni; 


4) povezano lice je lice koje ima svojstvo povezanog
lica u smislu zakona koji uređuje porez na dobit preduzeća;

5) korisnik zone je pravno i fizičko lice koje obavlja
delatnost u zoni;

6) osnivanje zone je donošenje odluke nadležnog organa
lokalne samouprave, privrednog društva, odnosno preduzetnika, ili zaključenje
ugovora o osnivanju zone između organa lokalne samouprave, privrednog društva,
odnosno preduzetnika;

7) saglasnost Vlade je akt kojim Vlada određuje
područje zone;

8) područje zone je zemljište koje je određeno
katastarskim parcelama i površinom iskazanom u odgovarajućim mernim jedinicama.
Garantovana prava
Član 3.

Prava osnivača zone, privrednog društva za upravljanje
zonom i korisnika zone, utvrđena ovim zakonom, ne mogu se umanjiti drugim
zakonom ili drugim propisom.
II. ODREĐIVANJE
PODRUČJA
Određivanje područja
zone
Član 4.

Područje zone se određuje davanjem saglasnosti Vlade.

Zahtev za davanje saglasnosti za određivanje područja
zone privredno društvo za upravljanje zonom podnosi Vladi preko ministarstva
nadležnog za poslove finansija.
Uslovi za podnošenje
zahteva
Član 5.

Privredno društvo za upravljanje zonom može podneti
zahtev iz člana 4. ovog zakona, pod uslovom:

1) da su osnivači privrednog društva za upravljanje zonom
osnivači zone.

Osnivači zone mogu biti osnivači samo jednog privrednog
društva za upravljanje zonom; 

2) da je registrovano u Registru privrednih subjekata
za obavljanje delatnosti upravljanja zonom;

3) da odgovorno lice osnivača zone, odnosno odgovorno
lice privrednog društva za upravljanje zonom nije pravosnažno osuđivano za
krivična dela protiv privrede, imovine, nedozvoljene trgovine i protiv službene
dužnosti.

Uslovi iz stava 1. ove tačke odnose se na povezano lice
sa privrednim društvom za upravljanje zonom, kao i na pravno lice čiji je pravni
sledbenik privredno društvo za upravljanje zonom;

4) da odgovorno lice privrednog društva za upravljanje
zonom u poslednje tri godine nije bilo član uprave, nadzornog odbora ili nosilac
posebnih ovlašćenja u pravnom licu nad kojim je sproveden postupak likvidacije,
odnosno stečaja;

5) da osnivač zone nije bio osnivač preduzeća za
upravljanje slobodnom zonom kojem je odlukom Vlade prestalo važenje saglasnosti za
osnivanje slobodne zone.

Ovaj uslov ne odnosi se na organ lokalne samouprave.
Sadržina zahteva
Član 6.

Zahtev iz člana 4. ovog zakona sadrži: 


1) naziv, sedište i PIB osnivača zone;

2) naziv, sedište i PIB privrednog društva za upravljanje
zonom;

3) podatke o osnivačkom kapitalu privrednog društva za
upravljanje zonom ;

4) naziv zone i područje zone sa definisanim granicama;

5) podatke o restrukturiranju, ako se na području zone
nalazi privredni subjekat koji je u postupku restrukturiranja;

6) elaborat o postojanju ekonomske opravdanosti za određivanje
područja zone sa posebnim osvrtom na procenu stranih ulaganja, procenu
očekivanih efekata, a naročito u pogledu proizvodnje robe i pružanju usluga,
zapošljavanja i transfera savremenih tehnologija, uz navođenje delatnosti koje će
se obavljati u zoni;

7) druge podatke koje podnosilac zahteva smatra bitnim
za donošenje odluke. 

Uz zahtev iz stava 1. ovog člana prilažu se sledeći
dokazi:

1) odluka organa upravljanja, ugovor ili drugi akt
osnivača zone o osnivanju zone, koji sadrži:

– naziv osnivača zone;

– naziv zone;

2) registar u kojem je privredno društvo za upravljanje
zonom registrovano, odnosno overeni prevod izvoda iz registra;

3) uverenje o neosuđivanosti odgovornih lica za krivična
dela iz člana 5. stav 1. tačka 3. ovog zakona, koje ne može biti starije od 30
dana od dana podnošenja zahteva;

4) dokaz da osnivači zone imaju pravo svojine, odnosno
zakupa ili pravo korišćenja na zemljištu na kome se određuje područje zone;

5) dokaz da će se obezbediti prostorni, građevinski,
energetski, organizacioni i tehnički uslovi, uslovi u pogledu zaštite životne
sredine, i drugi uslovi za obavljanje delatnosti u zoni;

6) mišljenje organa lokalne samouprave o opravdanosti
osnivanja zone.

Ako organ lokalne samouprave usvoji mere za podsticaj
razvoja zone, uz zahtev iz stava 1. ovog člana podnose se i odluke organa
lokalne samouprave o tome.
Član 7.

Ministarstvo nadležno za poslove finansija ocenjuje
ekonomsku opravdanost podnetog zahteva iz člana 4. stav 2. ovog zakona i svoje
mišljenje dostavlja Vladi.

Određivanje područja zone je ekonomski opravdano ako se
na osnovu priloženog elaborata i drugih priloženih dokaza može oceniti da će se
postići pozitivni efekti u pogledu privlačenja stranog kapitala, proizvodnje robe
i pružanja usluga, zapošljavanja, transfera savremenih tehnologija, privrednog
restrukturiranja, i ako će poslovanje u zoni doprineti ostvarenju strategije
razvoja i mera ekonomske politike Vlade. 

Vlada utvrđuje bliže kriterijume iz stava 2. ovog člana
za ocenu ekonomske opravdanosti određivanja područja zone.
Član 8.

Vlada daje saglasnost za određivanje područja zone u
roku od 30 dana od dana uredno podnesenog predloga.

U aktu iz stava 1. ovog člana navodi se naročito, naziv
zone, površina zone, kao i naziv i sedište privrednog društva za upravljanje
zonom.

Akt iz stava 1. ovog člana prestaje da važi ako zona ne
počne sa radom u roku od dve godine od dana stupanja na snagu tog akta.
Član 9.

Na proširenje zone primenjuju se odredbe ovog zakona o
davanju saglasnosti za određivanje područja zone.
III. UREĐENJE I
UPRAVLJANJE ZONOM 
Upravljanje zonom 

Član 10. 


Zonom upravlja privredno društvo za upravljanje zonom
registrovano za upravljanje zonom.

Zonom može upravljati samo jedno privredno društvo za
upravljanje zonom. 

Privredno društvo za upravljanje zonom utvrđuje
organizacione i tehničke uslove za obavljanje delatnosti u zoni. 

Aktom iz stava 3. ovoga člana uređuje se radno vreme
zone, kretanje lica i robe u zoni, obaveze privrednog društva za upravljanje zonom
u vezi osiguranja prostornih, tehničkih i organizacijskih uslova korišćenja zone,
mere zaštite na radu u zoni i mere zaštite životne sredine, prava i obaveze
korisnika zone u odnosu na osnivača zone i sl. 

Privredno društvo za upravljanje zonom je dužno da akt iz
stava 3. ovoga člana dostavi na saglasnost Upravi za slobodne zone. 

Privredno društvo za upravljanje zonom zaključuje ugovore
sa korisnicima zone o međusobnim pravima i obavezama, koji sadrže elemente iz
akta iz stava 3. ovog člana.

Član 11.

Privredno društvo za upravljanje zonom je dužno da u roku
od 90 dana po isteku kalendarske godine dostavi Upravi za slobodne zone
izveštaj o poslovanju u zoni. 

Izveštaj o poslovanju u zoni sadrži sledeće podatke: 


– prihod privrednog društva za upravljanje zonom;

– broj korisnika i delatnost koju obavljaju;

– ukupnu vrednost proizvedene robe i pruženih usluga u
zoni ;

– ukupan obim uvoza i izvoza u zoni;

– iznos uloga stranog kapitala;

– broj lica zaposlenih kod privrednog društva za
upravljanje zonom i broj lica zaposlenih kod korisnika.

Ministar nadležan za poslove finansija propisuje oblik
i sadržinu izveštaja iz stava 2. ovog člana.

Ministarstvo nadležno za poslove finansija podnosi
Vladi jednom godišnje izveštaj o poslovanju u svim zonama u Srbiji, sa predlogom
mera.

Ako oceni da se poslovanjem u zoni ne postižu ciljevi
predviđeni elaboratom o postojanju ekonomske opravdanosti za određivanje područja
zone, ako privredno društvo za upravljanje zonom učini prekršaj iz člana 34. ovog
zakona, kao i ako se utvrdi da privredno društvo za upravljanje zonom nije
preduzelo mere za raskid ugovora sa korisnikom zone koji se ne pridržava uslova
poslovanja u zoni, ili koji je učinio prekršaj iz člana 35. ovog zakona, ili
neki od prekršaja predviđenih zakonom koji uređuje carinski sistem i carinski
postupak, ministarstvo nadležno za poslove finansija može predložiti Vladi da
ukine saglasnost za određivanje područja zone.
Кorisnici zone
Član 12. 


Кorisnici zone mogu biti osnivač zone, privredno
društvo za upravljanje zonom, kao i druga domaća i strana pravna i fizička lica
(u daljem tekstu: korisnici). 

Кorisnici obavljaju privrednu delatnost u zoni u skladu
sa propisima, a na osnovu ugovora kojim su regulisana međusobna prava i obaveze
sa privrednim društvom za upravljanje zonom. 

Кorisnici su dužni da vode knjigovodstvo za poslovanje u
zoni ili odvojeno knjigovodstvo za deo svoga poslovanja koje obavljaju u zoni. 


Кorisnici su dužni da na zahtev Uprave za slobodne zone
dostavljaju toj upravi podatke o svom poslovanju.
Uređenje zone 

Član 13. 


Zona mora biti ograđena, vidljivo obeležena i označena
kao slobodna zona, na ulazima i izlazima iz zone, kao i s rečne strane. 


Zona se može sastojati iz više delova pod uslovom da
oni čine funkcionalnu celinu.

Zona ili njen deo, ako se zona sastoji od više delova,
mora biti ograđena, obeležena i uređena tako da se promet robe i lica u zonu
ili iz nje može odvijati samo kroz određene izlaze ili ulaze zone. 

Ograda, ulazi i izlazi moraju biti odgovarajuće
uređeni, osigurani i noću osvetljeni. 

Privredno društvo za upravljanje zonom mora obezbediti
prostorije za rad carinske službe.

Na robu koja se unosi i iznosi iz zone, kao i na robu
smeštenu u zoni, primenjuju se mere carinskog nadzora i kontrole u skladu sa
odredbama zakona koji uređuje carinski sistem i carinski postupak.
Početak rada
Član 14.

Ispunjenost uslova za početak rada zone utvrđuje
ministar nadležan za poslove finansija, na predlog komisije koju obrazuje od
predstavnika nadležnih organa.

Кomisija iz stava 1. ovoga člana utvrđuje da li su
ispunjeni prostorni i energetski uslovi, uslovi zaštite životne okoline i drugi
tehnički uslovi za rad zone, uslovi za rad carinske službe, kao i uslovi u
pogledu sprovođenja mera carinskog nadzora. 

Ministar nadležan za poslove finansija u roku od 30
dana od dana dobijanja predloga komisije donosi rešenje.

Na postupak donošenja rešenja primenjuje se Zakon koji
uređuje opšti upravni postupak.

Rešenje iz stava 3. ovog člana je konačno u upravnom
postupku.

Dan donošenja rešenja iz stava 3. ovog člana smatra se
danom početka rada zone.
IV. POSLOVANJE U ZONI
Obavljanje delatnosti
u zoni 
Član 15.

Кorisnik može, u skladu sa ovim zakonom i ugovorom sa
privrednim društvom za upravljanje zonom, u zoni obavljati proizvodnju i pružati
usluge, u skladu sa propisima.

Obavljanjem delatnosti i pružanjem usluga u zoni ne sme se
ugrožavati životna sredina, zdravlje ljudi, materijalna dobra i bezbednost zemlje.
Član 16.

Spoljnotrgovinsko poslovanje u zoni vrši se slobodno, u
skladu sa ugovorom.

Izvoz robe i usluga iz zone i uvoz robe i usluga u zonu
su slobodni i ne podležu kvantitativnim ograničenjima, niti se na taj uvoz i
izvoz primenjuju mere komercijalne politike.

U zonu se ne može uvoziti, niti se iz zone može
izvoziti roba čiji je uvoz, odnosno izvoz zabranjen.
Član 17.

Roba koja se unosi i iznosi iz zone, kao i roba
smeštena u zoni, ima tretman carinske robe.

Iznošenje, odnosno unošenje robe iz stava 1. ovog člana,
korisnik prijavljuje nadležnoj carinarnici. 

Кorisnik može privremeno izneti robu iz zone na drugi
deo teritorije Srbije, odnosno uneti robu u zonu sa drugog dela teritorije
Srbije radi stavljanja u postupak aktivnog, odnosno pasivnog oplemenjivanja.

Кorisnik može privremeno izneti robu iz zone na drugi
deo teritorije Srbije i uneti robu u zonu sa drugog dela teritorije Srbije radi
ispitivanja, atestiranja, opravke i marketinškog prezentiranja.

Nadležan carinski organ odobrava carinski dozvoljeno
postupanje sa robom iz st. 3. i 4. ovog člana u skladu sa zakonom koji uređuje
carinski sistem i carinski postupak.
Član 18.

Uverenje da je roba proizvedena u zoni izdaje carinski
organ koji vrši nadzor u toj zoni, pod propisanim uslovima.
Član 19.

Na uvoz robe namenjene obavljanju delatnosti i izgradnji
objekata u zoni ne plaća se carina i druge uvozne dažbine.
Član 20.

Roba koja se iz zone stavlja u promet na teritoriju
Srbije podleže obavezi plaćanja carine i drugih uvoznih dažbina.

Lice koje robu iz stava 1. ovog člana stavlja u promet na
teritoriju Srbije dužno je da tu robu prijavi carinarnici, radi sprovođenja
odgovarajućeg carinskog postupka.
Član 21.

Obaveza plaćanja carine i drugih uvoznih dažbina za robu
iz stava 1. člana 20. ovog zakona, nastaje na dan kada je roba prešla iz zone na
teritoriju Srbije.

Iznos carine i drugih uvoznih dažbina za robu iz stava
1. ovog člana utvrđuje se prema stanju robe i po propisima koji važe na dan
prihvatanja carinske deklaracije.

Carinska vrednost robe iz stava 1. ovog člana, kao i
iznos carinskog duga utvrđuje se u skladu sa odredbama zakona koji uređuje
carinski sistem i carinski postupak. 
Član 22.

Кorisnik je dužan da omogući sprovođenje mera carinskog
nadzora i kontrole i vodi propisanu evidenciju o robi koja se uvozi, odnosno
unosi u zonu, izvozi, odnosno iznosi iz zone i koristi u zoni.
Član 23.

Plaćanje, naplaćivanje, prenos, kupovina i prodaja u
stranim sredstvima plaćanja i u dinarima u zoni vrši se u skladu sa propisima o
deviznom poslovanju.
Član 24.

Osnivanje i poslovanje banaka u zoni vrši se u skladu sa
propisima o bankama.

Obavljanje delatnosti osiguranja u zoni vrši se u skladu
sa propisima o osiguranju.
Član 25.

Radni odnosi između zaposlenih i poslodavaca
(korisnika) u zoni uređuju se ugovorom o radu, u skladu sa propisima koji
uređuju rad i radne odnose.
Član 26.

Na unos dobara u zonu i pružanje usluga u zoni primenjuju
se odredbe zakona koji uređuje porez na dodatu vrednost.

Кorisnik, odnosno privredno društvo za upravljanje zonom,
može imati poreske olakšice u skladu sa propisima koji uređuju porez na dobit
preduzeća, poreze na imovinu i porez na dohodak građana.
V. PRESTANAК RADA
ZONE
Prestanak važenja
saglasnosti za određivanje područja zone
Član 27. 


Saglasnost kojom se određuje područje zone prestaje da
važi aktom Vlade:

1) ako se u toku rada zone utvrdi da su trajno prestali
tehnički uslovi propisani ovim zakonom za njeno osnivanje;

2) ako je odgovorno lice privrednog društva za
upravljanje zonom, kao i odgovorno lice u pravnom licu, čiji je pravni sledbenik
privredno društvo za upravljanje zonom pravosnažno osuđeno za krivično delo
protiv privrede, imovine, nedozvoljene trgovine i protiv službene dužnosti;

3) na predlog ministarstva nadležnog za poslove
finansija, u slučajevima iz člana 11. stav 5. ovog zakona;

4) na zahtev privrednog društva za upravljanje zonom.

Akt o prestanku važenja saglasnosti za određivanje
područja donosi Vlada, na predlog ministarstva nadležnog za poslove finansija.
Prestanak rada zone
Član 28.

Zona prestaje sa radom po isteku roka od 90 dana od
dana donošenja akta Vlade o prestanku važenja saglasnosti za određivanje područja
zone.
Član 29.

Privredno društvo za upravljanje zonom, odnosno korisnik
je dužan da u roku od 60 dana po isteku roka iz člana 28. ovog zakona, robu
koja je uvezena iz inostranstva ocarini, vrati u inostranstvo ili preda
carinarnici na slobodno raspolaganje.

Na robu iz stava 1. ovog člana plaćaju se carina i
druge uvozne dažbine, prema stanju robe i po propisima koji važe na dan
prihvatanja carinske deklaracije.

Izuzetno od odredbe stava 2. ovog člana, na opremu koja
je radi obavljanja delatnosti u zoni bila uvezena u zonu najmanje tri godine pre
prestanka rada zone, ne plaća se carina.

Odredba stava 2. ovog člana ne isključuje primenu drugih
propisa na osnovu kojih se ostvaruje pravo na oslobođenje od plaćanja carine i
drugih uvoznih dažbina.
Član 30.

Кorisnik zone zadržava pravo svojine na izgrađenim
objektima, stvarima i pravima koje je uvezao, odnosno uneo u zonu i ima pravo
da u slučaju prestanka rada zone nastavi sa radom u skladu sa propisima koji
važe za poslovanje na teritoriji van zone.
VI. UPRAVA ZA
SLOBODNE ZONE
Član 31.

Obrazuje se Uprava za slobodne zone, kao organ uprave u
sastavu ministarstva nadležnog za poslove finansija, za obavljenje poslova
državne uprave u oblasti slobodnih zona.

Upravom za slobodne zone rukovodi direktor.
Nadležnost Uprave za
slobodne zone
Član 32.

Uprava za slobodne zone obavlja sledeće poslove:

1) U oblasti razvoja zona u funkciji interesa države: 


– sprovodi nacionalnu politiku razvoja zona u cilju
povećanja priliva direktnih investicija i uposlenosti radne snage;

– učestvuje u pripremi propisa u oblasti rada zona; 


– razmatra zahteve za davanje saglasnosti za određivanje
područja zona i svoje mišljenje dostavlja ministarstvu nadležnom za poslove
finansija;

– inicira i koordinira sa nadležnim državnim organima
razmatranje stručnih pitanja iz oblasti poslovanja u zonama, radi pravilne primene
ovog zakona i njegove usaglašenosti sa propisima Srbije;

– organizuje i koordinira saradnju nadležnih državnih
organa, privrednog društva za upravljanje zonom, zainteresovanih investitora i
korisnika; 

– pruža stručnu pomoć investitorima u procesu donošenja
odluke o ulaganju u zone;

– pruža stručnu pomoć investitorima i privrednim
društvima za upravljanje zonom u svim fazama primene programa u zonama; 


– organizuje neposredne kontakte između zainteresovanih
investitora i privrednih društava za upravljanje zonom;

– pruža stručnu pomoć zainteresovanim investitorima u
razvoju njihovih programa u zonama;

– sarađuje sa Privrednom komorom Srbije i drugim
neprofitnim i dobrovoljnim organizacijama;

– sarađuje sa stranim institucijama i stručnjacima iz
oblasti zona; 

– u saradnji sa privrednim društvima za upravljanje zonom
stvara mogućnosti za razvoj infrastrukture u zonama. 

2) U oblasti promocije zona:

– sarađuje sa Agencijom za strana ulaganja i promociju
izvoza (u daljem tekstu: SIEPA), na promociji investiranja i poslovanja u zonama,
kroz predstavljanje posebnih pogodnosti i poslovnih mogućnosti u skladu sa planom
i programom usvojenim od strane ministarstva nadležnog za poslove finansija i
SIEPA; 

– obaveštava investitore o povoljnostima za ulaganje u
zone;

– stvara i ažurira bazu podataka o zonama i
pogodnostima za poslovanje u Srbiji u saradnji sa SIEPA. 

3) U oblasti kontrole i nadzora zona:

– razmatra izveštaje o radu zona i predlaže njihovo
usvajanje ministarstvu nadležnom za poslove finansija;

– predlaže ministru nadležnom za poslove finansija
oblik i sadržinu obrasca za podnošenje zahteva za davanje saglasnosti za
određivanje područja zone, poslovanje i kontrolu rada zona i korisnika, radi
usaglašenosti postupaka u svim zonama u Srbiji;

– predlaže nadležnim državnim organima dodatne mere
kontrole rada u zonama ukoliko postoji takva potreba.
VII. NADZOR NAD
SPROVOĐENJEM ZAКONA 
Član 33. 


Nadzor nad sprovođenjem odredaba ovog zakona vrše
nadležni organi u okviru svojih ovlašćenja.
VIII. КAZNENE
ODREDBE
Član 34. 


Novčanom kaznom od 10.000 do 1.000.000 dinara kazniće
se za prekršaj privredno društvo za upravljanje zonom: 

1) ako ne donese akt o uslovima pod kojima korisnici
zone mogu obavljati delatnost u zoni (član 10. stav 3); 

2) ako u propisanom roku ne dostavi izveštaj o
poslovanju u zoni (član 11. stav 1);

3) ako dozvoli obavljanje delatnosti u zoni kojom se
ugrožava životna sredina (član 15. stav 2). 

Za prekršaj iz stava 1. ovoga člana kazniće se i
odgovorno lice privrednog društva za upravljanje zonom novčanom kaznom u iznosu
od 500 do 50.000 dinara. 

Član 35. 


Novčanom kaznom od 10.000 do 1.000.000 dinara kazniće
se za prekršaj korisnik – pravno lice:

1) ako ne vodi knjigovodstvo za poslovanje u zoni (član
12. stav 3);

2) ako na zahtev Uprave za slobodne zone ne dostavi
izveštaj o poslovanju u zoni (član 12. stav 4);

3) ako obavljanjem delatnosti u zoni ugrožava životnu
sredinu (član 15. stav 2);

4) ako ne vodi propisanu evidenciju o robi (član 22).

Za prekršaj iz stava 1. ovoga člana kazniće se i
odgovorno lice u pravnom licu novčanom kaznom u iznosu od 500 do 50.000 dinara.


Za prekršaj iz stava 1. ovoga člana kazniće se korisnik
– fizičko lice novčanom kaznom u iznosu od 500 do 50.000 dinara.
IX. PRELAZNE I
ZAVRŠNE ODREDBE
Član 36. 


Zone koje su počele sa radom pre stupanja na snagu ovog
zakona dužne su da u roku od 90 dana od dana stupanja na snagu ovog zakona
podnesu ministarstvu nadležnom za poslove finansija zahtev za davanje
saglasnosti za određivanje područja zone. 

Zone iz stava 1. ovog člana dužne su da na zahtev
Uprave za slobodne zone dostave podatke u vezi sa elaboratom o ekonomskoj
opravdanosti osnivanja zone potrebne za ocenu uspešnosti poslovanja zone, a na
zahtev Uprave za slobodne zone i druge potrebne podatke i dokaze iz člana 6.
ovog zakona.
Član 37.

Ministarstvo nadležno za poslove finansija vrši, do
obrazovanja Uprave za slobodne zone poslove koje, prema odredbama ovog zakona
obavlja ta uprava. 
Član 38.

Danom stupanja na snagu ovog zakona prestaje da važi
Zakon o slobodnim zonama („Službeni list SRJ”, br. 81/94 i 28/96 i „Službeni
glasnik RS”, broj 101/05).
Član 39. 


Ovaj
zakon stupa na snagu osmog dana od dana objavljivanja u „Službenom glasniku
Republike Srbije”.

