




	Redakcijski prečišćen tekst







ZAКON


o popisu stanovništva, domaćinstava
i stanova 2011. godine

„Službeni glasnik RS“, 
br. 104
od 16. decembra 2009, 
24 od 4. aprila 2011.






I. OSNOVNE ODREDBE



Sadržina zakona



Član 1.

Ovim zakonom se utvrđuje pravni okvir kojim se obuhvataju:
sadržaj, priprema, organizacija i sprovođenje Popisa stanovništva, domaćinstava i
stanova 2011. godine u Republici Srbiji (u daljem tekstu: popis), kao i obaveze državnih
i drugih organa i organizacija u popisu, obaveze i dužnosti davalaca popisnih podataka
i lica koja vrše poslove popisa, objavljivanje popisnih rezultata i finansiranje popisa.

Popis se sprovodi u periodu od 1. do 15. 
oktobra* 
2011. godine.

Neposredno po završetku popisa, vrši se kontrola kvaliteta
podataka prikupljenih popisom u izabranim popisnim krugovima.

Popis i kontrola kvaliteta podataka prikupljenih popisom
sprovode se prema stanju na dan 30. 
septembra* 2011. godine u 24,00 sata. 



*Službeni glasnik RS, 
broj 
24/2011


Jedinice koje se obuhvataju popisom



Član 2.

Popisom se obuhvataju:

1) državljani Republike Srbije, strani državljani i lica
bez državljanstva koji imaju prebivalište u Republici Srbiji, bez obzira da li se
u momentu popisa nalaze u Republici Srbiji ili u inostranstvu;

2) domaćinstva lica iz tačke 1. ovog stava;

3) stanovi i druge nastanjene prostorije.

Popisom se obuhvataju i državljani Republike Srbije, strani
državljani i lica bez državljanstva koji imaju prebivalište u inostranstvu, a koji
u momentu popisa najmanje godinu dana borave u Republici Srbiji.



Jedinice koje se ne obuhvataju popisom



Član 3.

Popisom se ne obuhvata osoblje stranih diplomatsko-konzularnih
predstavništava, članovi njihovih domaćinstava i stanovi u svojini stranih država.



Podaci o licima



Član 4.

O licima koja se obuhvataju popisom prikupljaju se sledeći
podaci: ime i prezime, pol, datum rođenja i jedinstveni matični broj građana, mesto
rođenja, mesto stanovanja majke u vreme kada je lice rođeno, naselje iz kojeg se lice
doselilo i godina doseljenja, država iz koje se lice doselilo, godina doseljenja i glavni
razlog doseljenja, bračno stanje, broj živorođene dece i godine njihovog rođenja, državljanstvo,
nacionalna pripadnost, maternji jezik, veroispovest, pismenost, školska sprema, stečeno
zvanje, pohađanje škole, aktivnost, zanimanje, radni status, delatnost, izvori prihoda,
svojstvo izdržavaoca, mesto rada, odnosno pohađanja škole i učestalost vraćanja u
mesto stalnog stanovanja, funkcionalna sposobnost lica za obavljanje svakodnevnih aktivnosti,
srodstvo s licem na koje se vodi domaćinstvo i razlog odsutnosti, odnosno prisutnosti
u mestu popisa. 

Pored podataka iz stava 1. ovog člana, o licima koja rade
u inostranstvu kod stranog poslodavca ili samostalno, kao i o članovima njihovih
domaćinstava koji s njima borave u inostranstvu prikupljaju se podaci o nazivu strane
države i dužini boravka.



Podaci o domaćinstvima



Član 5.

U popisu se prikupljaju sledeći podaci o domaćinstvima:
ime i prezime lica na koje se vodi domaćinstvo, srodnički i porodični sastav domaćinstva,
naziv naselja, ulica i kućni broj gde je domaćinstvo nastanjeno, tip domaćinstva i
osnov po kome domaćinstvo koristi stan. 

Pored podataka iz stava 1. ovog člana, u popisu se prikupljaju
podaci o poljoprivrednim fondovima i poljoprivrednoj proizvodnji domaćinstva, u cilju
identifikacije poljoprivrednih gazdinstava za potrebe popisa poljoprivrede.



Podaci o stanovima i drugim nastanjenim
prostorijama



Član 6.

U popisu se prikupljaju sledeći podaci o stanovima i drugim
nastanjenim prostorijama: tip stana, vrsta kolektivnog stana, način korišćenja stana,
ukupna površina i broj soba u stanu, površina kuhinje, opremljenost stana instalacijama
i sanitarnim prostorijama, vrsta energije koja se koristi za grejanje stana, oblik
svojine na stanu, sprat na kome se stan nalazi, godina izgradnje zgrade, vrsta zgrade
i materijal spoljnih zidova zgrade u kojoj se stan nalazi. 



Podaci o poljoprivrednim gazdinstvima,
porodicama i zgradama



Član 7.

Na osnovu prikupljenih podataka o osnovnim jedinicama popisa
(licima, domaćinstvima i stanovima) obrađuju se i podaci o poljoprivrednim gazdinstvima,
porodicama i zgradama.



II. OBAVEZE DRŽAVNIH I DRUGIH ORGANA
I ORGANIZACIJA U PRIPREMAMA, 
ORGANIZACIJI I SPROVOĐENJU POPISA



Uloga Republičkog zavoda za statistiku,
popisnih komisija i jedinica lokalne 

samouprave u izvršenju popisa



Član 8.

Popis priprema, organizuje i sprovodi Republički zavod
za statistiku. 

Određene poslove pripreme, organizacije i sprovođenja popisa
na teritoriji opština, gradova i grada Beograda obavlja Republički zavod za statistiku
preko popisnih komisija, u skladu sa ovim zakonom.

Popisne komisije iz stava 2. ovog člana imenuje Republički
zavod za statistiku. 

Jedinice lokalne samouprave su obavezne da pruže pomoć
Republičkom zavodu za statistiku i popisnim komisijama u izvršenju popisa.



Poslovi Republičkog zavoda za statistiku



Član 9.

Republički zavod za statistiku vrši sledeće poslove: izrađuje
i štampa upitnike, uputstva i druge metodološke instrumente popisa, stara se o blagovremenom
i potpunom izvršavanju ovog zakona; utvrđuje jedinstvenu i međunarodno uporedivu
metodologiju popisa, sa jedinstvenim definicijama jedinica i obeležja, jedinstvenim
klasifikacijama i sadržajem obradnih i publikacionih tabela po jedinstvenom programu
obrade podataka i jedinstvenim kriterijumima i programima logičke kontrole za otkrivanje
i automatsko ispravljanje grešaka u popisnoj građi; sprovodi statističku kontrolu
kvaliteta podataka prikupljenih na terenu; sarađuje s drugim organima državne uprave
i organizacijama i koordinira zajedničke aktivnosti na pripremama, organizaciji
i sprovođenju popisa i, u skladu sa zakonom, daje instrukcije, pruža stručnu pomoć,
traži izveštaje i obaveštenja; ostvaruje saradnju sa jedinicama lokalne samouprave
i usklađuje zajedničke aktivnosti, daje obavezne instrukcije i kontroliše njihovo
izvršenje, traži izveštaje, podatke i obaveštenja; obezbeđuje potpuno, tačno i pravovremeno
obaveštavanje stanovništva o značaju i ciljevima popisa, načinu i vremenu njegovog
sprovođenja; raspoređuje i dostavlja popisne obrasce i uputstva popisnim komisijama;
određuje instruktore popisa; vrši stručnu obuku članova popisnih komisija, instruktora
i kontrolora; donosi uputstva za organizaciju i izvršenje popisa; izdaje propisana
ovlašćenja za rad učesnicima u popisu koje određuje; sastavlja predračun troškova
popisa; raspoređuje finansijska sredstva popisnim komisijama; prikuplja podatke,
vrši kontrolu i pripremu popisne građe za obradu; obrađuje prikupljene podatke i
objavljuje rezultate popisa; stara se o smeštaju i čuvanju popisne građe po prijemu
od popisnih komisija i obezbeđuje zaštitu prikupljenih podataka, u skladu sa zakonom
i drugim propisima. 



Poslovi popisnih komisija



Član 10.

Popisne komisije rukovode pripremama, organizacijom i sprovođenjem
popisa na teritoriji opština, gradova i grada Beograda i odgovorne su za blagovremeno
preduzimanje potrebnih mera radi obezbeđenja svih priprema za popis, organizaciju
i kvalitetno i pravovremeno izvršenje popisa. 

Popisne komisije vrše sledeće poslove: organizuju i sprovode
popis na teritoriji opština, gradova i grada Beograda; obaveštavaju stanovništvo
o značaju popisa, načinu i vremenu njegovog sprovođenja, o pravima i dužnostima građana
i načinu izvršavanja obaveza u popisu; određuju i imenuju potreban broj opštinskih,
odnosno gradskih instruktora, popisivača i kontrolora i organizuju obuku učesnika
u popisu; vrše raspored popisivača, instruktora i kontrolora; preduzimaju mere radi
obezbeđenja potpunog obuhvata jedinica popisa; preuzimaju popisni materijal od Republičkog
zavoda za statistiku i raspoređuju ga popisivačima; izdaju učesnicima u popisu propisana
ovlašćenja za rad; kontrolišu rad popisivača, instruktora i kontrolora i pružaju
im pomoć; posebno se staraju o pravilnoj primeni metodoloških i organizacionih uputstava;
preuzimaju od opštinskih instruktora popisnu građu i kontrolišu njenu potpunost i
kvalitet; izrađuju prve rezultate popisa za naselja i opštinu i dostavljaju ih Republičkom
zavodu za statistiku u roku od 10 dana po završenom popisivanju; dostavljaju popisnu
građu Republičkom zavodu za statistiku u propisanom roku; utvrđuju naknade za rad
učesnicima popisa i staraju se o pravilnom rasporedu i racionalnoj upotrebi finansijskih
sredstava određenih za popis; izrađuju obračun utrošenih sredstava i vrše druge
poslove u vezi s pripremama i sprovođenjem popisa, u skladu sa uputstvima Republičkog
zavoda za statistiku. 

Popisne komisije se sastoje od najmanje pet članova. 




Poslovi ministarstava i posebnih
organizacija



Član 11.

U okviru svog delokruga iz zadataka utvrđenih zakonom,
u izvršenju pojedinih poslova popisa učestvuju: 

1) Ministarstvo odbrane;

2) Ministarstvo pravde;

3) Ministarstvo unutrašnjih poslova;

4) Ministarstvo spoljnih poslova;

5) Ministarstvo za Кosovo i Metohiju;

6) Republički geodetski zavod;

7) Ostala ministarstva i posebne organizacije. 




Ministarstvo odbrane



Član 12.

Ministarstvo odbrane organizuje i sprovodi popis vojnih
i civilnih lica koja u vreme popisa stanuju u kasarnama, vojnim školama i sličnim
vojnim ustanovama i vrši prethodno popisivanje lica na odsluženju vojnog roka, u skladu
sa uputstvima Republičkog zavoda za statistiku.

Obuku popisivača i popisni materijal za popisivanje lica
iz stava 1. ovog člana obezbeđuje Republički zavod za statistiku.



Ministarstvo pravde



Član 13.

Ministarstvo pravde organizuje i sprovodi popisivanje lica
koja se nalaze u zavodima radi izvršenja zavodskih sankcija, odnosno primene mere
pritvora.

Obuku popisivača i popisni materijal za popisivanje lica
iz stava 1. ovog člana obezbeđuje Republički zavod za statistiku.



Ministarstvo unutrašnjih poslova



Član 14.

Ministarstvo unutrašnjih poslova, u saradnji sa Republičkim
zavodom za statistiku, izvršiće na graničnim prelazima distribuciju pomoćnih popisnih
obrazaca našim građanima na privremenom radu i boravku u inostranstvu prilikom njihovog
ulaska u zemlju u periodu od 1. decembra 2010. godine do 20. januara 2011. godine.

Popunjavanje i postupanje s popunjenim obrascima iz stava
1. ovog člana bliže se određuje organizaciono-metodološkim uputstvom Republičkog
zavoda za statistiku.

Pomoćne popisne obrasce iz stava 1. ovog člana obezbeđuje
Republički zavod za statistiku.



Ministarstvo spoljnih poslova



Član 15.

Ministarstvo spoljnih poslova, u saradnji sa Republičkim
zavodom za statistiku, organizuje i sprovodi popis građana Republike Srbije na radu
u: diplomatsko-konzularnim predstavništvima Republike Srbije, delovima privrednih
društava u inostranstvu, delovima banaka i drugih lica u finansijskom sektoru u
inostranstvu, predstavništvima Privredne komore Srbije u inostranstvu, Organizaciji
ujedinjenih nacija, njenim organima i specijalizovanim agencijama i drugim međunarodnim
organizacijama, kao i članova domaćinstava koji sa navedenim licima borave u inostranstvu.

Popisni materijal za popisivanje lica iz stava 1. ovog člana
obezbeđuje Republički zavod za statistiku.



Ministarstvo za Кosovo i Metohiju



Član 16.

Ministarstvo za Кosovo i Metohiju, u saradnji s Republičkim
zavodom za statistiku, organizuje i sprovodi popis na teritoriji Autonomne pokrajine
Кosovo i Metohija preko popisnih komisija koje formira za potrebe popisa. 


Ministar nadležan za Кosovo i Metohiju posebnim uputstvom
bliže uređuje sprovođenje popisa na teritoriji Autonomne pokrajine Кosovo i Metohija.

Obuku članova popisnih komisija i popisni materijal za
izvršenje popisnih aktivnosti iz stava 1. ovog člana obezbeđuje Republički zavod
za statistiku.



Republički geodetski zavod



Član 17.

Republički geodetski zavod sarađuje sa Republičkim zavodom
za statistiku u fazi priprema popisa i, u skladu sa zakonom i organizaciono- metodološkim
uputstvom Republičkog zavoda za statistiku, dužan je da ažurira granice statističkih
krugova. 

Pored poslova iz stava 1. ovog člana, Republički geodetski
zavod, u saradnji sa Republičkim zavodom za statistiku, izrađuje skice i opise granica
popisnih krugova, prema organizaciono-metodološkom uputstvu Republičkog zavoda za
statistiku, i dostavlja ih Republičkom zavodu za statistiku, a najkasnije do 30.
novembra 2010. godine.



Ostala ministarstva i posebne organizacije



Član 18.

Ministarstva i posebne organizacije, pored onih navedenih
u čl. od 12. do 17. ovog zakona, obavezni su da, u slučaju potrebe, pruže pomoć
Republičkom zavodu za statistiku u izvršenju popisa u okviru svog delokruga utvrđenog
zakonom.



Poslovi opštinskih uprava, gradskih
uprava i gradske uprave grada Beograda



Član 19.

Opštinske uprave, gradske uprave i gradska uprava grada
Beograda obavljaju poslove utvrđene ovim zakonom i organizaciono-metodološkim uputstvom
Republičkog zavoda za statistiku i prate sprovođenje popisa na teritoriji jedinica
lokalne samouprave.



III. FINANSIRANJE POPISA



Finansiranje poslova Republičkog
geodetskog zavoda



Član 20.

Sredstva za finansiranje poslova navedenih u članu 17. stav
2. ovog zakona, u iznosu od 197.202.900 dinara, obezbeđuju se u budžetu Republike
Srbije i uplaćuju na račun Republičkog geodetskog zavoda, i to: u budžetu za
2010. godinu 197.202.900 dinara. 



Finansiranje poslova Republičkog
zavoda za statistiku



Član 21.

Sredstva za finansiranje poslova Republičkog zavoda za statistiku
u popisu, izuzev sredstava iz člana 20. ovog zakona, utvrđuju se u iznosu od
2.699.125.000 dinara i obezbeđuju se u budžetu Republike Srbije, i to:

1) u budžetu za 2010. godinu 277.895.080 dinara;

2) u budžetu za 2011. godinu 2.339.479.230 dinara;

3) u budžetu za 2012. godinu 39.305.022 dinara;

4) u budžetu za 2013. godinu 42.445.668 dinara.

Sredstva iz stava 1. ovog člana prenose se Republičkom
zavodu za statistiku. 

Deo sredstava iz stava 1. ovog člana Republički zavod za
statistiku prenosi popisnim komisijama za sprovođenje popisa, preko opštinskih uprava,
gradskih uprava i gradske uprave grada Beograda.

Opštinske uprave, gradske uprave i gradska uprava grada
Beograda vode evidenciju o utrošku sredstava iz stava 3. ovog člana i dostavljaju
izveštaj Republičkom zavodu za statistiku, na njegov zahtev. 



Valorizacija i korišćenje finansijskih
sredstava



Član 22.

Sredstva za finansiranje poslova u popisu, iz čl. 20. i
21. ovog zakona, predviđena su na bazi tekućih cena iz meseca oktobra 2008. godine.

Sredstva predviđena za pojedine godine valorizuju se svake
godine, prilikom donošenja republičkog budžeta za narednu godinu, na osnovu indeksa
potrošačkih cena.



Periodika izveštavanja o utrošku
sredstava i izvršenim poslovima



Član 23.

Republički zavod za statistiku obaveštava, do 31. marta
svake godine, Vladu o utrošku sredstava obezbeđenih iz budžeta Republike Srbije u
prethodnoj godini i o izvršenim poslovima popisa predviđenim u toj godini.

Republički geodetski zavod obaveštava Vladu o utrošku sredstava
obezbeđenih iz budžeta Republike Srbije i o izvršenim poslovima predviđenim u prethodnoj
godini do 31. marta 2011. godine.



Naknade licima koja učestvuju u
popisu



Član 24.

Na naknade koje isplaćuju Republički zavod za statistiku
i Republički geodetski zavod za rad lica koja učestvuju u pripremama, organizovanju
i sprovođenju popisa ne plaćaju se porezi i doprinosi, shodno članu 9. tačka 16)
Zakona o porezu na dohodak građana. 



IV. OBAVEZE I DUŽNOSTI DAVALACA
PODATAКA I LICA КOJA VRŠE POSLOVE POPISA



Dužnosti popisivača i drugih neposrednih
izvršilaca poslova u popisu



Član 25.

Popisivači, instruktori, kontrolori i druga lica koja vrše
poslove u vezi s popisom dužna su da blagovremeno i na propisan način obavljaju poslove
popisa.

Lica iz stava 1. ovog člana dužna su da strogo vode računa
o tačnosti upisa, odnosno o tačnoj obradi podataka koje su dali davaoci podataka.




Zaštita prikupljenih podataka u popisu



Član 26.

Podaci prikupljeni u popisu koristiće se isključivo u statističke
svrhe.

Lica iz člana 25. ovog zakona dužna su da čuvaju kao tajnu
sve podatke prikupljene od popisanih lica.



Dužnosti lica koja se popisuju u
pogledu davanja podataka



Član 27.

Lice obuhvaćeno popisom dužno je da da podatke koji se
od njega traže popisom i da na sva pitanja u popisnim obrascima da tačne i potpune
odgovore.

Podatke o odsutnim članovima domaćinstva daje član domaćinstva
kome su podaci najviše poznati, a o deci mlađoj od petnaest godina podatke daje
roditelj, usvojitelj ili staratelj.

Lice obuhvaćeno popisom nije dužno da se izjašnjava o nacionalnoj
pripadnosti i veroispovesti, a popisni obrazac mora da sadrži pouku o tome.

U popisnom obrascu za pitanje o nacionalnoj pripadnosti
i maternjem jeziku predviđen je odgovor otvorenog tipa.



Pismeno obaveštenje odsutnim licima
u vreme dolaska popisivača



Član 28.

Ako popisivač u vreme popisa ne zatekne u stanu lice obuhvaćeno
popisom, a podatke ne može da prikupi na način predviđen u članu 27. ovog zakona,
ostaviće pismeno obaveštenje da je to lice dužno da se najkasnije do 15. 

oktobra* 
2011. godine javi nadležnom organu radi davanja podataka u vezi s popisom.



*Službeni glasnik RS, 
broj 
24/2011

V. КAZNENE ODREDBE



Član 29.

Novčanom kaznom od 20.000 do 50.000 dinara kazniće se za
prekršaj fizičko lice obuhvaćeno popisom ili lice koje je obavezno da dV podatke
o odsutnim članovima domaćinstva, odnosno roditelj, usvojitelj ili staratelj za dete
mlađe od petnaest godina ako odbije da odgovori na pitanja u popisnim obrascima ili
da netačne i nepotpune odgovore (član 27. st. 1. i 2). 



Član 30.

Novčanom kaznom od 20.000 do 50.000 dinara kazniće se popisivači,
instruktori ili kontrolori i druga lica koja vrše poslove u vezi s popisom ako:

1) blagovremeno i na propisan način ne obavljaju poslove
popisa (član 25. stav 1);

2) protivno volji lica obuhvaćenog popisom zahtevaju da
se to lice izjašnjava o nacionalnoj pripadnosti ili veroispovesti (član 27. stav
3). 



Član 31.

Novčanom kaznom od 35.000 do 50.000 dinara kazniće se za
prekršaj popisivači, instruktori, kontrolori i drugi neposredni učesnici popisa
ako:

1) postupe suprotno obavezi iz člana 25. stav 2, i 


2) postupe suprotno obavezi čuvanja tajne (član 26. stav
2). 



VI. PRELAZNE I ZAVRŠNE ODREDBE



Propisivanje i objavljivanje metodoloških
instrumenata popisa



Član 32.

Direktor Republičkog zavoda za statistiku propisuje popisne
obrasce (popisnica i upitnik za domaćinstvo i stan) i organizaciono-metodološko
uputstvo za sprovođenje popisa. 

Obrasci iz stava 1. ovog člana objavljuju se u „Službenom
glasniku Republike Srbije”. 





Objavljivanje prvih i konačnih rezultata
popisa



Član 33.

Republički zavod za statistiku objavljuje:

1) prve rezultate popisa u roku od 30 dana od dana završetka
popisivanja, i

2) konačne rezultate popisa, utvrđene jedinstvenim programom
obrade, u periodu od 1. januara 2012. do 31. decembra 2013. godine.



Stupanje na snagu ovog zakona



Član 34.

Ovaj zakon stupa na snagu osmog dana od dana objavljivanja
u „Službenom glasniku Republike Srbije”.

