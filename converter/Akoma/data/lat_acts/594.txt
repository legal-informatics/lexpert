


ZAКON
o obavljanju savetodavnih i stručnih poslova u oblasti 
poljoprivrede
„Službeni glasnik RS“, broj 30 od 7. maja 2010.
I. OSNOVNE ODREDBE
Član 1.
Ovim zakonom uređuju se uslovi i način obavljanja 
savetodavnih i stručnih poslova u oblasti poljoprivrede, Registar poljoprivrednih 
savetodavaca, obuka i usavršavanje poljoprivrednih savetodavaca i poljoprivrednih 
proizvođača, planiranje razvoja savetodavnih poslova u poljoprivredi, kao i druga 
pitanja od značaja za savetodavne poslove u poljoprivredi.
Član 2.
Pojedini izrazi upotrebljeni u ovom zakonu imaju sledeće 
značenje:
1) savetodavni poslovi u poljoprivredi jesu poslovi kojima 
se poljoprivrednim proizvođačima pružaju saveti i informacije od značaja za život 
i rad na selu, a koje vrše poljoprivredni savetodavci;
2) stručni poslovi u poljoprivredi jesu poslovi koji se 
odnose na izveštajno-prognozne poslove, utvrđivanje kvaliteta i analizu plodnosti 
zemljišta, stručne preglede u proizvodnji semena i sadnog materijala, 
laboratorijske analize i testiranje bilja, biljnih proizvoda i propisanih objekata 
radi utvrđivanja prisustva štetnih organizama, mere selekcije u stočarstvu i 
druge poslove iz svih oblasti poljoprivrede;
3) poljoprivredni savetodavac je fizičko lice koje obavlja 
savetodavne poslove u poljoprivredi, koje ima licencu za obavljanje tih poslova i 
koje je upisano u Registar poljoprivrednih savetodavaca;
4) Registar poljoprivrednih savetodavaca jeste baza podataka 
u koju se upisuju poljoprivredni savetodavci, kao i drugi podaci u skladu sa ovim 
zakonom;
5) licenca je akt kojim se utvrđuje da određeno fizičko 
lice ispunjava uslove propisane ovim zakonom za vršenje savetodavnih poslova u 
poljoprivredi;
6) primenjena istraživanja u poljoprivredi jesu istraživanja 
koja se izvode na osnovu utvrđenih potreba poljoprivrednih proizvođača, 
prerađivača i drugih grupa i pojedinaca ruralne sredine, a imaju za cilj sticanje 
novih znanja u procesu poljoprivredne proizvodnje, prometu i plasmanu 
poljoprivrednih proizvoda, kao i stvaranje preduslova za poboljšanje standarda 
života na selu.
II. SAVETODAVNI I STRUČNI POSLOVI U POLJOPRIVREDI
1. Savetodavni poslovi u poljoprivredi
Član 3.
Savetodavni poslovi u poljoprivredi obavljaju se radi 
podizanja opšteg nivoa znanja poljoprivrednih proizvođača i njihove informisanosti, 
povećanja konkurentnosti i modernizacije poljoprivredne proizvodnje, povećanja 
profitabilnosti proizvodnje i kvaliteta proizvoda, uvođenja proizvodnje zdravstveno 
bezbedne hrane, podsticanja interesnog udruživanja poljoprivrednih proizvođača, 
očuvanja prirodnih resursa, zaštite životne sredine i poboljšanja uslova života i 
kulture življenja na selu, a samim tim i ruralnog razvoja.
Član 4.
Savetodavni poslovi u poljoprivredi jesu:
1) pružanje stručne pomoći u primeni naučnih dostignuća i 
novih tehnologija;
2) pružanje stručnih saveta i usluga, prenos praktičnih 
znanja i veština radi tehnološko-tehničkog unapređenja proizvodnje;
3) upoznavanje poljoprivrednih proizvođača sa dobrom 
poljoprivrednom praksom;
4) izvođenje demonstracionih ogleda u različitim oblastima 
poljoprivrede;
5) osposobljavanje poljoprivrednih proizvođača za upravljanje 
poljoprivrednim gazdinstvima i vođenje knjigovodstvene evidencije gazdinstva;
6) pomoć u afirmaciji ruralnog razvoja;
7) pružanje saveta o zaštiti bilja na osnovu podataka 
prognozno-izveštajne službe;
8) podsticanje interesnog udruživanja i preduzetništva u 
poljoprivredi;
9) pružanje saveta i davanje predloga za proširenje 
privrednih aktivnosti kao dopunskih delatnosti na gazdinstvu;
10) davanje preporuka u oblasti stočarstva;
11) davanje saveta i preporuka o racionalnom korišćenju 
zemljišta;
12) pružanje savetodavne pomoći u drugim oblastima za koje 
poljoprivredni proizvođači iskažu interes.
Ministar nadležan za poslove poljoprivrede (u daljem tekstu: 
ministar) propisuje način obavljanja savetodavnih poslova u poljoprivredi.
Rukovodilac nadležnog organa autonomne pokrajine propisuje 
način obavljanja savetodavnih poslova u poljoprivredi na teritoriji autonomne 
pokrajine.
Poslove iz stava 3. ovog člana autonomna pokrajina obavlja 
kao poverene.
Član 5.
Savetodavne poslove u poljoprivredi mogu da obavljaju 
privredna društva čiji je osnivač Republika Srbija, koja su registrovana u 
Registru privrednih subjekata za obavljanje ostalih usluga u poljoprivredi, 
tehnička ispitivanja i analize ili konsalting i menadžment poslove i koja imaju 
zaposlenog poljoprivrednog savetodavca.
Savetodavne poslove u poljoprivredi mogu da obavljaju i 
druga pravna lica i preduzetnici ako su u Registru privrednih subjekata 
registrovani za obavljanje ostalih usluga u poljoprivredi, tehnička ispitivanja i 
analize ili konsalting i menadžment poslove i ako imaju zaposlenog poljoprivrednog 
savetodavca.
Član 6.
Pravno lice i preduzetnik koji obavljaju savetodavne 
poslove u poljoprivredi ne mogu da:
1) obavljaju proizvodnju inputa i mehanizacije za 
poljoprivredu;
2) reklamiraju i promovišu proizvođače inputa i 
mehanizacije i njihove proizvode, osim kada su proizvodi ovih proizvođača 
izloženi na sajmu ili izložbi ili se koriste u demonstracionom ogledu koje 
ogranizuje to pravno lice i preduzetnik, uz obavezno prisustvo najmanje još dva 
proizvođača.
2. Stručni poslovi u poljoprivredi
Član 7.
Pravna lica i preduzetnici koji obavljaju savetodavne 
poslove u poljoprivredi mogu da obavljaju i stručne poslove u poljoprivredi u 
skladu sa ovim zakonom i drugim propisima.
Stručni poslovi u poljoprivredi su poslovi koji su kao 
takvi određeni zakonom i drugim propisima u oblasti ratarstva, zdravlja bilja, 
stočarstva i drugim oblastima poljoprivrede.
Obavljanje stručnih poslova u poljoprivredi od interesa za 
Republiku Srbiju vrši se u skladu sa godišnjim programima koje donosi Vlada.
Sredstva za obavljanje stručnih poslova u poljoprivredi iz 
stava 3. ovog člana obezbeđuju se zakonom kojim se uređuje godišnji budžet 
Republike Srbije.
Obavljanje stručnih poslova u poljoprivredi od interesa za 
autonomnu pokrajinu, na teritoriji autonomne pokrajine vrši se u skladu sa 
programima koje donosi autonomna pokrajina.
Sredstva za obavljanje stručnih poslova u poljoprivredi iz 
stava 5. ovog člana obezbeđuju se u budžetu autonomne pokrajine.
Obavljanje stručnih poslova u poljoprivredi od interesa za 
jedinicu lokalne samouprave, vrši se u skladu sa programima koje za teritoriju 
jedinice lokalne samouprave donosi jedinica lokalne samouprave.
Sredstva za obavljanje stručnih poslova u poljoprivredi iz 
stava 7. ovog člana obezbeđuju se u budžetu jedinice lokalne samouprave.
III. POLJOPRIVREDNI SAVETODAVAC
Član 8.
Poljoprivredni savetodavac može da vrši savetodavne poslove 
u poljoprivredi ako:
1) ima licencu za obavljanje savetodavnih poslova u 
poljoprivredi;
2) je upisan u Registar poljoprivrednih savetodavaca (u 
daljem tekstu: Registar);
3) je zaposlen u privrednom društvu odnosno pravnom licu 
ili kod preduzetnika iz člana 5. ovog zakona.
Član 9.
Licenca može da se izda fizičkom licu koje ima stečeno 
visoko obrazovanje na studijama drugog stepena (diplomske akademske studije – 
master, specijalističke akademske studije, specijalističke strukovne studije), 
odnosno na osnovnim studijama u trajanju od najmanje četiri godine, najmanje jednu 
godinu iskustva na poslovima iz oblasti poljoprivrede i koje ima sertifikat o 
završenoj edukaciji/treningu iz oblasti savetodavnih poslova u poljoprivredi.
Ministarpropisuje bliže uslove iz stava 1. ovog člana.
Član 10.
Licencu izdaje ministar na zahtev fizičkog lica.
Licencu izdaje rukovodilac nadležnog organa autonomne 
pokrajine na zahtev fizičkog lica koje ima prebivalište na teritoriji autonomne 
pokrajine.
Licenca se izdaje rešenjem na period od pet godina.
Rešenje ministra kojim se odlučuje po zahtevu za izdavanje 
licence fizičkom licu je konačno i protiv njega se može pokrenuti upravni spor.
Protiv rešenja rukovodioca nadležnog organa autonomne 
pokrajine kojim odlučuje po zahtevu za izdavanje licence fizičkom licu iz stava 
2. ovog člana može se izjaviti žalba ministru.
Poslove iz stava 2. ovog člana autonomna pokrajina obavlja 
kao poverene.
Član 11.
Licenca može da se obnovi ako je imalac licence posle 
upisa u Registar stekao novi sertifikat o završenoj edukaciji/treningu.
Imalac licence podnosi zahtev za obnavljanje licence 
najkasnije 60 dana pre isteka perioda na koji je licenca izdata.
Obnavljanje licence vrši se na način i pod uslovima 
propisanim za njeno izdavanje.
Ako organ nadležan za izdavanje licence ne odluči po 
podnetom zahtevu u roku od 30 dana od dana podnošenja zahteva za obnavljanje 
licence, a najkasnije do dana isteka perioda za koji je licenca izdata, 
poljoprivredni savetodavac može da nastavi da vrši savetodavne poslove u 
poljoprivredi na osnovu postojeće licence.
Poslove obnavljanja licence autonomna pokrajina obavlja kao 
poverene.
Član 12.
Licenca može biti privremeno ili trajno oduzeta.
Lice kome je licenca oduzeta privremeno ili trajno ne može 
da vrši savetodavne poslove u poljoprivredi.
Licenca se oduzima privremeno na šest meseci ako korisnici 
usluga dostave najmanje tri pritužbe/prijave na rad poljoprivrednog savetodavca u 
jednoj kalendarskoj godini, a organ nadležan za izdavanje licence utvrdi da su 
one opravdane.
Licenca se oduzima trajno poljoprivrednom savetodavcu:
1) koji nesavesnim ili nestručnim radom prouzrokuje štetu 
poljoprivrednom proizvođaču, a organ nadležan za izdavanje licence utvrdi tu 
štetu;
2) kome je pravnosnažnom odlukom izrečena prekršajna kazna 
zbog toga što je pri vršenju savetodavnih poslova u poljoprivredi reklamirao i 
promovisao proizvođače inputa i mehanizacije i njihove proizvode.
Rešenje o oduzimanju licence donosi ministar.
Rešenje o oduzimanju licence donosi rukovodilac nadležnog 
organa autonomne pokrajine na teritoriji autonomne pokrajine.
Rešenje iz stava 5. ovog člana je konačno i protiv njega se 
može pokrenuti upravni spor.
Protiv rešenja iz stava 6. ovog člana može se izjaviti 
žalba ministru.
Poslove oduzimanja licence autonomna pokrajina obavlja kao 
poverene.
Član 13.
Licenca prestaje da važi:
1) istekom perioda na koji je izdata, ako nije podnet 
zahtev za obnovu licence;
2) oduzimanjem licence.
Član 14.
Na pitanja koja ovim zakonom nisu posebno uređena a odnose 
se na postupak za izdavanje, obnavljanje, oduzimanje i prestanak važenja licence 
primenjuju se odredbe zakona kojim se uređuje opšti upravni postupak.
Član 15.
Poljoprivredni savetodavac u vršenju savetodavnih poslova u 
poljoprivredi nosi identifikacionu karticu.
Izdavanje identifikacione kartice iz stava 1. ovog člana 
kao i njeno poništavanje vrši ministar.
Izdavanje identifikacione kartice iz stava 1. ovog člana 
kao i njeno poništavanje vrši rukovodilac nadležnog organa autonomne pokrajine na 
teritoriji autonomne pokrajine.
Ministar propisuje obrazac i sadržinu identifikacione 
kartice, kao i način njenog korišćenja, izdavanja i poništavanja.
Rukovodilac nadležnog organa autonomne pokrajine na 
teritoriji autonomne pokrajine propisuje obrazac i sadržinu identifikacione 
kartice, kao i način njenog korišćenja, izdavanja i poništavanja.
Poslove iz st. 3. i 5. autonomna pokrajina obavlja kao 
poverene.
Član 16.
Poljoprivredni savetodavac zaposlen kod pravnog lica i 
preduzetnika iz člana 5. ovog zakona ne može da:
1) vrši stručne poslove u poljoprivredi kod tog pravnog 
lica odnosno preduzetnika;
2) reklamira i promoviše proizvođače inputa i mehanizacije 
i njihove proizvode, osim kada su proizvodi ovih proizvođača izloženi na sajmu 
ili izložbi ili se koriste u demonstracionom ogledu koje ogranizuje to pravno 
lice i preduzetnik, uz obavezno prisustvo najmanje još dva proizvođača.
IV. REGISTARPOLJOPRIVREDNIH SAVETODAVACA
Član 17.
Imalac licence upisuje se u Registar koji vodi 
ministarstvo nadležno za poslove poljoprivrede (u daljem tekstu: Ministarstvo).
Upis u Registar vrši se na pismeni zahtev imaoca licence.
Uz zahtev iz stava 2. ovog člana podnosi se fotokopija 
licence i radne knjižice, odnosno potvrda da se nezaposleno lice nalazi u 
evidenciji Nacionalne službe za zapošljavanje.
Ministar donosi rešenje o dozvoli upisa u Registar koje je 
konačno u upravnom postupku.
Poljoprivredni savetodavac dužan je da svaku promenu 
podataka koji se upisuju u Registar prijavi Ministarstvu u roku od 30 dana od 
dana nastale promene.
Član 18.
Registar naročito sadrži:
1) ime lica koje poseduje licencu, njegovu adresu 
prebivališta, broj telefona i elektronsku adresu;
2) broj licence;
3) podatke o završenom obrazovanju imaoca licence (diplome 
i sertifikati);
4) podatke o poslodavcu kod koga je imalac licence 
zaposlen odnosno podatak da lice nije zaposleno;
5) podatke o opravdanim pritužbama na rad poljoprivrednog 
savetodavaca;
6) rešenje o privremenom i trajnom oduzimanju licence.
Podaci iz Registra su javni.
Ministar bliže propisuje sadržinu i način vođenja Registra.
Član 19.
Poljoprivredni savetodavac se briše iz Registra:
1) na lični zahtev;
2) ako prestane da ispunjava uslove u skladu sa ovim 
zakonom;
3) prestankom važenja licence.
Ministar donosi rešenje o brisanju poljoprivrednog 
savetodavca iz Registra.
Rešenje iz stava 2. ovog člana je konačno u upravnom 
postupku.
V. STRUČNI SAVET ZA SAVETODAVNE POSLOVE I PRIMENJENA 
ISTRAŽIVANJA U POLJOPRIVREDI
Član 20.
Radi razmatranja stručnih pitanja i davanja stručnih mišljenja 
koja se odnose na savetodavne poslove i primenjena istraživanja u poljoprivredi 
ministar, u skladu sa propisima kojima se uređuje državna uprava, rešenjem osniva 
posebnu radnu grupu - Stručni savet za savetodavne poslove i primenjena 
istraživanja u poljoprivredi (u daljem tekstu: Stručni savet).
Član 21.
Stručni savet:
1) predlaže smernice za izradu Srednjoročnog programa 
razvoja savetodavnih poslova u poljoprivredi (u daljem tekstu: Srednjoročni 
program) i daje ocenu njegovog sprovođenja;
2) predlaže politiku razvoja i način finansiranja 
savetodavnih poslova i primenjenih istraživanja u poljoprivredi;
3) daje mišljenje o vrsti i načinu edukacije poljoprivrednih 
savetodavaca i poljoprivrednih proizvođača i predloge za njihovo poboljšanje;
4) daje mišljenje na godišnji plan usavršavanja poljoprivrednih 
savetodavaca i poljoprivrednih proizvođača (u daljem tekstu: Plan);
5) daje mišljenje o propisima i međunarodnim sporazumima 
koji se odnose na savetodavne poslove i primenjena istraživanja u poljoprivredi;
6) obavlja druge poslove u vezi sa savetodavnim poslovima i 
primenjenim istraživanjima u poljoprivredi.
VI. OBUКA I USAVRŠAVANJE POLJOPRIVREDNIH SAVETODAVACA I 
POLJOPRIVREDNIH PROIZVOĐAČA
Član 22.
Obuka i usavršavanje poljoprivrednih savetodavaca i 
poljoprivrednih proizvođača obuhvata:
1) organizovanje edukacije – treninga poljoprivrednih 
savetodavaca u saradnji sa domaćim i stranim obrazovnim i istraživačkim 
institucijama i stručnjacima;
2) organizovanje edukacije udruženja proizvođača, lokalne 
samouprave i centara za ruralni razvoj;
3) organizovanje i učestvovanje u sprovođenju primenjenih 
istraživanja u poljoprivredi;
4) razvijanje savetodavnih modula (metode rada savetodavnih 
poslova u poljoprivredi);
5) izradu, obradu i izdavanje savetodavnih materijala 
(priručnici, brošure itd.) za poljoprivredne savetodavce i ostale zainteresovane 
korisnike;
6) izradu analiza za efikasno ekonomsko poslovanje 
poljoprivrednog gazdinstava u cilju povećanja profitabilnosti i konkurentnosti na 
tržištu;
7) izdavanje sertifikata o završenoj edukaciji/treningu;
8) prikupljanje i analizu cena poljoprivrednih proizvoda u 
sistemu tržišnih informacija u poljoprivredi;
9) prenos poljoprivrednim savetodavcima savremenih 
dostignuća iz oblasti savetodavnih poslova i primenjenih istraživanja u 
poljoprivredi;
10) praćenje i ocenjivanje efekata rada poljoprivrednih 
savetodavaca.
Obuka i usavršavanje poljoprivrednih savetodavaca i 
poljoprivrednih proizvođača vrše se putem predavanja, treninga, radionica, 
kurseva, seminara i na drugi način u skladu sa Srednjoročnim programom i Godišnjim 
programom razvoja savetodavnih poslova u poljoprivredi (u daljem tekstu: Godišnji 
program).
Član 23.
Poslove iz člana 22. stav 1. ovog zakona može da obavlja 
ovlašćena organizacija koja je registrovana u Registru privrednih subjekata za 
istraživanje i eksperimentalni razvoj u biotehničkim naukama i u Registru 
naučnoistraživačkih organizacija, koja ima stručnjake iz svih oblasti 
poljoprivrede sa iskustvom u vršenju savetodavnih poslova u poljoprivredi, najmanje 
pet godina iskustva u obavljanju poslova edukacije u oblasti poljoprivrede, kao i 
odgovarajuće prostorije (objekat), računarsku i softversku opremu.
Ovlašćenu organizaciju iz stava 1. ovog člana rešenjem 
određuje ministar za period od najmanje pet godina.
Ovlašćenu organizaciju iz stava 1. ovog člana rešenjem 
određuje rukovodilac nadležnog organa autonomne pokrajine na teritoriji 
autonomne pokrajine, za period od najmanje pet godina.
Rešenje ministra iz stava 2. ovog člana je konačno i protiv 
njega se može pokrenuti upravni spor.
Protiv rešenja rukovodioca nadležnog organa autonomne 
pokrajine iz stava 3. ovog člana može se izjaviti žalba ministru.
Poslove određivanja ovlašćene organizacije iz stava 3. ovog 
člana autonomna pokrajina obavlja kao poverene.
Član 24.
Ovlašćena organizacija iz člana 23. st. 2. i 3. ovog 
zakona donosi Plan kojim se naročito utvrđuju način obavljanja edukacije – 
treninga, subjekti koji vrše edukaciju i subjekti kojima je edukacija namenjena, 
rokovi, mesto održavanja i sredstva za sprovođenje svake pojedinačne edukacije.
Plan koji donosi ovlašćena organizacija iz člana 23. stav 
2. ovog zakona donosi se uz saglasnost ministra.
Plan koji donosi ovlašćena organizacija iz člana 23. stav 
3. ovog zakona donosi se uz saglasnost rukovodioca nadležnog organa autonomne 
pokrajine.
VII. PLANIRANJE RAZVOJA SAVETODAVNIH POSLOVA U POLJOPRIVREDI
Član 25.
Radi unapređenja savetodavnih poslova u poljoprivredi 
odnosno ostvarivanja ciljeva iz člana 3. ovog zakona donose se planski dokumenti.
Planski dokumenti iz stava 1. ovog člana su Srednjoročni 
program i Godišnji program.
Član 26.
Srednjoročnim programomu skladu sa strategijom kojom se 
uređuje oblast poljoprivrede, utvrđuju se srednjoročni ciljevi razvoja savetodavnih 
poslova u poljoprivredi, način i rokovi za ostvarivanje navedenih ciljeva, 
očekivani rezultati i način finansiranja savetodavnih poslova u poljoprivredi.
Vlada donosi Srednjoročni program za period od pet godina.
Nadležni organ autonomne pokrajine donosi za teritoriju 
autonomne pokrajine Srednjoročni program za period od pet godina.
Član 27.
Godišnjim programom utvrđuju se konkretne aktivnosti koje 
se odnose na obavljanje savetodavnih poslova u poljoprivredi i područja na kojima 
se obavljaju ti poslovi, obim, rokovi i način sprovođenja aktivnosti, izvori, 
raspored i način korišćenja sredstava, kao i način kontrole sprovođenja ovog 
programa.
Sprovođenje Godišnjeg programa obavljaju privredna društva iz 
člana 5. stav 1. ovog zakona.
Ako za određeno područje nisu osnovana privredna društva 
iz stava 2. ovog člana savetodavne poslove u poljoprivredi iz Godišnjeg programa 
obavljaće pravna lica i preduzetnici koja ispunjavaju uslove propisane ovim 
zakonom po sprovedenom konkursu.
Vlada donosi Godišnji program na osnovu Srednjoročnog 
programa.
Nadležni organ autonomne pokrajine na osnovu Srednjoročnog 
programa iz člana 26. stav 3. ovog zakona donosi Godišnji program za teritoriju 
autonomne pokrajine.
Jedinica lokalne samouprave može, kada postoji potreba, da 
donese program razvoja savetodavnih poslova u poljoprivredi na svom području, ako 
ima obezbeđena sredstva.
VIII. SREDSTVA ZA OBAVLJANJE SAVETODAVNIH POSLOVA U 
POLJOPRIVREDI
Član 28.
Sredstva za sprovođenje Godišnjeg programa iz člana 27. st. 
4. i 5. ovog zakona obezbeđuju se u budžetu Republike Srbije i budžetu autonomne 
pokrajine.
Savetodavni poslovi u poljoprivredi za čije sprovođenje su 
obezbeđena sredstva u budžetu jednog nivoa vlasti, ne mogu se finansirati i iz 
budžeta drugog nivoa vlasti.
Član 29.
Troškove upravnog postupka za upis u Registar, kao i 
troškove za izdavanje i obnavljanje licence i izradu identifikacione kartice snosi 
podnosilac zahteva.
Sredstva za upis u Registar, za izdavanje i obnavljanje 
licence, kao i za izradu identifikacione kartice podnosilac zahteva uplaćuje na 
odgovarajući račun za uplatu javnih prihoda budžeta Republike Srbije.
Visina troškova utvrđuje se u skladu sa propisima kojima 
se uređuju administrativne takse.
IX. NADZOR
Član 30.
Nadzor nad izvršavanjem odredaba ovog zakona i propisa 
donetih na osnovu ovog zakona vrši Ministarstvo.
Autonomna pokrajina vrši inspekcijski nadzor nad 
izvršavanjem poslova poverenih ovim zakonom.
Inspekcijski nadzor vrši se preko poljoprivrednih 
inspektora u skladu sa zakonom.
Član 31.
U vršenju poslova inspekcijskog nadzora, poljoprivredni 
inspektor ima pravo i dužnost da:
1) proverava da li pravno lice i preduzetnik koji obavlja 
savetodavne poslove u poljoprivredi ispunjava propisane uslove u skladu sa ovim 
zakonom;
2) proverava da li pravno lice i preduzetnik poštuje 
zabrane u skladu sa ovim zakonom;
3) proverava da li poljoprivredni savetodavac poštuje 
zabrane u skladu sa ovim zakonom;
4) proverava da li poljoprivredni savetodavac poseduje 
licencu i da li ona važi, da li je upisan u Registar i da li je zaposlen u 
privrednom društvu odnosno pravnom licu ili kod preduzetnika;
5) kontroliše da li se namenski koriste sredstva za 
sprovođenje godišnjeg programa;
6) preduzme druge mere i radnje, u skladu sa ovim zakonom.
Član 32.
U vršenju poslova iz člana 31. ovog zakona poljoprivredni 
inspektor može da:
1) naloži rešenjem izvršenje mera i radnji u određenim 
rokovima;
2) privremeno zabrani obavljanje delatnosti pravnom licu i 
preduzetniku koji ne ispunjava uslove za obavljanje savetodavnih poslova u 
poljoprivredi;
3) obavesti drugi organ ako postoje razlozi za preduzimanje 
mera za koje je taj organ nadležan;
4) podnese prijavu nadležnom organu za učinjeno krivično 
delo ili privredni prestup i podnese zahtev za pokretanje prekršajnog postupka;
5) privremeno zabrani pravnom licu i preduzetniku obavljanje 
savetodavnih poslova u poljoprivredi ako obavlja proizvodnju inputa i mehanizacije 
za poljoprivredu;
6) privremeno zabrani pravnom licu i preduzetniku obavljanje 
savetodavnih poslova u poljoprivredi ako reklamira i promoviše proizvođače inputa 
i mehanizacije i njihove proizvode suprotno članu 6. stav 1. tačka 2;
7) privremeno zabrani vršenje poslova poljoprivrednom 
savetodavcu koji nema licencu i nije upisan u Registar;
8) preduzima druge mere i radnje, u skladu sa ovim zakonom.
Na rešenje poljoprivrednog inspektora može da se izjavi 
žalba ministru u roku od osam dana od dana dostavljanja rešenja.
Žalba ne odlaže njegovo izvršenje.
Član 33.
Pravna lica, preduzetnici i fizička lica nad čijim radom 
se vrši inspekcijski nadzor dužni su da omoguće inspektoru vršenje nadzora i 
pruže potrebne podatke i informacije.
Pravna lica, preduzetnici i fizička lica iz stava 1. ovog 
člana dužna su da poljoprivrednom inspektoru, kao i drugim ovlašćenim licima u 
skladu sa zakonom, na njegov zahtev u određenom roku dostave ili pripreme podatke 
i materijale koji su mu potrebni za vršenje poslova inspekcijskog nadzora.
Član 34.
Ako u vršenju inspekcijskog nadzora poljoprivredni inspektor 
utvrdi da propis nije primenjen ili je nepravilno primenjen dužan je da donese 
rešenje kojim nalaže otklanjanje utvrđenih nepravilnosti i odredi rok za njihovo 
otklanjanje.
X. КAZNENE ODREDBE
Član 35.
Novčanom kaznom od 80.000 do 800.000 dinara kazniće se za 
privredni prestup pravno lice ako:
1) ne ispunjava uslove za obavljanje savetodavnih poslova u 
poljoprivredi (član 5);
2) obavlja proizvodnju inputa i mehanizacije za poljoprivredu 
i ako reklamira i promoviše proizvođače inputa i mehanizacije i njihove proizvode 
(član 6);
3) poljoprivredni savetodavac ne ispunjava uslove iz člana 
8. ovog zakona;
4) zapošljava na savetodavnim poslovima u poljoprivredi lice 
kome je licenca privremeno ili trajno oduzeta (član 12. stav 2);
5) poljoprivredni savetodavac vrši i stručne poslove u 
poljoprivredi (član 16. tačka 1).
Za privredni prestup iz stava 1. ovog člana kazniće se 
novčanom kaznom od 10.000 do 100.000 dinara odgovorno lice u pravnom licu.
Član 36.
Novčanom kaznom od 20.000 do 200.000 dinara kazniće se za 
prekršaj preduzetnik ako učini radnje iz člana 35. stav 1. ovog zakona.
Član 37.
Novčanom kaznom od 5.000 do 30.000 dinara kazniće se za 
prekršaj fizičko lice ako:
1) vrši savetodavne poslove u poljoprivredi iako mu je 
licenca privremeno ili trajno oduzeta (član 12. stav 2);
2) reklamira i promoviše proizvođače inputa i mehanizacije 
i njihove proizvode (član 16. tačka 2).
XI. PRELAZNE I ZAVRŠNE ODREDBE
Član 38.
Privredna društva, pravna lica i preduzetnici dužni su da 
svoje poslovanje usklade sa odredbama ovog zakona u roku od šest meseci od dana 
stupanja na snagu ovog zakona.
Lica zaposlena u privrednim društvima iz člana 5. stav 1. 
ovog zakona koja su obavljala savetodavne poslove u poljoprivredi do dana stupanja 
na snagu ovog zakona mogu da nastave da obavljaju te poslove najduže pet godina 
od dana stupanja na snagu ovog zakona i upisuju se u Registar na period od pet 
godina.
Lica koja su do dana stupanja na snagu ovog zakona stekla 
sertifikate o završenim treninzima i obukama u oblasti savetodavnih poslova u 
poljoprivredi kod fakulteta i instituta u Republici Srbiji, kao i vladinih i 
nevladinih organizacija stranih zemalja i ako od dana izdavanja sertifikata do 
dana stupanja na snagu ovog zakona nije proteklo više od dve godine, upisuju se u 
Registar na period od pet godina.
Po isteku perioda od pet godina od dana upisa u Registar, 
lica iz st. 2. i 3. ovog člana brišu se iz Registra ako ne pribave licencu.
Član 39.
Podzakonski akti propisani ovim zakonom biće doneti u roku 
od šest meseci od dana stupanja na snagu ovog zakona.
Do donošenja podzakonskih akata iz stava 1. ovog člana 
primenjivaće se podzakonski akti doneti na osnovu Zakona o poljoprivrednoj službi 
(„Službeni glasnik RS”, broj 61/91), ako nisu u suprotnosti sa ovim zakonom.
Član 40.
Danom stupanja na snagu ovog zakona, prestaje da važi Zakon 
o poljoprivrednoj službi („Službeni glasnik RS”, broj 61/91).
Član 41.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.
