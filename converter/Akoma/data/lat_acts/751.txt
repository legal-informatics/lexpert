


	
	Zakon

	


	
			Na osnovu člana 112. stav 1. tačka 2. Ustava Republike Srbije, donosim
			UКAZ
			o proglašenju Zakona o potvrđivanju Sporazuma između Vlade Republike Srbije i Vlade Republike Tunis o saradnji u oblasti odbrane
			Proglašava se Zakon o potvrđivanju Sporazuma između Vlade Republike Srbije i Vlade Republike Tunis o saradnji u oblasti odbrane, koji je donela Narodna skupština Republike Srbije, na sednici Desetog vanrednog zasedanja u Jedanaestom sazivu, 25. septembra 2018. godine.
			PR broj 114
			U Beogradu, 26. septembra 2018. godine
			Predsednik Republike,
			Aleksandar Vučić, s.r.
			ZAКON
			o potvrđivanju Sporazuma između Vlade Republike Srbije i Vlade Republike Tunis o saradnji u oblasti odbrane
			"Službeni glasnik RS - Međunarodni ugovori", broj 
			12 od 27. septembra 2018.
			Član 1.
			Potvrđuje se Sporazum između Vlade Republike Srbije i Vlade Republike Tunis o saradnji u oblasti odbrane, koji je potpisan u Tunisu, 16. maja 2017. godine, u originalu na srpskom, arapskom i engleskom jeziku.
			Član 2.
			Tekst Sporazuma u originalu na srpskom jeziku glasi:
			SPORAZUM IZMEĐU VLADE REPUBLIКE SRBIJE I VLADE REPUBLIКE TUNIS O SARADNJI U OBLASTI ODBRANE
			Vlada Republike Srbije i Vlada Republike Tunis (u daljem tekstu: Strane), 
			polazeći od ciljeva i principa Povelje Ujedinjenih nacija,
			u želji da doprinesu miru i bezbednosti u svetu,
			ponašajući se u duhu partnerstva i saradnje i sa željom da se razviju dobri odnosi u oblasti odbrane, radi jačanja uzajamnog poštovanja, poverenja i razumevanja,
			sporazumele su se o sledećem:
			Član 1.Definicije
			Termini koji se koriste u ovom sporazumu imaju sledeće značenje:
			(1) „Strana pošiljalac” označava državu koja šalje osoblje, sredstva i opremu na teritoriju strane primaoca.
			(2) „Strana primalac” označava državu na čijoj teritoriji se nalaze osoblje, sredstva i oprema Strane pošiljaoca.
			(3) „Osoblje” označava vojna i civilna lica na službi u institucijama i organima Strana.
			(4) „Treća strana” označava svako lice ili subjekt ili organizaciju ili vladu ili državu ili međunarodnu organizaciju ili njihove pravne zastupnike koji nisu Strane.
			Član 2.Cilj
			(1) Cilj ovog sporazuma je uspostavljanje opštih principa i procedura za saradnju Strana u oblasti odbrane.
			(2) Saradnja između Strana zasniva se na opštim principima ravnopravnosti, reciprociteta i zajedničkih interesa.
			Član 3.Slaganje sa drugim ugovorima
			Ovaj sporazum neće uticati na prava i obaveze Strana koje proističu iz međunarodnih ugovora koje su pojedinačno ili zajedno zaključile sa drugim državama ili međunarodnim organizacijama.
			Član 4.Nadležni organi
			(1) Nadležni organi za sprovođenje ovog sporazuma su Ministarstvo odbrane Republike Srbije i Ministarstvo nacionalne odbrane Republike Tunis.
			(2) Radi realizacije ovog sporazuma, nadležni organi Strana mogu da zaključe posebne ugovore.
			Član 5.Oblasti saradnje
			Strane će ostvarivati saradnju u oblastima:
			1. odbrambene industrije;
			2. vojne naučne i tehničke saradnje;
			3. vojnog obrazovanja i obuke;
			4. vojnog zdravstva; 
			5. vojne istorije i muzeologije i
			6. drugim oblastima od zajedničkog interesa, o kojima se Strane ili njihovi nadležni organi dogovore.
			Član 6.Načini sprovođenja
			Saradnja između Strana ostvarivaće se kroz:
			1. zvanične posete;
			2. ekspertske sastanke;
			3. radne sastanke;
			4. razmenu iskustava i konsultacije;
			5. programe obuke i obrazovanja; 
			6. učešće na vežbama;
			7. učešće na konferencijama, simpozijumima i seminarima i
			8. druge oblike saradnje o kojima se Strane ili njihovi nadležni organi dogovore.
			Član 7.Mešoviti vojni komitet
			(1) Nadležni organi iz člana 4. ovog sporazuma formiraju Mešoviti vojni komitet za saradnju u oblasti odbrane.
			(2) U okviru rada Mešovitog vojnog komiteta mogu se uspostaviti podkomiteti za različite aspekte saradnje na trajnoj ili privremenoj osnovi, što će biti posebno dogovoreno.
			(3) Mešoviti vojni komitet nadležan je za:
			1. definisanje ciljeva od zajedničkog interesa za Strane i/ili za nadležne organe;
			2. predlaganje aktivnosti i programa saradnje u okviru ovog sporazuma;
			3. planiranje i koordinisanje realizacije aktivnosti i programa saradnje;
			4. praćenje sprovođenja ovog sporazuma;
			5. izveštavanje ministara odbrana Strana i
			6. utvrđivanje drugih aktivnosti o kojima se postigne dogovor.
			(4) Vojni komitet sastaje se, po potrebi, najmanje jednom godišnje naizmenično u Beogradu i u Tunisu.
			Član 8.Godišnji plan saradnje
			Na osnovu ovog sporazuma, a saglasno specifičnim potrebama, nadležni organi Strana izrađuju godišnji plan bilateralne saradnje za narednu godinu i utvrđuju aktivnosti, vreme i mesto njihovog održavanja, broj učesnika, odgovorne strukture, i pitanja u vezi sa organizacijom i sprovođenjem plana.
			Član 9.Razmena informacija
			(1) U skladu sa ovim sporazumom, Strane razmenjuju samo informacije za javnu upotrebu.
			(2) Razmena i zaštita tajnih podataka, uređuje se posebnim sporazumom koji se zaključuje između Strana.
			Član 10.Troškovi
			(1) Strane i/ili njihovi nadležni organi snose sve troškove u vezi sa aktivnostima koje se sprovode saglasno ovom sporazumu po principu reciprociteta.
			(2) Strane i/ili njihovi nadležni organi se mogu dogovoriti o drugačijoj podeli troškova za konkretne aktivnosti.
			Član 11.Opšte odredbe
			(1) Tokom aktivnosti koje se, u skladu sa ovim sporazumom, realizuju na teritoriji Strane primaoca, osoblje Strane pošiljaoca je dužno da poštuje zakone, propise i procedure Strane primaoca.
			(2) Tokom boravka na teritoriji Strane primaoca, osoblje Strane pošiljaoca disciplinski je odgovorno vojnom predstavniku, odnosno višem državnom službeniku.
			(3) U slučaju da počine krivično delo na teritoriji Strane primaoca, osoblje Strane pošiljaoca, podleže krivičnoj jurisdikciji Strane primaoca.
			(4) Svaka od Strana se odriče potraživanja naknade odštetnog zahteva u slučaju povrede ili smrti nekog od njenog osoblja ili štete koja mu se nanese, a koja proistekne iz činjenja ili propusta koje prouzrokuje osoblje druge Strane u toku sprovođenja ovog sporazuma. 
			(5) Izuzetno od odredbe stava 4. ovog člana, odšteta se može potraživati u slučaju ako je činjenje izvršeno namerno ili usled grube nepažnje. U tom slučaju, odštetni zahtev rešava se pregovorima između Strana, bez predavanja trećoj strani u nadležnost.
			(6) U slučaju smrti, povrede ili štete koju trećoj strani nanese osoblje Strana u toku sprovođenja ovog sporazuma, Strane će se dogovoriti u vezi sa plaćanjem nadoknade. 
			Član 12.Medicinska zaštita
			Strana primalac, u slučaju potrebe, pružiće bez naknade, neophodne medicinske i stomatološke usluge osoblju Strane pošiljaoca dok boravi na njenoj teritoriji u okviru realizacije ovog sporazuma.
			Član 13.Rešavanje sporova
			Svaki spor koji eventualno nastane prilikom tumačenja ili primene ovog sporazuma, rešava se isključivo međusobnim pregovorima i konsultacijama između Strana, bez posredovanja treće države ili međunarodne organizacije. 
			Član 14.Izmene 
			Strane mogu da menjaju ovaj sporazum u svako doba uz uzajamnu saglasnost, u pisanoj formi. Ove usaglašene izmene stupaju na snagu u skladu sa članom 15. ovog sporazuma.
			Član 15.Prestanak važnosti 
			(1) Svaka od Strana može da otkaže ovaj sporazum slanjem pisanog obaveštenja drugoj Strani. Sporazum prestaje da važi šest meseci nakon prijema takvog pisanog obaveštenja.
			(2) U slučaju prestanka važenja ovog sporazuma, sve aktivnosti započete u periodu njegovog važenja nastaviće da se sprovode pod istim uslovima pod kojima su i započete. 
			(3) U slučaju prestanka važenja ovog sporazuma, odredbe posebnih ugovora predviđenih u članu 4. stav 2. ovog sporazuma, ostaju i dalje na snazi, osim ako tim ugovorima nije drugačije predviđeno.
			Član 16.Stupanje na snagu
			(1) Ovaj sporazum se zaključuje na neodređeni period.
			(2) Ovaj sporazum stupa na snagu danom prijema drugog obaveštenja kojim se Strane međusobno obaveštavaju da su u skladu sa svojim nacionalnim zakonodavstvom, sprovele procedure koje su neophodne za stupanje na snagu ovog sporazuma.
			Sačinjeno u Tunisu, 16. maja 2017. godine, u po dva originalna primerka na arapskom, srpskom i engleskom jeziku, pri čemu su svi primerci podjednako autentični. U slučaju različitog tumačenja ovog sporazuma, merodavan je tekst na engleskom jeziku.
			
				
					
					
				
				
					
						
							ZA VLADUREPUBLIКE SRBIJE
							_________________________
							Ministar odbrane
						
						
							ZA VLADUREPUBLIКE TUNIS
							_________________________
							Ministar nacionalne odbrane
						
					
				
			
			Član 3.
			Ovaj zakon stupa na snagu osmog dana od dana objavljivanja u „Službenom glasniku Republike Srbije – Međunarodni ugovori”.
	

