


	
	Zakon


	ZAКON
	o zabrani usavršavanja, proizvodnje i stvaranja zaliha bakteriološkog (biološkog) i toksičkog oružja i o njihovom uništavanju
	"Službeni glasnik RS", broj 87 od 
	21. novembra 2011.
	Član 1.
	Ovim zakonom propisuje se zabrana usavršavanja, proizvodnje, korišćenja i stvaranja zaliha bakteriološkog (biološkog) i toksičkog oružja i o njihovom uništavanju, u skladu sa potvrđenom 
	
	
	Кonvencijom o zabrani usavršavanja, proizvodnje i stvaranja zaliha bakteriološkog (biološkog) i toksičkog oružja i o njihovom uništavanju od 10. aprila 1972. godine („Službeni list SFRJ – Međunarodni ugovori i drugi sporazumi”, broj 43/74).
	Član 2. 
	Pojedini pojmovi upotrebljeni u ovom zakonu imaju sledeće značenje:
	1) Bakteriološko (biološko) oružje je:
	a) mikrobiološki ili drugi biološki agens ili toksin, bez obzira na njegovo poreklo ili način proizvodnje, koji po vrsti i količini nije namenjen upotrebi u profilaktičke, zaštitne ili druge mirnodopske svrhe;
	b) oružje, oprema ili sredstva namenjena za korišćenje takvog agensa ili toksina u neprijateljske svrhe ili u oružanim sukobima.
	2) Biološki agens je svaki materijal biološkog porekla koji može da izazove štetu, bolest ili oboljenje.
	Član 3.
	Na teritoriji Republike Srbije zabranjeno je:
	1) usavršavati, proizvoditi, posedovati, koristiti, stvarati zalihe, sticati, zadržavati, izvoziti, uvoziti, reeksportovati, obavljati transport, tranzit, pretovar ili direktno ili indirektno na druga lica prenositi bakteriološko (biološko) oružje;
	2) usavršavati, proizvoditi, posedovati, koristiti, stvarati zalihe, sticati, zadržavati, izvoziti, uvoziti, reeksportovati, obavljati transport, tranzit, pretovar ili direktno ili indirektno na druga lica prenositi biološke agense ili toksine;
	3) na bilo koji način pomagati, finansirati, ohrabrivati ili podsticati druge da se uključe u aktivnosti iz tač. 1) i 2) ovog člana.
	Član 4.
	Na teritoriji Republike Srbije dozvoljeno je usavršavanje, proizvodnja, korišćenje, stvaranje zaliha, sticanje, posedovanje i promet bioloških agenasa i toksina u profilaktičke, zaštitne, dijagnostičke, preventivne i druge miroljubive svrhe ili u cilju suzbijanja, odnosno lečenja bolesti, u skladu sa ovim zakonom. 
	
	Obavljanje delatnosti iz stava 1. ovog člana, izdavanje dozvola, vođenje evidencija o izdatim dozvolama, nadzor i druga pitanja u vezi sa obavljanjem delatnosti sa biološkim agensima propisaće se posebnim zakonom. 
	
	Član 5.
	Кomisija za sprovođenje Кonvencije (u daljem tekstu: Кomisija) prati i koordinira aktivnosti u vezi sa sprovođenjem međunarodnih obaveza iz Кonvencije i ovog zakona. 
	
	Кomisiju obrazuje Vlada.
	O sprovođenju ovog zakona Кomisija podnosi izveštaj Vladi najmanje jednom u šest meseci. 
	
	Član 6.
	Članovi Кomisije i predstavnici nadležnih organa koji učestvuju u sprovođenju ovog zakona, obavezni su da u skladu sa propisima kojima je regulisano čuvanje službene tajne štite poverljive informacije do kojih dođu u vršenju poslova u vezi sa primenom Кonvencije. 
	
	Član 7.
	Ministarstvo nadležno za spoljne poslove dostavlja izveštaj (deklaraciju) nadležnom telu za podršku primeni Кonvencije pri Ujedinjenim nacijama svake godine do 15. aprila tekuće godine za prethodnu godinu.
	Član 8.
	Novčanom kaznom od 500.000 do 3.000.000 dinara kazniće se za privredni prestup pravno lice ako:
	1) usavršava, proizvodi, poseduje, koristi, stvara zalihe, stiče, zadržava, izvozi, uvozi, reeksportuje, obavlja transport, tranzit, pretovar ili na druga lica direktno ili indirektno prenosi biološko oružje (član 3. tačka 1);
	2) usavršava, proizvodi, poseduje, koristi, stvara zalihe, stiče, zadržava, izvozi, uvozi, reeksportuje, obavlja transport, tranzit, pretovar ili na druga lica direktno ili indirektno prenosi biološke agense ili toksine (član 3. tačka 2);
	3) na bilo koji način pomaže, finansira, ohrabruje ili podstiče druge da se uključe u aktivnosti koje su zabranjene ovim zakonom (član 3. tačka 3).
	Za radnje iz stava 1. ovog člana, novčanom kaznom od 50.000 do 200.000 dinara, kazniće se za privredni prestup i odgovorno lice u pravnom licu.
	Član 9.
	Za radnje iz člana 8. stav 1. ovog zakona, kazniće se za prekršaj preduzetnik novčanom kaznom od 200.000 do 500.000 dinara.
	Za radnje iz člana 8. stav 1. ovog zakona, kazniće se za prekršaj fizičko lice novčanom kaznom od 50.000 do 150.000 dinara.
	Član 10.
	Ovaj zakon stupa na snagu osmog dana od dana objavljivanja u „Službenom glasniku Republike Srbije”.

