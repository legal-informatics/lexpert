




	
ZAКON

o
pretvaranju kredita odobrenih od banaka nosiocima primarne poljoprivredne
proizvodnje i turističke privrede u javni dug 
federacije

„Službeni
list SRJ”, broj 12 od 6. marta 1998.

Član
1.

Ovim zakonom uređuju
se uslovi za pretvaranje svih kredita odobrenih iz potencijala banaka nosiocima
primarne poljoprivredne proizvodnje, ribarstva i turističke privrede (u daljem
tekstu: korisnici kredita), a na osnovu odluka poslovnih banaka (u daljem
tekstu: banke) u javni dug federacije (u daljem tekstu: javni dug).

Svi krediti koje su
korisnici kredita koristili kod banaka za osnovne namene utvrđene u ovom
zakonu, pretvaraju se u javni dug pod uslovima i na način propisan ovim
zakonom.

Član
2. 

Pod kreditima iz
člana 1. ovog zakona ne podrazumevaju se krediti, odnosno deo kredita odobreni
iz sredstava primarne emisije.

Član
3.

Osnovica za
pretvaranje kredita u javni dug jeste knjigovodstveno stanje duga kod korisnika
kredita, odnosno potraživanja banaka, na dan 31. decembra 1997. godine.

Osnovica za
pretvaranje kredita u javni dug čini stanje duga - glavnica i redovna kamata
obračunata do 31. decembra 1997. godine koja nije plaćena.

Banke će krajnjim
korisnicima kredita otpisati kaznenu i zateznu kamatu, naknade i druge troškove
obračunate po kreditima za namene iz člana 1. ovog zakona, a koji su obračunati
za vreme korišćenja kredita zaključno sa 31. decembrom 1997. godine istovremeno
sa pretvaranjem kredita u javni dug federacije.

Član
4. 

Pretvaranje kredita u
javni dug iz člana 3. ovog zakona, izvršiće se:

1) za sve namene u
biljnoj proizvodnji (ratarstvo, povrtarstvo, voćarstvo i vinogradarstvo);

2) za sve namene u
stočarstvu, živinarstvu i ribarstvu, uključujući pčelarstvo;

3) za sezonske
zalihe osnovnih poljoprivrednih i prehrambenih proizvoda;

4) za sve namene u
turističkoj privredi za pripremu turističkih usluga;

5) za sve namene po
programima revitalizacije sela i samozapošljavanja, u delu koji se odnosi na
oblast poljoprivrede.

Pretvaranje sredstava
iz stava 1. ovog člana izvršiće se samo za sredstva kredita koja su iskorišćena
za namene iz stava 1. ovog člana.

Član
5.

Pretvaranje kredita u
javni dug po osnovu čl. 3. i 4. ovog zakona, izvršiće se na rok od 10 godina,
uz period mirovanja od tri godine.

Član
6. 

Period mirovanja teče
od 1. januara 1998. godine do 31. decembra 2000. godine.

U periodu mirovanja,
federacija bankama plaća kamatu u visini od 8% godišnje.

Кamata se plaća
mesečno unazad, a najdalje do 5. u mesecu za prethodni mesec.

Otplata kamate
počinje 5. jula 1998. godine, kada se plaća kamata za period od 1. januara do
30. juna 1998. godine.

Član
7. 

Javni dug iz člana
3. st. 1. i 2. ovog zakona federacija stavlja u redovnu otplatu 1. januara 2001.
godine, i otplaćivaće ga bankama u jednakim polugodišnjim ratama koje dospevaju
30. juna i 31. decembra tekuće godine.

Prva polugodišnja
rata dospeva za plaćanje 30. juna 2001. godine.

U periodu otplate
javnog duga kamata se obračunava u visini od 8% godišnje.

Član
8.

Za iznos javnog duga
federacija će bankama izdati obveznice koje će glasiti na ime, u skladu sa
saveznim zakonom kojim su uređene hartije od vrednosti.

Član
9. 

Banke su dužne da
donesu odluke o otpisu potraživanja od korisnika kredita za namene iz člana 4.
ovog zakona, u iznosima koji odgovaraju knjigovodstvenom stanju iz člana 3. ovog
zakona u roku od 15 dana od prijema obveznica od strane federacije.

Član
10.

Za izmirenje obaveza
po ovom zakonu, sredstva će se obezbeđivati svake godine u saveznom budžetu.

Član
11. 

Pretvaranje kredita u
javni dug neće se vršiti korisnicima kredita koji se nalaze u postupku stečaja
i likvidacije u skladu sa saveznim zakonom kojim je uređeno prinudno poravnanje,
stečaj i likvidacija, ili su po tom osnovu likvidirani.

Izuzetno od stava 1.
ovog člana korisnicima kredita nad kojima se u postupku stečaja izvrši
poravnanje, izvršiće se pretvaranje kredita u javni dug.

Član
12.

Za privredni prestup
kazniće se banka koja ne donese odluku o otpisu potraživanja od korisnika
kredita za namene iz čl. 3. i 4. ovog zakona u roku od 15 dana od dana prijema
obveznica od strane federacije, novčanom kaznom u visini petnaestostrukog
iznosa neizvršene obaveze predviđene članom 9. ovog zakona.

Za radnje iz stava 1.
ovog člana kazniće se i odgovorno lice u banci novčanom kaznom u iznosu od
3.000 do 30.000 novih dinara.

Član
13.

Savezni ministar za
finansije doneće bliže propise za primenu ovog zakona, u roku od 15 dana od
dana stupanja na snagu ovog zakona.

Narodna banka
Jugoslavije vršiće kontrolu iz člana 4. stava 2. ovog zakona i dostavljati
izveštaj Saveznoj skupštini SRJ.

Član
14.

Ovaj zakon stupa na
snagu osmog dana od dana objavljivanja u „Službenom listu SRJ”.



