



ZAКON
o davanju garancije Republike Srbije u korist Srpske banke a.d. Beograd za obaveze JP „Jugoimport-SDPR”
"Službeni glasnik RS", broj 13 od 1. marta 2011.

Član 1.
Republika Srbija preuzima obavezu da kao garant izmiri obaveze Javnog preduzeća „Jugoimport-SDPR” (u daljem tekstu: JP Jugoimport-SDPR) do iznosa od EUR 42.112.602 (četrdeset dva miliona sto dvanaest hiljada šesto dva evra), po osnovu kontragarancija koje će Srpska banka a.d. Beograd izdati po nalogu JP Jugoimport-SDPR radi obezbeđenja povraćaja iznosa isplaćenih JP Jugoimport-SDPR od strane Ministarstva odbrane Narodne Demokratske Republike Alžir – Uprava za vojnu proizvodnju, na ime avansa po osnovu Кrovnog ugovora br. 1034/2010/SMM/MDN od 26. oktobra 2010. godine (Кrovni ugovor), i pojedinačnih ugovora za njegovu realizaciju, uvećane za iznos naknada, provizija i stvarnih troškova. 

Član 2.
Garanciju iz člana 1. ovog zakona Republika Srbija (u daljem tekstu: Garant) daje u korist Srpske banke a.d. Beograd, a u skladu sa Okvirnim ugovorom o izdavanju kontragarancija i izdavanju prve pojedinačne kontragarancije između Srpske banke a.d. Beograd i JP „Jugoimport-SDPR” od 14. februara 2011. godine (u daljem tekstu: Ugovor o kontragarancijama), i kontragarancijama za povraćaj avansa koje na osnovu Ugovora o kontragarancijama, Srpska banka a.d. Beograd (u daljem tekstu: Banka) izdaje Banque Extérieure d‘Algérie po nalogu JP Jugoimport-SDPR, na ime obaveze obezbeđenja povraćaja avansa primljenog od strane JP Jugoimport-SDPR po osnovu Кrovnog ugovora i pojedinačnih ugovora za njegovu realizaciju.
Garant ovim neopozivo i bezuslovno garantuje pravovremeno i propisno izmirivanje duga koji može nastati ukoliko JP Jugoimport-SDPR u slučaju neispunjenja obaveza iz Кrovnog ugovora ili pojedinačnih ugovora za njegovu realizaciju, ne opravda ili ne izvrši povraćaj primljenog avansa, odnosno ne ispuni obaveze prema Banci u skladu sa Ugovorom o kontragarancijama. 
Garant se obavezuje da će blagovremeno izmiriti dug JP Jugoimport-SDPR prema Banci nastao na osnovu aktiviranja kontragarancija za povraćaj avansa datih u korist Banque Extérieure d‘Algérie, i izvršiti plaćanje prema Banci svih plativih iznosa do iznosa koji ne može biti veći od iznosa avansa koji je primljen po osnovu Кrovnog ugovora i pojedinačnih ugovora za njegovu realizaciju, i obezbeđen kontragarancijama za povraćaj avansa Banke, odnosno do iznosa od EUR 42.112.602 EUR (četrdeset dva miliona sto dvanaest hiljada šesto dva evra), uvećanog za iznos naknada, provizija i troškova, a u roku koji ne može biti duži od 15 kalendarskih dana od dana prijema zahteva za plaćanje koji će dostaviti Banka.
Garant će izvršiti plaćanje bez odlaganja, i na prvi zahtev Banke, u kom će biti naveden iznos duga koji je potrebno izmiriti, i uz koji će se priložiti zahtev Banque Extérieure d‘Algérie za izmirivanje duga koji nastaje po osnovu kontragarancije za povraćaj avansa koju je izdala Banka. 
Ukoliko Garant ne izvrši svoje obaveze, u roku koji je naveden u stavu 3. ovog člana, Banka će po isteku roka od 8 dana od dana dospeća obaveze po ovoj garanciji imati pravo da obračuna i naplati zateznu kamatu po stopi koja je u skladu sa odgovarajućom stopom određenom kontragarancijom za povraćaj avansa datom Banque Extérieure d‘Algérie od strane Banke.

Član 3.
Garant se obavezuje da će obezbediti u budžetu za odgovarajuću godinu, sredstva neophodna za izvršavanje obaveza preuzetih po ovoj garanciji.
Garantovani iznos umanjivaće se sukcesivno prema i u srazmeri sa smanjivanjem obaveza po kontragarancijama za povraćaj avansa koje je izdala Banka, po osnovu isporuke roba ili usluga od strane JP Jugoimport-SDPR, u skladu sa odredbama Кrovnog ugovora i pojedinačnih ugovora za njegovu realizaciju, odnosno u skladu sa izvršenim plaćanjima po ovoj garanciji.

Član 4.
Ova garancija važiće do datuma oslobođenja svih kontragarancija za povraćaj avansa koje je dala Banka u korist Banque Extérieure d’Algériea po nalogu JP Jugoimport-SDPR, o čemu će Banka i JP Jugoimport-SDPR bez odlaganja obavestiti ministarstvo nadležno za poslove finansija.

Član 5.
JP Jugoimport-SDPR obavezuje se da uredno i blagovremeno izvršava sve obaveze preuzete po osnovu Ugovora o kontragarancijama i Кrovnog ugovora i pojedinačnih ugovora za njegovu realizaciju.
JP Jugoimport-SDPR obavezuje se da dostavlja ministarstvu nadležnom za poslove finansija tromesečne izveštaje usaglašene sa Bankom, o stanju garantovanih obaveza po osnovu Ugovora o kontragarancijama. 

Član 6.
Ako po osnovu date garancije Garant izvrši plaćanje Banci radi izmirenja duga nastalog na način predviđen članom 2. stav 2. ovog zakona umesto JP Jugoimport-SDPR, Garant ima pravo na povraćaj svih iznosa isplaćenih radi izmirenja duga JP Jugoimport-SDPR, uključujući sve troškove koji mogu nastati u vezi sa aktiviranjem garancije i njenim izvršenjem u roku od 30 dana od dana izvršenog plaćanja, kao i pravo da od JP Jugoimport-SDPR naplati obračunatu zakonsku zateznu kamatu u slučaju neblagovremeno izvršenog povraćaja isplaćenih iznosa.
Pravo na povraćaj sredstava iz stava 1. ovog člana Garant će ostvariti tako što će inicirati naplatu sa računa JP Jugoimport-SDPR na osnovu ovlašćenja dobijenog od JP Jugoimport-SDPR ili drugih instrumenata obezbeđenja, u skladu sa propisima kojima se uređuje platni promet.

Član 7.
Ovaj zakon stupa na snagu osmog dana od dana objavljivanja u „Službenom glasniku Republike Srbije”.