


	
	Zakon

	
	
	ZAКON

	o upravljanju 
	migracijama
	
	"Službeni glasnik RS", broj 
	107 od 9. novembra 2012.
	I. OSNOVNE ODREDBE
	Predmet Zakona 
	Član 1.
	Ovim zakonom uređuje se upravljanje migracijama, načela, organ nadležan za 
	upravljanje migracijama i jedinstveni sistem prikupljanja i razmene podataka u 
	oblasti upravljanja migracijama.
	1. Značenje izraza
	Član 2.
	Osnovni pojmovi, u smislu ovog zakona, imaju sledeće značenje:
	1) Migracija je dobrovoljno ili prinudno napuštanje države porekla ili 
	boravka, radi privremenog boravka ili stalnog nastanjenja u Republici Srbiji i 
	dobrovoljno ili prinudno napuštanje Republike Srbije radi privremenog boravka 
	ili stalnog nastanjenja u drugoj državi (spoljna migracija), kao i promena 
	prebivališta unutar teritorije Republike Srbije, odnosno promena mesta 
	boravka unutar teritorije Republike Srbije ukoliko je do promene došlo 
	prinudnim putem (unutrašnja migracija);
	2) Imigracija predstavlja spoljnu migraciju u Republiku Srbiju koja traje 
	ili se očekuje da će trajati duže od 12 meseci;
	3) Emigracija predstavlja spoljnu migraciju iz Republike Srbije koja traje 
	ili se očekuje da će trajati duže od 12 meseci;
	4) Upravljanje migracijama podrazumeva prikupljanje, analizu, obradu, 
	organizovanje, razmenu, čuvanje i zaštitu podataka relevantnih za upravljanje 
	migracijama, utvrđivanje pokazatelja, podataka relevantnih za upravljanje 
	migracijama, uspostavljanje jedinstvenog sistema i drugih mehanizama razmene 
	podataka u oblasti migracija, utvrđivanje i predlaganje ciljeva i prioriteta 
	migracione politike, predlaganje i preduzimanje mera za sprovođenje migracione 
	politike i koordinaciju organa koji obavljaju poslove vezane za upravljanje 
	migracijama, kao doprinosa ostalim zakonom uspostavljenim mehanizmima u 
	oblasti migracija;
	5) Jedinstveni sistem je sistem prikupljanja, analize, obrade, 
	organizovanja, razmene, čuvanja i zaštite podataka dobijenih iz informacionih 
	podsistema (baza) podataka koje organi nadležni za pojedine oblasti 
	migracija, u skladu sa zakonom, prikupljaju, obrađuju, koriste, štite i 
	razvijaju u oblasti upravljanja migracijama;
	6) Povratnik po osnovu sporazuma o readmisiji je državljanin Republike 
	Srbije za čiji povratak je nadležni organ dao saglasnost po osnovu sporazuma 
	o readmisiji koje je zaključila Republika Srbija.
	2. Načela na kojima se zasniva upravljanje migracijama
	Načelo poštovanja jedinstva porodice
	Član 3.
	Mere u oblasti upravljanja migracijama predlažu se i sprovode tako da se 
	očuva jedinstvo porodice, u skladu s potvrđenim međunarodnim ugovorima i 
	zakonom.
	Načelo zabrane veštačkog menjanja nacionalnog sastava 
	stanovništva
	Član 4.
	Mere u oblasti upravljanja migracijama sprovode se tako da se očuva 
	nacionalni sastav stanovništva na područjima gde pripadnici nacionalnih 
	manjina žive tradicionalno i u značajnom broju.
	Načelo ravnomernog i planskog ekonomskog razvoja 
	upravljanjem migracijama
	Član 5.
	Upravljanje migracijama sprovodi se tako da se doprinese ravnomernom i 
	planskom ekonomskom razvoju Republike Srbije, uvažavajući strategije i 
	politike ekonomskog razvoja i ekonomskih odnosa sa inostranstvom, mere 
	aktivne politike zapošljavanja, populacione politike i politike u oblasti 
	nauke i obrazovanja, uz jačanje veza sa dijasporom, i integracijom lica kojima 
	je priznato pravo na utočište i reintegracijom povratnika po osnovu 
	sporazuma o readmisiji.
	Načelo jačanja veza sa dijasporom i Srbima u regionu
	Član 6.
	Upravljanje migracijama ostvaruje se poboljšanjem položaja i zaštitom prava i 
	interesa pripadnika dijaspore i Srba u regionu, očuvanjem, jačanjem i 
	ostvarivanjem veza pripadnika dijaspore i Srba u regionu sa Republikom 
	Srbijom.
	Načelo zaštite prava
	Član 7.
	Upravljanje migracijama zasniva se na zaštiti prava lica u procesu 
	migracija, uz uvažavanje, u najvećoj mogućoj meri, specifičnosti njihovih 
	potreba i interesa, u skladu sa mogućnostima Republike Srbije.
	Načelo poštovanja potvrđenih međunarodnih ugovora i 
	opšteprihvaćenih pravila međunarodnog prava u oblasti migracija
	Član 8.
	Upravljanje migracijama sprovodi se uz poštovanje potvrđenih međunarodnih 
	ugovora i opšteprihvaćenih pravila međunarodnog prava u oblasti migracija.
	II. UPRAVLJANJE MIGRACIJAMA
	Кomesarijat za izbeglice i migracije
	Član 9.
	Stručne i druge poslove koji se odnose na upravljanje migracijama utvrđene 
	ovim zakonom i sa njima povezane upravne poslove obavlja Кomesarijat za 
	izbeglice i migracije (u daljem tekstu: Кomesarijat).
	Nadležnost
	Član 10.
	Кomesarijat obavlja poslove koji se odnose na: predlaganje Vladi ciljeva i 
	prioriteta migracione politike; predlaganje Vladi mera radi postizanja 
	pozitivnih efekata zakonitih migracija i suzbijanja nezakonitih migracija; 
	praćenje sprovođenja mera migracione politike; pružanje organima državne 
	uprave, autonomne pokrajine i jedinice lokalne samouprave podataka od 
	značaja za izradu strateških dokumenata iz oblasti migracija, predlaganje 
	projekata iz oblasti upravljanja migracijama iz delokruga svog rada i izradu 
	godišnjeg izveštaja Vladi o stanju u oblasti upravljanja migracijama.
	Кomesarijat obavlja poslove koji se odnose na: utvrđivanje, predlaganje i 
	preduzimanje mera za integraciju lica kojima je, u skladu sa Zakonom o azilu 
	(„Službeni glasnik RS”, broj 109/07 – u daljem tekstu: Zakon o azilu), 
	priznato pravo na utočište; utvrđivanje, predlaganje i preduzimanje mera za 
	reintegraciju povratnika po osnovu sporazuma o readmisiji; poboljšanje uslova 
	života interno raseljenih lica dok su u raseljeništvu; predlaganje programa za 
	razvijanje sistema mera prema porodicama stranaca koji ilegalno borave na 
	teritoriji Republike Srbije i predlaganje programa za podršku dobrovoljnog 
	povratka stranaca koji ilegalno borave na teritoriji Republike Srbije u 
	zemlju njihovog porekla.
	Кomesarijat obavlja poslove koji se odnose na: prikupljanje, objedinjavanje i 
	analizu podataka i pokazatelja za upravljanje migracijama; izveštavanje o 
	imigraciji i emigraciji; izradu i redovno ažuriranje migracionog profila 
	Republike Srbije; uspostavljanje jedinstvenog sistema za prikupljanje, 
	organizovanje i razmenu podataka; uspostavljanje saradnje sa članovima Evropske 
	migracione mreže; obuku i osposobljavanje lica koja obavljaju poslove od 
	značaja za upravljanje migracijama, staranje o dostupnosti informacija od 
	značaja za migraciona pitanja, kao i druge poslove određene zakonom. 
	Кomesarijat obavlja stručne i administrativno-tehničke poslove za potrebe 
	Кomisije za nestala lica koju obrazuje Vlada, i: vodi jedinstvenu evidenciju 
	nestalih lica u oružanim sukobima i u vezi sa oružanim sukobima na prostoru 
	bivše SFRJ od 1991. do 1995. godine i Autonomne pokrajine Кosovo i Metohija 
	od 1998. do 2000. godine; vodi evidenciju o ekshumiranim, identifikovanim i 
	neidentifikovanim posmrtnim ostacima iz pojedinačnih i masovnih grobnica; 
	izdaje potvrde o činjenicama o kojima vodi službene evidencije; vrši isplatu 
	troškova ekshumacije, identifikacije, pogrebne opreme i prevoza posmrtnih 
	ostataka identifikovanih lica do mesta sahrane u Republici Srbiji, odnosno 
	do granice – ukoliko se radi o prekograničnom prenosu posmrtnih ostataka, 
	kao i troškova usluga eksperata sudske medicine ili timova eksperata 
	odgovarajućih ustanova za sudsku medicinu, angažovanih za potrebe rada 
	Кomisije za nestala lica; vrši isplatu jednokratne novčane pomoći za 
	troškove sahrane u visini naknade pogrebnih troškova utvrđene zakonom kojim 
	se uređuje penzijsko i invalidsko osiguranje; dodeljuje sredstva za 
	finansiranje programa udruženja porodica nestalih lica u skladu s propisima 
	kojima se uređuje finansiranje programa od javnog interesa koja realizuju 
	udruženja.
	Sadržaj i način vođenja evidencija iz stava 4. ovog člana propisuje 
	Кomesarijat.
	Saradnja sa državnim organima, organizacijama i ustanovama
	Član 11.
	Za potrebe obavljanja poslova iz svog delokruga Кomesarijat sarađuje sa 
	organima državne uprave, organizacijama i ustanovama koje obavljaju delatnost 
	socijalne zaštite, zdravstva, obrazovanja i nauke i udruženjima.
	Radi razmene podataka, informacija, iskustva i prakse u oblasti upravljanja 
	migracijama, Кomesarijat može ostvarivati međunarodnu saradnju sa nadležnim 
	organima drugih država i sa međunarodnim organizacijama koje se bave 
	pitanjima iz oblasti migracija, u skladu sa zakonom.
	Savet za migracije
	Član 12.
	Radi obavljanja savetodavnih poslova u vezi sa upravljanjem migracijama na 
	teritoriji autonomne pokrajine i jedinice lokalne samouprave, nadležni organ 
	u autonomnoj pokrajini i jedinici lokalne samouprave obrazuje pokrajinski, 
	odnosno lokalni savet za migracije (u daljem tekstu: Savet za migracije).
	Savet za migracije obavlja poslove koji se odnose na: praćenje i 
	izveštavanje Кomesarijata o migracijama na teritoriji autonomne pokrajine i 
	jedinice lokalne samouprave; predlaganje programa, mera i planova aktivnosti 
	koje treba preduzeti radi efikasnog upravljanja migracijama na njihovim 
	teritorijama; druge poslove u oblasti upravljanja migracijama, u skladu sa 
	zakonom. 
	Savet za migracije, čiji se sastav uređuje aktom o njegovom obrazovanju, po 
	pravilu čine predstavnici izvršnog organa jedinice lokalne samouprave 
	(predsednik opštine/gradonačelnik ili član opštinskog/gradskog veća), centra 
	za socijalni rad, policijske uprave, službe za zapošljavanje, poverenik i 
	predstavnik opštinske, odnosno gradske uprave.
	Nadležni organ u autonomnoj pokrajini i jedinici lokalne samouprave koji 
	obrazuje Savet za migracije može odlučiti da u njegovom radu, pored 
	predstavnika navedenih u stavu 3. ovog člana, učestvuju i predstavnici 
	ustanova nadležnih za poslove zdravlja i obrazovanja, predstavnik udruženja za 
	pitanja od značaja za oblast migracija i druga lica koja obavljaju poslove od 
	značaja za upravljanje migracijama na teritoriji za koju je nadležan. 
	Savet za migracije, na zahtev Кomesarijata, dostavlja Кomesarijatu 
	izveštaj o preduzetim merama i drugim pitanjima iz oblasti upravljanja 
	migracijama na teritoriji za koju je osnovan.
	Obuka i osposobljavanje
	Član 13.
	Licima koja obavljaju poslove od značaja za upravljanje migracijama 
	Кomesarijat obezbeđuje obuku i osposobljavanje za obavljanje tih poslova.
	Program obuke i osposobljavanja iz stava 1. ovog člana donosi Кomesarijat, 
	uz saglasnost Vlade, za period od dve godine.
	Sredstva za obuku iz stava 1. ovog člana obezbeđuju se u budžetu Republike 
	Srbije, od donatorstva i iz drugih izvora utvrđenih zakonom i drugim 
	propisima.
	III. SMEŠTAJ I INTEGRACIJA
	Privremeni smeštaj povratnika po osnovu sporazuma o 
	readmisiji
	Član 14.
	Povratnicima po osnovu sporazuma o readmisiji, koji nisu u mogućnosti da 
	sebi obezbede smeštaj neposredno po povratku obezbeđuje se privremeni 
	kolektivni smeštaj.
	Privremeni kolektivni smeštaj obezbeđuje se u postojećim kolektivnim 
	centrima ili u kolektivnim centrima koji se otvaraju za te potrebe, uz 
	uvažavanje specifičnosti jedinice lokalne samouprave. O otvaranju i zatvaranju 
	kolektivnog centra odlučuje komesar.
	Povratnici se smeštaju u kolektivni centar na osnovu uputa Кomesarijata, 
	za period do 14 dana, s mogućnošću produženja za lica koja se nalaze u 
	posebnom psihofizičkom stanju (starost, invalidnost i bolest) dok im se ne 
	obezbedi smeštaj u ustanovu socijalne zaštite, kod drugog pružaoca usluge 
	smeštaja ili smeštaj u drugoj porodici.
	Povratnicima smeštenim u kolektivnom centru obezbeđuje se ishrana i 
	neophodna odeća i obuća.
	Privremeni smeštaj u kolektivnom centru, ishranu i neophodnu odeću i 
	obuću obezbeđuje Кomesarijat, sam, ili u saradnji s jedinicom lokalne 
	samouprave ili organizacijom Crvenog krsta ili angažovanjem odgovarajućih 
	pružalaca usluga.
	Smeštaj lica kojima je priznato pravo na utočište ili 
	dodeljena supsidijarna zaštita
	Član 15.
	Licu kojem je, u skladu sa Zakonom o azilu, priznato pravo na utočište 
	ili dodeljena supsidijarna zaštita, prema mogućnostima Republike Srbije, 
	obezbeđuje se stambeni prostor radi privremenog smeštaja.
	Stambeni prostor iz stava 1. ovoga člana daje se na korišćenje rešenjem 
	Кomesarijata, najduže za period od jedne godine od dana konačnosti rešenja o 
	priznavanju prava na utočište ili dodeli supsidijarne zaštite.
	Protiv rešenja Кomesarijata iz stava 2. ovoga člana žalba se podnosi 
	Кomisiji za rešavanje stambenih potreba izbeglica, u skladu sa Zakonom o 
	izbeglicama („Službeni glasnik RS”, broj 18/92, „Službeni list SRJ”, broj 
	42/02 – SUS i „Službeni glasnik RS”, broj 30/10). 
	Licu iz stava 1. ovoga člana koje je u posebnom psihofizičkom stanju 
	(starost, invalidnost i bolest), kao i maloletnom licu bez roditeljskog 
	staranja, koje ne može da koristi stambeni prostor iz stava 1. ovog člana, 
	Кomesarijat, na osnovu akta centra za socijalni rad, obezbeđuje smeštaj u 
	ustanovi socijalne zaštite kod drugog pružaoca usluge smeštaja ili u drugoj 
	porodici.
	Merila za utvrđivanje prioriteta za smeštaj lica kojima je priznato pravo 
	na utočište ili dodeljena supsidijarna zaštita i uslove korišćenja stambenog 
	prostora iz stava 1. ovoga člana utvrđuje Vlada, na predlog Кomesarijata.
	Troškove korišćenja i održavanja stambenog prostora iz stava 1. ovog člana 
	i troškove smeštaja, ishrane i neophodne odeće i obuće za lica iz stava 4. 
	ovog člana snosi Кomesarijat.
	Integracija lica kojima je priznato pravo na utočište
	Član 16.
	Licu kojem je priznato pravo na utočište obezbeđuje se uključivanje u 
	društveni, kulturni i privredni život, u skladu s mogućnostima Republike 
	Srbije.
	Način uključivanja u društveni, kulturni i privredni život lica iz stava 1. 
	ovog člana uređuje Vlada, na predlog Кomesarijata.
	Program podsticaja sprovođenja mera i aktivnosti u lokalnoj 
	samoupravi
	Član 17.
	Radi podsticaja sprovođenja mera i aktivnosti neophodnih za dostizanje 
	utvrđenih ciljeva iz oblasti upravljanja migracijama u jedinici lokalne 
	samouprave, iz budžeta Republike Srbije mogu se finansirati planovi koje 
	utvrde nadležni organi jedinice lokalne samouprave.
	Planovi iz stava 1. ovog člana moraju biti usaglašeni sa strategijom u 
	oblasti upravljanja migracijama, koju donosi Vlada.
	Vlada utvrđuje mere i podsticaje, visinu sredstava za podsticaj 
	sprovođenja mera i aktivnosti u jedinicama lokalne samouprave, kriterijume za 
	njihovu raspodelu i kriterijume za učešće jedinica lokalne samouprave u 
	programu podsticaja, na predlog Кomesarijata.
	IV. JEDINSTVENI SISTEM PRIКUPLJANJA, ORGANIZOVANJA I RAZMENE 
	PODATAКA 
	Prikupljanje, organizovanje, razmena i zaštita podataka
	Član 18.
	Radi efikasnog prikupljanja, analiziranja, obrađivanja, organizovanja, 
	razmene, čuvanja i zaštite podataka neophodnih za upravljanje migracijama 
	uspostavlja se jedinstveni sistem prikupljanja, organizovanja i razmene podataka 
	(u daljem tekstu: Jedinstveni sistem).
	Prikupljanje, organizovanje i razmena podataka u Jedinstvenom sistemu 
	ostvaruje se međusobnim povezivanjem i umrežavanjem odgovarajućih delova 
	podsistema (baza) podataka organa državne uprave, tako da se formira 
	jedinstven interorganizacijski sistem podataka dostupan svim organima 
	državne uprave koji su uključeni u taj sistem.
	Vrstu podataka koji se prikupljaju, analiziraju, obrađuju, organizuju, 
	razmenjuju, čuvaju i štite u Jedinstvenom sistemu, metode, dinamiku i 
	tehnička sredstva koja se u Jedinstvenom sistemu primenjuju utvrđuje Vlada, 
	na predlog Кomesarijata.
	Zaštita podataka obuhvaćenih Jedinstvenim sistemom ostvaruje se u skladu 
	sa zakonom.
	Obaveze organa državne uprave uključenih u Jedinstveni sistem
	Član 19.
	Podaci iz člana 18. ovog zakona predstavljaju zbir numeričkih podataka o 
	migracijama koji su relevantni za upravljanje migracijama.
	Organi državne uprave koji su uključeni u Jedinstveni sistem blagovremeno 
	dostavljaju Кomesarijatu podatke za koje je utvrđeno da su neophodni za 
	upravljanje migracijama i preduzimaju mere njihove zaštite; ostvaruju međusobnu 
	saradnju i pružaju obaveštenja o podacima koji su neophodni za rad u oblasti 
	migracija iz svoje nadležnosti, rade na očuvanju i unapređenju Jedinstvenog 
	sistema i drugih mehanizama za sveobuhvatno i konzistentno upravljanje 
	migracijama.
	V. PRELAZNE I ZAVRŠNE ODREDBE
	Promena naziva i nadležnosti Кomesarijata za izbeglice
	Član 20.
	Danom stupanja na snagu ovog zakona Кomesarijat za izbeglice obrazovan 
	Zakonom o izbeglicama („Službeni glasnik RS”, broj 18/92, „Službeni list 
	SRJ”, broj 42/02 – SUS i „Službeni glasnik RS”, broj 30/10) nastavlja rad pod 
	nazivom Кomesarijat za izbeglice i migracije, u skladu sa nadležnostima 
	utvrđenim ovim zakonom i drugim zakonima.
	Rok za donošenje propisa
	Član 21.
	Propisi za sprovođenje ovog zakona doneće se u roku od 12 meseci od dana 
	stupanja na snagu ovog zakona.
	Stupanje na snagu
	Član 22.
	Ovaj zakon stupa na snagu osmog dana od dana objavljivanja u „Službenom 
	glasniku Republike Srbije”.

