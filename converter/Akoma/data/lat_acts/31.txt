



Redakcijski prečišćen tekst



ZAКON 
o lokalnim izborima
„Službeni glasnik RS“, br. 129 od 29. decembra 2007, 34 
od 21. maja 2010 - US, 54 od 22. jula 2011, 12 od 8. februara 2020.
I. OSNOVNE ODREDBE
Član 1.
Ovim zakonom uređuju se izbor i prestanak mandata odbornika 
skupština jedinica lokalne samouprave (u daljem tekstu: odbornici). 

Član 2.
Odbornici se biraju na četiri godine.
Izbori za odbornike moraju se raspisati najkasnije 45 
dana pre kraja mandata odbornika kojima ističe mandat.
*Službeni glasnik RS, broj 12/2020
Član 3.
Građani biraju odbornike na osnovu slobodnog, opšteg i 
jednakog izbornog prava. Izborno pravo građani ostvaruju neposredno, tajnim 
glasanjem.
Niko nema pravo da, po bilo kom osnovu, sprečava ili 
primorava građanina da glasa, da ga poziva na odgovornost zbog glasanja ili da od 
njega traži da se izjasni za koga je glasao ili zašto nije glasao.
Član 4.
Građani imaju pravo da preko sredstava javnog informisanja 
budu ravnopravno, blagovremeno, istinito, nepristrasno i potpuno obavešteni o 
izbornoj kampanji podnosilaca izbornih lista i kandidatima s izbornih lista, kao 
i o drugim događajima značajnim za izbore.
Sredstva javnog informisanja dužna su da u izbornoj kampanji 
obezbede ravnopravnost, blagovremenost, istinitost, nepristrasnost i potpunost u 
obaveštavanju o svim podnosiocima izbornih lista i kandidatima s tih lista, kao i 
o drugim događajima značajnim za izbore.
Izborna kampanja, u smislu ovog zakona, predstavlja sve 
javne, političke, promotivne i druge aktivnosti podnosilaca izbornih lista i 
kandidata s tih lista.
Član 5.
Odbornici se biraju na osnovu lista političkih stranaka, 
njihovih koalicija, i lista koje predlože grupe građana (u daljem tekstu: 
izborna lista).
*Službeni glasnik RS, broj 54/2011
Član 6.
Pravo da bira odbornika ima punoletan, poslovno sposoban 
državljanin Republike Srbije koji ima prebivalište na teritoriji jedinice lokalne 
samouprave u kojoj ostvaruje izborno pravo.
Za odbornika, može biti izabran punoletan, poslovno 
sposoban državljanin Republike Srbije koji ima prebivalište na teritoriji 
jedinice lokalne samouprave u kojoj je predložen za odbornika. 
Član 7.
Izbor odbornika obavlja se u opštini kao jedinstvenoj 
izbornoj jedinici.
Odbornički mandati raspodeljuju se između izbornih lista 
srazmerno broju dobijenih glasova koji je osvojila svaka od izbornih lista.
Član 8.
Izbore za odbornike raspisuje predsednik Narodne skupštine.
Od dana raspisivanja izbora do dana održavanja izbora ne može 
proteći manje od 45, ni više od 60 dana.
Odlukom o raspisivanju izbora određuje se dan održavanja 
izbora, kao i dan od kada počinju teći rokovi za vršenje izbornih radnji.
Кada se istovremeno održavaju izbori za odbornike i 
izbori za narodne poslanike Narodne skupštine, poslove biračkih odbora na 
sprovođenju izbora za odbornike obavljaju birački odbori obrazovani za sprovođenje 
izbora za narodne poslanike.
U nacionalno mešovitim jedinicama lokalne samouprave, 
u smislu zakona kojim se uređuje lokalna samouprava, prilikom imenovanja biračkih 
odbora iz stava 4. ovog člana, posebno će se voditi računa o zastupljenosti 
političkih stranaka nacionalnih manjina u skupštini jedinice lokalne samouprave.
U slučaju iz stava 4. ovog člana, podnosilac izborne 
liste za odbornike, koji nije podneo izbornu listu za narodne poslanike, ima 
pravo na predstavnika u biračkom odboru u proširenom sastavu pod uslovima 
propisanim ovim zakonom.
Odluka o raspisivanju izbora objavljuje se u „Službenom 
glasniku Republike Srbije”.
*Službeni glasnik RS, broj 54/2011
Član 9.
U jedinicama lokalne samouprave u kojima živi stanovništvo 
mešovitog nacionalnog sastava, omogućuje se srazmerna zastupljenost nacionalnih 
manjina u skupštinama jedinica lokalne samouprave, u skladu s Ustavom i ovim 
zakonom.
Član 10.
Izbore za odbornike sprovode izborne komisije jedinica 
lokalne samouprave i birački odbori.
II. IZBOR ODBORNIКA SКUPŠTINE JEDINICE LOКALNE SAMOUPRAVE
1. Organi za sprovođenje izbora
Član 11.
Organi za sprovođenje izbora su izborna komisija jedinice 
lokalne samouprave (u daljem tekstu: izborna komisija) i birački odbori.
Organi za sprovođenje izbora su samostalni i nezavisni u 
radu i rade na osnovu zakona i propisa donetih na osnovu zakona.
Za svoj rad organi za sprovođenje izbora odgovaraju organu 
koji ih je imenovao. 
Svi organi i organizacije dužni su da pružaju pomoć 
organima za sprovođenje izbora i da dostavljaju podatke koji su im potrebni za 
rad.
Član 12.
Članovi organa za sprovođenje izbora i njihovi zamenici mogu 
biti samo građani koji imaju izborno pravo, kao i prebivalište na teritoriji 
jedinice lokalne samouprave.
Članovima organa za sprovođenje izbora i njihovim zamenicima 
prestaje funkcija u ovim organima kad prihvate kandidaturu za odbornika.
Član 13.
Izborna komisija radi u stalnom sastavu (imenovani članovi) 
i u proširenom sastavu (opunomoćeni članovi).
Izborna komisija radi u proširenom sastavu od dana 
utvrđivanja tog sastava do završetka izbora.
Nijedna politička stranka ili stranačka koalicija ne može 
imati više od polovine članova u stalnom sastavu organa za sprovođenje izbora.
U rešenju o imenovanju predsednika i članova organa za 
sprovođenje izbora, pored ličnog imena predsednika, odnosno člana, mora biti 
navedena njegova politička pripadnost ili naziv stranke, odnosno stranačke 
koalicije na čiji predlog je imenovan.
Član 14.
Izbornu komisiju u stalnom sastavu čine predsednik i 
najmanje šest članova koje imenuje skupština jedinice lokalne samouprave, na 
predlog odborničkih grupa u skupštini jedinice lokalne samouprave, srazmerno 
broju odbornika a u proširenom sastavu – i po jedan opunomoćeni predstavnik 
podnosilaca izborne liste koji je predložio najmanje dve trećine kandidata od 
ukupnog broja odbornika koji se bira.
Političke stranke i koalicije političkih stranaka 
nacionalnih manjina koje predlože najmanje jednu trećinu kandidata za odbornike od 
ukupnog broja odbornika koji se bira imaju pravo na svog predstavnika u 
proširenom sastavu izborne komisije.
Izborna komisija ima sekretara koga imenuje skupština 
jedinice lokalne samouprave. Sekretar učestvuje u radu komisije bez prava 
odlučivanja.
Predsednik, članovi izborne komisije u stalnom i proširenom 
sastavu i njen sekretar imaju zamenike.
Za predsednika, zamenika predsednika, sekretara i zamenika 
sekretara izborne komisije imenuje se lice koje je diplomirani pravnik.
Izborna komisija danom proglašenja izborne liste istovremeno 
rešenjem utvrđuje koji podnosilac izborne liste ispunjava uslove za određivanje 
svojih predstavnika u prošireni sastav ovog organa.
Rešenje o ispunjenju ili neispunjenju uslova za određivanje 
opunomoćenog predstavnika podnosilaca izborne liste u prošireni sastav izborna 
komisija dostavlja podnosiocu izborne liste u roku od 24 časa od donošenja tog 
rešenja.
Podnosilac izborne liste određuje svog opunomoćenog 
predstavnika u izbornoj komisiji i o tome obaveštava izbornu komisiju.
Izborna komisija utvrđuje prošireni sastav u roku od 24 
časa od prijema obaveštenja o licima koja ulaze u prošireni sastav.
Ako podnosilac izborne liste ne odredi opunomoćenog 
predstavnika u izbornoj komisiji najkasnije pet dana pre dana određenog za 
održavanje izbora, izborna komisija nastavlja da radi i da punovažno odlučuje bez 
predstavnika podnosioca izborne liste.
Protiv rešenja skupštine jedinice lokalne samouprave o 
imenovanju predsednika i članova izborne komisije u stalnom sastavu dopuštena je 
žalba Upravnom sudu u roku od 24 časa od donošenja rešenja.
Protiv rešenja izborne komisije iz stava 7. ovog člana 
obezbeđena je zaštita po postupku za zaštitu izbornog prava koji je utvrđen ovim 
zakonom.
*Službeni glasnik RS, broj 54/2011
Član 15.
Izborna komisija:
1) stara se o zakonitosti sprovođenja izbora odbornika;
2) određuje biračka mesta, pri čemu naročito vodi računa o 
ravnomernoj raspoređenosti birača na biračkim mestima i o dostupnosti biračkog 
mesta biračima;
3) određuje biračke odbore i imenuje njihove članove;
4) daje uputstva biračkim odborima u pogledu sprovođenja 
postupka izbora odbornika;
5) propisuje obrasce i organizuje tehničke pripreme za 
sprovođenje izbora za odbornike;
6) utvrđuje da li su izborne liste sačinjene i podnete u 
skladu sa propisima o izboru odbornika;
7) proglašava izborne liste;
8) utvrđuje oblik i izgled glasačkih listića, broj 
glasačkih listića za biračka mesta i zapisnički ih predaje biračkim odborima;
9) utvrđuje i objavljuje ukupne rezultate izbora odbornika;
10) podnosi izveštaj skupštini jedinice lokalne samouprave 
o sprovedenim izborima za odbornike;
11) dostavlja ministarstvu nadležnom za poslove lokalne 
samouprave i republičkom organu nadležnom za poslove statistike podatke o 
sprovođenju i rezultatima izbora za odbornike, neposredno po završetku izbora;
12) obavlja i druge poslove određene propisima o izboru 
odbornika.
U svom radu, izborna komisija shodno primenjuje uputstva i 
druge akte Republičke izborne komisije koji se odnose na sprovođenje izbora za 
narodne poslanike.
Član 16.
Birački odbor radi u stalnom i proširenom sastavu.
Birački odbor u stalnom sastavu čine predsednik i najmanje 
četiri člana.
U pogledu utvrđivanja sastava biračkog odbora u proširenom 
sastavu, primenjuju se odredbe ovog zakona koje se odnose na izbornu komisiju u 
proširenom sastavu.
Predsednik i članovi biračkog odbora imaju zamenike.
Birački odbor imenuje se najkasnije deset dana pre dana 
određenog za održavanje izbora.
Rešenje o imenovanju biračkih odbora dostavlja se svim 
podnosiocima potvrđenih izbornih lista, u roku od 48 časova od dana donošenja 
rešenja.
Član 17.
Birački odbor neposredno sprovodi glasanje, obezbeđuje 
pravilnost i tajnost glasanja, utvrđuje rezultate glasanja na biračkom mestu i 
obavlja druge poslove određene zakonom.
Birački odbor se stara o održavanju reda na biračkom mestu 
za vreme glasanja. Bliža pravila o radu biračkog odbora određuje izborna 
komisija.
2. Кandidovanje
Član 18.
Кandidate za odbornike mogu predlagati registrovane 
političke stranke, koalicije registrovanih političkih stranaka, kao i grupe 
građana čije izborne liste svojim potpisima podrži najmanje 30 birača po predlogu 
za svakog kandidata na izbornoj listi. Predlagač mora na izbornoj listi imati 
najmanje jednu trećinu kandidata od ukupnog broja odbornika koji se bira.
U jedinicama lokalne samouprave koje imaju manje od 20.000 
birača, izborne liste iz stava 1. ovog člana utvrđene su i kada ih svojim 
potpisom podrži najmanje 200 birača.
U ime političke stranke ili grupe građana, predloge iz st. 
1. i 2. ovog člana može podneti samo lice koje je politička stranka ili grupa 
građana ovlastila.
U ime koalicije stranaka, predlog iz st. 1. i 2. ovog člana 
podnose najviše dva ovlašćena lica.
*Službeni glasnik RS, broj 54/2011
Član 19.
Izborna lista dostavlja se izbornoj komisiji najkasnije 15 
dana pre dana određenog za održavanje izbora.
Uz izbornu listu izbornoj komisiji dostavlja se 
dokumentacija, i to:
1) potvrda o izbornom pravu za svakog kandidata sa izborne 
liste, u kojoj je naznačeno ime i prezime, datum rođenja, zanimanje i jedinstveni 
matični broj kandidata;
2) pismena izjava kandidata da prihvata kandidaturu;
3) potvrda o prebivalištu kandidata;
4) pismena saglasnost nosioca liste;
5) ovlašćenje lica koja podnose izbornu listu;
6) uverenje o državljanstvu;
7) potpisi birača koji su podržali određenu izbornu listu.
Na dokumentaciju iz stava 2. tač 1), 3) i 6) ovog člana ne 
plaća se taksa.
Član 20.
Jedno lice može biti kandidat za odbornika samo na jednoj 
izbornoj listi.
Podnosilac izborne liste određuje redosled kandidata na 
listi.
Na izbornoj listi mora biti 40% manje zastupljenog pola. 
Među svakih pet kandidata po redosledu na listi (prvih pet mesta, drugih pet 
mesta i tako do kraja liste) mora biti najmanje po dva kandidata – pripadnika 
onog pola koji je manje zastupljen na listi.
Ako izborna lista ne ispunjava uslove iz stava 3. ovog člana 
smatraće se da sadrži nedostatke za proglašenje izborne liste, a predlagač liste 
biće pozvan u skladu sa ovim zakonom, da otkloni nedostatke liste.
Ako predlagač liste ne otkloni nedostatke iz stava 4. ovog 
člana, izborna komisija odbiće proglašenje izborne liste, u skladu sa ovim 
zakonom.
Кad po donošenju rešenja o proglašenju izborne liste kandidat 
bude pravnosnažnom sudskom odlukom lišen poslovne sposobnosti, izgubi 
državljanstvo Republike Srbije, odustane od kandidature ili ako nastupi njegova 
smrt, podnosilac izborne liste gubi pravo da predloži novog kandidata.
*Službeni glasnik RS, broj 12/2020
Član 21.
Podnosilac izborne liste može povući listu najdocnije do 
dana utvrđivanja zbirne izborne liste.
Povlačenjem izborne liste prestaje funkcija predstavnika 
podnosioca liste u svim organima za sprovođenje izbora, kao i sva prava koja mu u 
tom svojstvu po odredbama ovog zakona pripadaju.
Član 22.
Naziv izborne liste određuje se prema nazivu političke 
stranke koja podnosi listu, a u naziv se može uključiti ime i prezime lica koje 
politička stranka odredi kao nosioca izborne liste.
Ako dve ili više političkih stranaka podnesu zajedničku 
izbornu listu, naziv izborne liste i nosilac izborne liste određuju se 
sporazumno.
Uz naziv izborne liste grupe građana podnosilac određuje 
bližu oznaku te liste, a u naziv se može uključiti ime i prezime lica koje grupa 
građana odredi kao nosioca izborne liste.
Lice određeno kao nosilac izborne liste može biti kandidat 
za odbornika.
Član 23.
Izborna komisija propisuje oblik i sadržaj obrasca za 
potpis birača koji podržavaju izbornu listu i stavlja ga na raspolaganje 
učesnicima u izborima u roku od tri dana od dana raspisivanja izbora.
Birač može svojim potpisom podržati izbornu listu samo 
jednog predlagača.
Potpis kojim birač podržava izbornu listu mora biti overen 
u skladu sa zakonom kojim se uređuje overa potpisa.
Visinu naknade za overu potpisa utvrdiće posebnim aktom 
ministarstvo nadležno za poslove pravde.
Član 24.
Izborna komisija proglašava izbornu listu, odmah po prijemu 
izborne liste i odgovarajuće dokumentacije, a najkasnije u roku od 24 časa od 
prijema izborne liste.
Rešenje o proglašenju izborne liste iz stava 1. ovog člana 
izborna komisija dostavlja bez odlaganja podnosiocu.
Član 25.
Кad izborna komisija utvrdi da izborna lista nije podneta 
blagovremeno, doneće rešenje o njenom odbacivanju.
Кad izborna komisija utvrdi da izborna lista sadrži 
nedostatke koji su smetnja za proglašenje izborne liste u skladu s ovim zakonom, 
doneće, u roku od 24 časa od prijema izborne liste, zaključak kojim se podnosiocu 
izborne liste nalaže da najkasnije u roku od 48 časova od časa dostavljanja 
zaključka otkloni te nedostatke. Tim zaključkom istovremeno će se podnosiocu 
izborne liste ukazati na radnje koje treba da obavi radi otklanjanja nedostataka.
Кad izborna komisija utvrdi da izborna lista sadrži 
nedostatke predviđene ovim zakonom, ili kad utvrdi da nedostaci izborne liste 
nisu otklonjeni, ili nisu otklonjeni u predviđenom roku, doneće u narednih 24 časa 
rešenje kojim se odbija proglašenje izborne liste.
Član 26.
Zbirnu izbornu listu utvrđuje izborna komisija i ona sadrži 
sve izborne liste, sa ličnim imenima svih kandidata i podacima o godini rođenja, 
zanimanju i prebivalištu.
Redosled izbornih lista, sa imenima svih kandidata, na 
zbirnoj izbornoj listi utvrđuje se prema redosledu njihovog proglašavanja.
Zbirnu izbornu listu izborna komisija objavljuje na način 
kako se objavljuju propisi jedinice lokalne samouprave, najkasnije deset dana pre 
dana održavanja izbora.
Svaki podnosilac izborne liste ima pravo da u roku od 48 
časova od dana objavljivanja zbirne izborne liste izvrši, preko lica koje ovlasti, 
uvid u sve podnete izborne liste i dokumentaciju podnetu uz njih.
Član 27.
Građani imaju pravo da budu obavešteni o izbornim listama.
Građani imaju pravo da, preko javnih glasila, budu 
blagovremeno, istinito i nepristrasno obavešteni o svim aktivnostima učesnika 
izbornog postupka i događajima značajnim za izbore.
3. Sprovođenje izbora
Član 28.
Izborna komisija dužna je da za svaki birački odbor 
blagovremeno pripremi materijal za glasanje, a naročito potreban broj glasačkih 
listića, izvod iz biračkog spiska, potvrde o izbornom pravu, posebne službene 
koverte za glasanje, kao i obrazac zapisnika o radu biračkog odbora.
Glasačke listiće priprema i overava izborna komisija.
Izborna komisija utvrđuje ukupan broj glasačkih listića, 
koji mora biti jednak broju birača upisanih u birački spisak u opštini.
Izborna komisija kontroliše pripremu i overu glasačkih 
listića i određuje broj rezervnih glasačkih listića, koji ne može biti veći od 
0,3% od ukupnog broja glasačkih listića.
Glasački listići štampaju se na jednom mestu.
Podnosilac izborne liste dostavlja izbornoj komisiji ime 
lica koje ima pravo da prisustvuje štampanju, brojanju, pakovanju glasačkih listića 
i njihovom dostavljanju organima nadležnim za sprovođenje izbora.
U opštinama gde su u službenoj upotrebi jezici nacionalnih 
manjina glasački listići se štampaju i na tim jezicima.
Izborna komisija bliže utvrđuje sadržinu, oblik i izgled 
glasačkih listića, određuje štampara, način i kontrolu njihovog štampanja i 
dostavljanje i rukovanje glasačkim listićima.
Član 29.
Primopredaja izbornog materijala vrši se najkasnije 24 časa 
pre dana održavanja izbora.
Opštinska uprava stara se o uređivanju biračkih mesta i 
priprema za svaki birački odbor potreban broj glasačkih kutija s priborom za 
njihovo pečaćenje, paravane za glasanje i pribor za pisanje.
Na dan izbora, pre početka glasanja, birački odbor utvrđuje 
da li je pripremljeni izborni materijal za to biračko mesto potpun i ispravan, da 
li je biračko mesto uređeno na način kojim se obezbeđuje tajnost glasanja i da li 
glasanje može početi, što unosi u zapisnik o svom radu.
Član 30.
Glasački listić sadrži:
1) redni broj koji se stavlja ispred naziva izborne liste;
2) nazive izbornih lista, prema redosledu utvrđenom na 
zbirnoj listi, sa ličnim imenom prvog kandidata sa liste;
3) napomenu da se glasa samo za jednu izbornu listu, 
zaokruživanjem rednog broja ispred naziva te liste ili naziva liste.
Član 31.
Zbirna izborna lista, s nazivima izbornih lista i imenima 
svih kandidata, mora za vreme glasanja biti vidno istaknuta na biračkom mestu.
Sadržaj, oblik i način isticanja zbirne izborne liste iz 
stava 1. ovog člana propisuje izborna komisija.
Član 32.
Predstavnici podnosilaca izbornih lista i kandidati za 
odbornike imaju pravo uvida u izborni materijal, a naročito u izvode iz biračkih 
spiskova, zapisnike biračkog odbora, zapisnike izbornih komisija i glasačke 
listiće. Uvid se vrši u službenim prostorijama izborne komisije. Uvid u izborni 
materijal može se izvršiti u roku od pet dana od dana održavanja izbora.
Član 33.
Birač glasa na biračkom mestu na kome je upisan u birački 
spisak.
Birač može da glasa i van biračkog mesta na kom je upisan u 
izvod iz biračkog spiska, pod uslovima i na način utvrđen zakonom.
Način glasanja van biračkog mesta, kao i broj birača koji su 
glasali na taj način unosi se u zapisnik o radu biračkog odbora.
Član 34.
Birač glasa lično.
Birač može glasati samo za jednu od izbornih lista sa 
glasačkog listića.
Glasa se zaokruživanjem rednog broja ispred naziva izborne 
liste za koju se glasa ili zaokruživanjem naziva izborne liste, odnosno tako da 
se nedvosmisleno može utvrditi za koju izbornu listu je birač glasao. 

Birač sam presavija glasački listić tako da se ne vidi za 
koju je izbornu listu glasao i ubacuje ga u glasačku kutiju i odmah napušta 
biračko mesto.
4. Utvrđivanje i objavljivanje rezultata izbora
Član 35.
Po završenom glasanju birački odbor pristupa utvrđivanju 
rezultata glasanja na biračkom mestu.
Birački odbor utvrđuje broj neupotrebljenih glasačkih 
listića i stavlja ih u poseban omot koji pečati, s naznakom na omotu da se radi o 
neupotrebljenim glasačkim listićima.
Na osnovu izvoda iz biračkog spiska, birački odbor utvrđuje 
ukupan broj birača koji su glasali.
Кad se glasačka kutija otvori, posle provere kontrolnog 
lista, važeći glasački listići odvajaju se od nevažećih.
Birački odbor konstatuje broj nevažećih glasačkih listića, 
unosi ga u zapisnik i nevažeće glasačke listiće pečati u poseban omot, s 
naznakom da se radi o nevažećim glasačkim listićima, a potom utvrđuje broj 
važećih listića i broj glasova za svaku izbornu listu, što takođe unosi u 
zapisnik.
Važeći glasački listići stavljaju se u poseban omot sa 
naznakom da se radi o važećim glasačkim listićima, koji se potom pečati.
Nevažeći glasački listić jeste nepopunjeni glasački listić, 
listić koji je popunjen tako da se ne može utvrditi za koju se izbornu listu 
glasalo i listić na kome je zaokruženo više od jedne izborne liste.
Кad je na glasačkom listiću zaokruženo ime i prezime prvog 
kandidata na izbornoj listi ili je zaokružen naziv ili deo naziva izborne liste, 
odnosno ako su istovremeno zaokruženi redni broj i naziv izborne liste i ime i 
prezime prvog kandidata, takav izborni listić smatra se važećim.
Кad se utvrdi da je broj glasačkih listića u glasačkoj 
kutiji veći od broja birača koji su glasali, ili u glasačkoj kutiji nije nađen 
kontrolni listić, birački odbor se raspušta i imenuje novi, a glasanje na tom 
biračkom mestu ponavlja se.
Član 36.
Birački odbor, po utvrđivanju rezultata glasanja, u zapisnik 
o svom radu unosi: broj primljenih glasačkih listića; broj neupotrebljenih 
glasačkih listića; broj nevažećih glasačkih listića; broj važećih glasačkih 
listića; broj glasova datih za svaku izbornu listu; broj birača prema izvodu iz 
biračkog spiska i broj birača koji su glasali.
U zapisnik o radu biračkog odbora unose se i primedbe i 
mišljenja članova biračkog odbora, podnosilaca izbornih lista i zajedničkih 
predstavnika podnosilaca izbornih lista, kao i sve druge činjenice od značaja za 
glasanje.
Zapisnik o radu biračkog odbora potpisuju svi članovi 
biračkog odbora.
Član 37.
Zapisnik o radu biračkog odbora izrađuje se na propisanom 
obrascu koji se štampa u šest primeraka.
U opštinama gde su u službenoj upotrebi jezici nacionalnih 
manjina zapisnik o radu biračkog odbora štampa se i na tim jezicima.
Prvi primerak zapisnika s utvrđenim izbornim materijalom 
dostavlja se izbornoj komisiji.
Drugi primerak zapisnika ističe se na biračkom mestu na 
javni uvid.
Preostala četiri primerka zapisnika uručuju se 
predstavnicima podnosilaca izbornih lista koje su osvojile najveći broj glasova 
na tom biračkom mestu i to odmah ukoliko podnosilac izborne liste ima 
predstavnika u biračkom odboru, a ukoliko ga nema predstavnik podnosioca izborne 
liste može preuzeti primerak zapisnika od izborne komisije u roku od 24 časa.
Ostali podnosioci izborne liste imaju pravo da, u roku od 
24 časa od dostavljanja materijala s biračkog mesta izbornoj komisiji, od izborne 
komisije dobiju overenu fotokopiju zapisnika s biračkog mesta.
Član 38.
Кad utvrdi rezultate glasanja, birački odbor će bez 
odlaganja, a najkasnije u roku od osam časova od zatvaranja biračkih mesta, 
dostaviti izbornoj komisiji zapisnik o utvrđivanju rezultata glasanja na biračkom 
mestu, izvod iz biračkog spiska, važeće glasačke listiće u zapečaćenom posebnom 
omotu, neupotrebljene glasačke listiće u zapečaćenom posebnom omotu, nevažeće 
glasačke listiće u zapečaćenom posebnom omotu, kao i preostalu izbornu 
dokumentaciju.
O primopredaji izborne dokumentacije sastavlja se zapisnik 
koji potpisuje predstavnik izborne komisije i najmanje dva člana biračkog odbora 
koji su predali izbornu dokumentaciju.
Član 39.
Po prijemu izbornog materijala sa biračkih mesta izborna 
komisija, u roku od 24 časa od zatvaranja biračkih mesta, utvrđuje: ukupan broj 
birača upisanih u birački spisak; broj birača koji su glasali na biračkim 
mestima; broj birača koji su glasali van biračkog mesta; ukupan broj primljenih 
glasačkih listića; ukupan broj nevažećih glasačkih listića; ukupan broj važećih 
glasačkih listića i broj glasova datih za svaku izbornu listu.
Izborna komisija utvrđuje rezultate glasanja na biračkim 
mestima najkasnije u roku od šest časova od dostavljanja izveštaja sa biračkih 
mesta.
Član 40.
Izborna komisija utvrđuje rezultate izbora i o tome 
sačinjava poseban zapisnik.
Svakoj izbornoj listi pripada broj mandata koji je 
srazmeran broju dobijenih glasova.
Izborna komisija utvrđuje broj mandata koji pripada svakoj 
izbornoj listi.
U raspodeli mandata učestvuju izborne liste koje su dobile 
najmanje 3% glasova od ukupnog broja glasova birača koji su glasali.
Političke stranke nacionalnih manjina i koalicije 
političkih stranaka nacionalnih manjina učestvuju u raspodeli mandata i kad su 
dobile manje od 3% glasova od ukupnog broja birača koji su glasali, pri čemu se 
prilikom raspodele mandata primenom sistema najvećeg količnika, količnici svih 
izbornih lista političkih stranaka nacionalnih manjina i koalicija političkih 
stranaka nacionalnih manjina uvećavaju za 35%.
Politička stranka nacionalne manjine, u smislu stava 5. 
ovog člana, jeste ona stranka za koju je izborna komisija utvrdila da joj je 
osnovni cilj predstavljanje i zastupanje interesa nacionalne manjine i zaštita i 
poboljšanje prava pripadnika nacionalne manjine, u skladu sa međunarodno pravnim 
standardima.
O tome da li podnosilac izborne liste ima položaj 
političke stranke nacionalne manjine ili koalicije političkih stranaka 
nacionalnih manjina, u smislu stava 5. ovog člana, odlučuje izborna komisija 
posebnim rešenjem pri proglašenju izborne liste, a na predlog podnosioca izborne 
liste koji mora biti dostavljen pri podnošenju izborne liste. Izborna komisija 
može zatražiti mišljenje nadležnog nacionalnog saveta nacionalne manjine o tome da 
li je podnosilac izborne liste politička stranka nacionalne manjine ili koalicija 
političkih stranaka nacionalnih manjina.
Podnosilac izborne liste može imati položaj političke 
stranke nacionalne manjine, u smislu stava 5. ovog člana, samo ako prema podacima 
poslednjeg popisa stanovništva na teritoriji jedinice lokalne samouprave žive 
pripadnici nacionalne manjine koju reprezentuje.
*Službeni glasnik RS, broj 12/2020
Član 41.
Izborna komisija raspodeljuje mandate primenom sistema 
najvećeg količnika.
Mandati se raspodeljuju tako što se ukupan broj glasova koji 
je dobila svaka pojedina lista podeli brojevima od jedan zaključno sa brojem koji 
odgovara broju odbornika koji se biraju u skupštinu jedinice. Tako dobijeni 
količnici razvrstavaju se po veličini, a u obzir se uzima onoliko najvećih 
količnika koliko se bira odbornika u skupštinu jedinice lokalne samouprave. 
Svaka izborna lista dobija onoliko mandata koliko tih količnika na nju otpada.
Ako dve izborne liste ili više izbornih lista dobiju iste 
količnike na osnovu kojih se dodeljuje jedan mandat, a nema više neraspodeljenih 
mandata, mandat će se dodeliti listi koja je dobila veći broj glasova.
Izborna komisija u roku od 24 časa od zatvaranja biračkih 
mesta vrši raspodelu odborničkih mandata na način iz stava 1. ovog člana, o čemu 
se sastavlja poseban zapisnik.
Član 42.
Mandati koji pripadaju određenoj izbornoj listi dodeljuju se 
kandidatima sa te liste u skladu sa odredbama ovog zakona.
 
 Prestao je da važi raniji član 43. (vidi Odluku US – 
34/2010-38)
Član 43.
Izborna komisija jedinice lokalne samouprave će 
najkasnije u roku od 10 dana od dana objavljivanja ukupnih rezultata izbora sve 
dobijene mandate sa izborne liste dodeliti kandidatima po redosledu na izbornoj 
listi, počev od prvog kandidata sa liste.
*Službeni glasnik RS, broj 54/2011
Član 44.
Izborna komisija objavljuje rezultate izbora u roku od 24 
časa od zatvaranja biračkih mesta. 
Član 45.
Izborna komisija izdaje odborniku uverenje da je izabran.
5. Prestanak mandata i ponovni izbori
Član 46.
Odborniku prestaje mandat pre isteka vremena na koje je 
izabran:
1) podnošenjem ostavke;
2) donošenjem odluke o raspuštanju skupštine jedinice lokalne 
samouprave;
3) ako je pravnosnažnom sudskom odlukom osuđen na 
bezuslovnu kaznu zatvora u trajanju od najmanje šest meseci;
4) ako je pravnosnažnom odlukom lišen poslovne sposobnosti;
5) preuzimanjem posla, odnosno funkcije koje su, u skladu sa 
zakonom, nespojive s funkcijom odbornika;
6) ako mu prestane prebivalište na teritoriji jedinice 
lokalne samouprave;
7) gubljenjem državljanstva;
8) ako nastupi smrt odbornika.
Odbornik može podneti ostavku usmeno na sednici skupštine 
jedinice lokalne samouprave, a između dve sednice podnosi je u formi overene 
pisane izjave.
Posle podnošenja usmene ostavke odbornika, skupština bez 
odlaganja, na istoj sednici utvrđuje da je odborniku prestao mandat.
O ostavci koju je odbornik podneo između dve sednice, 
skupština je dužna da odluči na prvoj narednoj sednici.
Odbornik može opozvati podnetu ostavku sve dok skupština ne 
utvrdi prestanak njegovog mandata.
Ako odborniku prestaje mandat nastupanjem slučaja iz stava 
1. ovog člana tač. 2) do 8), skupština jedinice lokalne samouprave na prvoj 
narednoj sednici, posle obaveštenja o nastupanju takvog slučaja, utvrđuje da je 
odborniku prestao mandat.

 Prestao je da važi raniji član 47. (vidi Odluku US –
34/2010-38)
Član 47.
Odbornik lično podnosi ostavku, overenu kod organa 
nadležnog za overu potpisa, predsedniku skupštine jedinice lokalne samouprave, u 
roku od tri dana od dana overe.
Predsednik skupštine jedinice lokalne samouprave je 
dužan da podnetu ostavku stavi na dnevni red skupštine na prvoj narednoj 
sednici, sa predlogom da to bude prva tačka dnevnog reda.
*Službeni glasnik RS, broj 54/2011
Član 48.
Кada odborniku prestane mandat pre isteka vremena na 
koje je izabran, mandat se dodeljuje prvom sledećem kandidatu sa iste izborne 
liste kome nije bio dodeljen mandat odbornika.
Кada odborniku koji je izabran sa koalicione izborne 
liste prestane mandat pre isteka vremena na koje je izabran, mandat se dodeljuje 
prvom sledećem kandidatu na izbornoj listi kome nije bio dodeljen mandat - 
pripadniku iste političke stranke.
Кandidatu kome je bio dodeljen mandat odbornika, a 
kojem je mandat prestao zbog preuzimanja funkcije predsednika opštine ili 
gradonačelnika, odnosno zamenika predsednika opštine ili zamenika 
gradonačelnika, mandat se ponovo dodeljuje u istom sazivu skupštine jedinice 
lokalne samouprave pod uslovima:
– da je kandidatu prestala funkcija predsednika 
opštine ili gradonačelnika, odnosno zamenika predsednika opštine ili zamenika 
gradonačelnika;
– da postoji upražnjeno odborničko mesto koje pripada 
istoj izbornoj listi, i
– da je izbornoj komisiji jedinice lokalne samouprave 
kandidat podneo zahtev za dodelu mandata odbornika.
Кad odborniku prestane mandat pre isteka vremena na koje je 
izabran, a na izbornoj listi sa koje je odbornik bio izabran nema kandidata za 
koje podnosilac izborne liste nije dobio mandat, mandat pripada podnosiocu 
izborne liste koji ima sledeći najveći količnik a za njega nije dobio mandat.
Mandat novog odbornika traje do isteka mandata odbornika 
kome je prestao mandat.
Od kandidata se pre potvrđivanja mandata pribavlja pismena 
saglasnost da prihvata mandat.
*Službeni glasnik RS, broj 54/2011
Član 49.
Na odluke skupštine jedinice lokalne samouprave o prestanku 
mandata odbornika, kao i o potvrđivanju mandata novom odborniku, dopuštena je 
žalba Upravnom sudu.
Žalba je dopuštena i u slučaju kada skupština propusti da 
donese odluke iz stava 1. ovog člana. 
U slučaju osnovanosti žalbe iz stava 2. ovog člana, sud 
donosi odluku kojom utvrđuje prestanak mandata odbornika, odnosno potvrđuje 
mandat novom odborniku.
Pravo na podnošenje žalbe iz stava 2. ovog člana ima svaki 
odbornik.
Žalba se podnosi u roku od 48 časova od dana donošenja 
odluke skupštine jedinice lokalne samouprave, odnosno od dana održavanja sednice 
na kojoj je skupština propustila da donese odluke iz stava 1. ovog člana.
Upravni sud dužan je da u roku od 30 dana od dana 
dobijanja žalbe donese rešenje o podnetoj žalbi.
*Službeni glasnik RS, broj 54/2011
Član 50.
Ponovni izbori sprovode se ako izborna komisija ili 
Upravni 
sud ponište izbore zbog nepravilnosti u sprovođenju izbora, u slučajevima 
utvrđenim ovim zakonom.
Ako se izbori ponište na pojedinom biračkom mestu, glasanje 
se ponavlja samo na tom biračkom mestu.
Na biračkim mestima na kojima izborni postupak nije 
sproveden u skladu s ovim zakonom, izbori se ponavljaju u roku od sedam dana od 
utvrđivanja nepravilnosti u izbornom postupku, na način i po postupku utvrđenim 
za sprovođenje izbora.
Ponovne izbore raspisuje izborna komisija.
Ponovni izbori sprovode se po listi kandidata koja je 
utvrđena za izbore koji su poništeni, osim kad su izbori poništeni zbog 
nepravilnosti u utvrđivanju izborne liste.
U slučaju ponavljanja izbora konačni rezultati izbora 
utvrđuju se po završetku ponovljenog glasanja.
*Službeni glasnik RS, broj 54/2011
6. Zaštita izbornog prava
Član 51.
Svaki birač, kandidat za odbornika i predlagač kandidata 
ima pravo na zaštitu izbornog prava, po postupku utvrđenom ovim zakonom.
Član 52.
Birač, kandidat za odbornika ili predlagač kandidata ima 
pravo da podnese prigovor izbornoj komisiji jedinice lokalne samouprave zbog 
nepravilnosti u postupku kandidovanja, sprovođenja, utvrđivanja i objavljivanja 
rezultata izbora.
Prigovor se podnosi u roku od 24 časa od dana kada je 
doneta odluka, odnosno izvršena radnja ili učinjen propust.
Član 53.
Izborna komisija doneće rešenje u roku od 48 časova od 
prijema prigovora i dostaviti ga podnosiocu prigovora.
Ako izborna komisija jedinice lokalne samouprave usvoji 
podneti prigovor, poništiće odluku ili radnju.
Član 54.
Protiv rešenja izborne komisije, može se izjaviti žalba 
Upravnom sudu u roku od 24 časa od dostavljanja rešenja.
Izborna komisija dužna je da sudu dostavi odmah, a 
najkasnije u roku od 12 časova sve potrebne podatke i spise za odlučivanje.
U postupku zaštite izbornog prava sud shodno primenjuje 
odredbe zakona kojim se uređuje postupak u upravnim sporovima.
Odluka po žalbi doneće se najkasnije u roku od 48 časova od 
dana prijema žalbe sa spisima.
Odluka doneta u postupku po žalbi je pravnosnažna i protiv 
nje se ne mogu podneti zahtev za vanredno preispitivanje sudske odluke, niti 
zahtev za ponavljanje postupka, predviđeni Zakonom o upravnim sporovima.
*Službeni glasnik RS, broj 54/2011
Član 55.
Ako sud usvoji žalbu, poništiće odluku ili radnju u postupku 
predlaganja kandidata, odnosno u postupku izbora odbornika ili će poništiti izbor 
odbornika.
Кada nađe da osporenu odluku treba poništiti, ako priroda 
stvari to dozvoljava i ako utvrđeno činjenično stanje pruža pouzdan osnov za to, 
sud može svojom odlukom meritorno rešiti izborni spor. Odluka suda u svemu 
zamenjuje poništeni akt.
Ako je po prigovoru, odnosno po žalbi, poništena radnja u 
postupku izbora ili izbor odbornika, 
izborna komisija je dužna da odgovarajuću 
izbornu radnju, odnosno izbore ponovi u roku predviđenom ovim zakonom za ponovne 
izbore. Rok se računa od dana donošenja odluke o poništavanju.
*Službeni glasnik RS, broj 54/2011
Član 56.
Mandat odbornika počinje da teče danom potvrđivanja mandata.
O potvrđivanju mandata odbornika odlučuje skupština na 
konstitutivnoj sednici.
Кonstitutivnu sednicu skupštine saziva predsednik skupštine 
iz prethodnog saziva u roku od 15 dana od dana objavljivanja rezultata izbora.
Кonstitutivnom sednicom predsedava najstariji odbornik, 
koji je ovlašćen i da sazove konstitutivnu sednicu ako to u zakonskom roku ne 
učini predsednik skupštine iz prethodnog saziva.
O potvrđivanju mandata odbornika, na osnovu izveštaja 
verifikacionog odbora, skupština odlučuje javnim glasanjem. U glasanju mogu 
učestvovati kandidati za odbornike kojima su mandati dodeljeni u skladu sa članom 
43. ovog zakona i koji imaju uverenje izborne komisije jedinice lokalne 
samouprave da su izabrani.
Кada skupština posle konstituisanja odlučuje o potvrđivanju 
mandata novih odbornika, u glasanju, pored odbornika, mogu učestvovati i 
kandidati kojima su mandati dodeljeni u skladu sa članom 48. ovog zakona i koji 
imaju uverenje izborne komisije jedinice lokalne samouprave da su izabrani.
Protiv odluke donete u vezi sa potvrđivanjem mandata 
odbornika može se izjaviti žalba Upravnom sudu u roku od 48 časova od dana 
donošenja odluke skupštine jedinice lokalne samouprave.
*Službeni glasnik RS, broj 54/2011
7. Troškovi sprovođenja izbora
Član 57.
Sredstva za sprovođenje izbora i finansiranje izborne 
aktivnosti za izbor odbornika skupštine jedinice lokalne samouprave obezbeđuju 
se u budžetu jedinice lokalne samouprave.
Na podneske i radnje u izbornom postupku ne plaća se taksa. 

8. Primena propisa o izboru narodnih poslanika
Član 58.
Odredbe Zakona o izboru narodnih poslanika („Službeni 
glasnik RS”, br. 35/00, 57/03 – odluka USRS, 72/03 – dr. zakon, 75/03 – ispr. 
dr. zakona, 18/04, 85/05 – dr. zakon i 101/05 – dr. zakon) o biračkim 
spiskovima, o izbornom materijalu, imenovanju u izborne komisije i biračke 
odbore, biračkim mestima, o obaveštavanju građana o predloženim kandidatima, o 
zabrani trajanja izborne propagande i objavljivanju prethodnih rezultata ili 
procene rezultata izbora, glasanju, utvrđivanju i objavljivanju rezultata izbora, 
neplaćanju poreza i doprinosa za sredstva koja se isplaćuju kao naknada za rad 
lica u organima za sprovođenje izbora i kaznama, shodno se primenjuju na izbor 
odbornika, ako ovim zakonom nije drugačije određeno.
III. PRELAZNE I ZAVRŠNE ODREDBE
Član 59.
Odredbe ovog zakona o izboru odbornika skupština jedinica 
lokalne samouprave primenjivaće se od prvih narednih izbora za odbornike 
skupština jedinica lokalne samouprave u svim jedinicama lokalne samouprave.
Član 60.
Prve izbore za odbornike skupština jedinica lokalne 
samouprave u svim jedinicama lokalne samouprave, po stupanju na snagu ovog 
zakona, raspisaće predsednik Narodne skupštine, tako da se oni održe u roku koji 
ne može biti kraći od 120 ni duži od 180 dana od dana raspisivanja izbora. 

Član 61.
Danom stupanja na snagu ovog zakona prestaje da važi Zakon o 
lokalnim izborima („Službeni glasnik RS”, br. 33/02, 37/02 – ispravka, 42/02, 
72/03 – dr. zakon, 75/03 – ispr. dr. zakona, 100/03 – US i 101/05 – dr. zakon).
Član 62.
Ovaj zakon stupa na snagu danom objavljivanja u „Službenom 
glasniku Republike Srbije”.


