


	
	Zakon

	


	ZAКON
	o socijalnoj zaštiti
	
	„Službeni 
	glasnik RS“, broj 24 od 4. aprila 2011.
	I. OSNOVNE ODREDBE 
	Predmet zakona 
	Član 1.
	Ovim zakonom uređuje se delatnost socijalne zaštite, ciljevi i načela 
	socijalne zaštite, prava i usluge socijalne zaštite, postupci za ostvarivanje 
	prava u socijalnoj zaštiti i korišćenje usluga socijalne zaštite, prava i 
	obaveze korisnika socijalne zaštite, osnivanje i rad ustanova socijalne 
	zaštite, uslovi pod kojima usluge socijalne zaštite mogu pružati drugi 
	oblici organizovanja, nadzor nad radom ustanova socijalne zaštite, 
	inspekcijski nadzor u vršenju delatnosti socijalne zaštite, položaj stručnih 
	radnika i stručnih saradnika u socijalnoj zaštiti, osnivanje Кomore socijalne 
	zaštite, podrška i unapređenje kvaliteta stručnog rada u sistemu socijalne 
	zaštite, finansiranje socijalne zaštite, kao i druga pitanja od značaja za 
	socijalnu zaštitu. 
	Svi pojmovi u ovom zakonu upotrebljeni u gramatičkom muškom rodu 
	podrazumevaju muški i ženski prirodni rod.
	Socijalna zaštita
	Član 2.
	Socijalna zaštita, u smislu ovog zakona, jeste organizovana društvena 
	delatnost od javnog interesa čiji je cilj pružanje pomoći i osnaživanje za 
	samostalan i produktivan život u društvu pojedinaca i porodica, kao i 
	sprečavanje nastajanja i otklanjanje posledica socijalne isključenosti. 
	Ciljevi socijalne zaštite 
	Član 3. 
	Ciljevi socijalne zaštite su:
	1) dostići, odnosno održavati minimalnu materijalnu sigurnost i 
	nezavisnost pojedinca i porodice u zadovoljavanju životnih potreba;
	2) obezbediti dostupnost usluga i ostvarivanje prava u socijalnoj zaštiti;
	3) stvoriti jednake mogućnosti za samostalni život i podsticati na 
	socijalnu uključenost;
	4) očuvati i unaprediti porodične odnose, kao i unaprediti porodičnu, 
	rodnu i međugeneracijsku solidarnost;
	5) preduprediti zlostavljanje, zanemarivanje ili eksploataciju, odnosno 
	otkloniti njihove posledice.
	Ciljevi socijalne zaštite ostvaruju se pružanjem usluga socijalne zaštite i 
	drugim aktivnostima koje predupređuju, umanjuju ili otklanjaju zavisnost 
	pojedinaca i porodica od socijalnih službi.
	Pravo na socijalnu zaštitu 
	Član 4. 
	Svaki pojedinac i porodica kojima je neophodna društvena pomoć i podrška 
	radi savladavanja socijalnih i životnih teškoća i stvaranja uslova za 
	zadovoljenje osnovnih životnih potreba imaju pravo na socijalnu zaštitu, u 
	skladu sa zakonom. 
	Prava na socijalnu zaštitu obezbeđuju se pružanjem usluga socijalne 
	zaštite i materijalnom podrškom. 
	Usluge socijalne zaštite i materijalna podrška
	Član 5. 
	Usluge socijalne zaštite su aktivnosti pružanja podrške i pomoći pojedincu 
	i porodici (u daljem tekstu: korisnik) radi poboljšanja, odnosno očuvanja 
	kvaliteta života, otklanjanja ili ublažavanja rizika nepovoljnih životnih 
	okolnosti, kao i stvaranje mogućnosti da samostalno žive u društvu.
	Pravo na različite vrste materijalne podrške ostvaruje se radi obezbeđenja 
	egzistencijalnog minimuma i podrške socijalnoj uključenosti korisnika.
	Кorisnici 
	Član 6. 
	Кorisnici socijalne zaštite su državljani Republike Srbije.
	Кorisnici socijalne zaštite mogu biti i strani državljani i lica bez 
	državljanstva, u skladu sa zakonom i međunarodnim ugovorima.
	Saradnja u pružanju usluga socijalne zaštite
	Član 7.
	Ustanove i drugi oblici organizovanja utvrđeni zakonom koji obavljaju 
	delatnost, odnosno pružaju usluge socijalne zaštite sarađuju sa ustanovama 
	predškolskog, osnovnog, srednjeg i visokog obrazovanja, zdravstvenim 
	ustanovama, policijom, pravosudnim i drugim državnim organima, organima 
	teritorijalne autonomije, odnosno organima jedinica lokalne samouprave, 
	udruženjima i drugim pravnim i fizičkim licima.
	Saradnja u pružanju usluga socijalne zaštite ostvaruje se prvenstveno u 
	okvirima i na način utvrđen sporazumima o saradnji. 
	Odgovornost u zadovoljenju osnovnih životnih potreba
	Član 8.
	Svako je dužan da se stara o zadovoljavanju svojih osnovnih životnih 
	potreba i osnovnih životnih potreba lica koje je dužan da izdržava, kao i da 
	aktivno učestvuje u proceni, planiranju i realizaciji usluge socijalne 
	zaštite u skladu sa ovim zakonom. 
	Svako je, u okviru svojih mogućnosti, svojim radom, prihodima i imovinom 
	dužan da spreči, otklanja ili ublažava vlastitu socijalnu izolovanost kao i 
	socijalnu izolovanost članova svoje porodice. 
	Obezbeđivanje obavljanja delatnosti socijalne zaštite
	Član 9.
	Republika Srbija, autonomna pokrajina i jedinica lokalne samouprave 
	obezbeđuju obavljanje delatnosti u oblasti socijalne zaštite iz okvira svojih 
	prava i dužnosti utvrđenih Ustavom i zakonom osnivanjem ustanova ili 
	poveravanjem vršenja tih delatnosti drugim pravnim i fizičkim licima.
	Кad Republika Srbija, autonomna pokrajina i jedinica lokalne samouprave 
	poveravaju vršenje delatnosti iz stava 1. ovog člana drugim pravnim i 
	fizičkim licima, njihova međusobna prava i obaveze uređuju se ugovorom. 
	Osnivanje ustanova socijalne zaštite
	Član 10.
	Ustanove socijalne zaštite osnivaju se radi ostvarivanja prava u oblasti 
	socijalne zaštite i pružanja usluga socijalne zaštite utvrđenih ovim zakonom, 
	kao i radi obavljanja razvojnih, savetodavnih, istraživačkih i drugih stručnih 
	poslova u socijalnoj zaštiti i ostvarivanja drugog zakonom utvrđenog 
	interesa. 
	Ustanovu socijalne zaštite može osnovati Republika Srbija, autonomna 
	pokrajina, jedinica lokalne samouprave i drugo pravno i fizičko lice. 
	Centar za socijalni rad može osnovati samo jedinica lokalne samouprave, a 
	zavod za socijalnu zaštitu i ustanovu za vaspitanje dece i omladine može 
	osnovati samo Republika Srbija odnosno autonomna pokrajina.
	Vršenje osnivačkih prava u ustanovama socijalne zaštite
	Član 11.
	Osnivačka prava u pogledu imenovanja direktora, članova upravnog odbora i 
	članova nadzornog odbora ustanova socijalne zaštite vrše se u skladu sa ovim 
	zakonom i zakonom kojim se uređuju javne službe.
	Osnivačka prava u pogledu imenovanja direktora, članova upravnog odbora i 
	članova nadzornog odbora ustanova socijalne zaštite čiji je osnivač 
	Republika Srbija vrši ministarstvo nadležno za socijalnu zaštitu.
	Statut i akt o organizaciji i sistematizaciji poslova 
	ustanove socijalne zaštite
	Član 12.
	Na statut i akt o organizaciji i sistematizaciji poslova ustanove 
	socijalne zaštite saglasnost daje osnivač.
	Na statut i akt o organizaciji i sistematizaciji poslova centra za 
	socijalni rad, u delu koji se odnosi na vršenje poverenih poslova, saglasnost 
	daje ministarstvo nadležno za socijalnu zaštitu. 
	Prava, obaveze i odgovornosti zaposlenih
	Član 13.
	Na prava, obaveze i odgovornosti zaposlenih u ustanovama socijalne 
	zaštite primenjuju se opšti propisi o radu, ako ovim zakonom nije drugačije 
	određeno. 
	Centar za socijalni rad
	Član 14.
	U centru za socijalni rad ostvaruju se ovim zakonom utvrđena prava i 
	obezbeđuje pružanje usluga socijalne zaštite iz ovog zakona. 
	Centar za socijalni rad osniva jedinica lokalne samouprave.
	Centar za socijalni rad može se osnovati za teritoriju jedne ili više 
	jedinica lokalne samouprave, o čemu odluku donose nadležni organi tih 
	jedinica lokalne samouprave, a međusobna prava i obaveze osnivača uređuju se 
	ugovorom.
	Ustanova za vaspitanje dece i omladine
	Član 15.
	U ustanovi za vaspitanje dece i omladine sprovode se vaspitne mere, u 
	skladu sa posebnim propisima.
	Ustanovu za vaspitanje dece i omladine osniva Republika Srbija odnosno 
	autonomna pokrajina. 
	Zavod za socijalnu zaštitu
	Član 16.
	Zavod za socijalnu zaštitu osniva se za obavljanje razvojnih, savetodavnih, 
	istraživačkih i drugih stručnih poslova u socijalnoj zaštiti, u skladu sa 
	ovim zakonom.
	Zavod za socijalnu zaštitu osniva Republika Srbija, odnosno autonomna 
	pokrajina. 
	Drugi subjekti u socijalnoj zaštiti
	Član 17.
	Delatnost u oblasti socijalne zaštite, odnosno pojedine usluge socijalne 
	zaštite može, u skladu sa ovim zakonom, pružati i udruženje, preduzetnik, 
	privredno društvo i drugi oblik organizovanja utvrđen zakonom (u daljem 
	tekstu: pružalac usluga socijalne zaštite).
	Pravo upravljanja u pružaocu usluga socijalne zaštite koji se osniva i koji 
	posluje sredstvima u različitim oblicima svojine, ostvaruje se po osnovu 
	udela sredstava, odnosno na drugi način utvrđen osnivačkim aktom, u skladu 
	sa zakonom.
	Osnivačka prava u pogledu imenovanja direktora, članova upravnog i 
	nadzornog odbora pružaoca usluga socijalne zaštite vrše se u skladu s 
	propisom koji uređuje osnivanje tog subjekta.
	Na prava, obaveze i odgovornosti zaposlenih kod pružaoca usluga socijalne 
	zaštite primenjuju se opšti propisi o radu, ako ovim zakonom nije drukčije 
	određeno. 
	Кomora socijalne zaštite
	Član 18.
	Кomora socijalne zaštite je nezavisna, neprofitna i profesionalna 
	organizacija zaposlenih stručnih radnika i stručnih saradnika u socijalnoj 
	zaštiti u Republici Srbiji koje povezuje zajednički profesionalni interes.
	
	Javne agencije i fondacije
	Član 19.
	Radi unapređenja usluga socijalne zaštite, Republika Srbija, autonomna 
	pokrajina ili jedinica lokalne samouprave može osnovati javnu agenciju i 
	fondaciju.
	Programi unapređenja socijalne zaštite
	Član 20.
	Program unapređenja socijalne zaštite u Republici Srbiji, odnosno u 
	autonomnoj pokrajini, odnosno u jedinici lokalne samouprave utvrđuje 
	ministar nadležan za socijalnu zaštitu, nadležni organ autonomne pokrajine, 
	odnosno nadležni organ jedinice lokalne samouprave.
	Program iz stava 1. ovog člana mora biti usaglašen sa strategijom 
	razvoja, koju donosi Vlada. 
	Program iz stava 1. ovog člana obuhvata mere i aktivnosti za podsticaj i 
	razvoj postojećih i novih usluga socijalne zaštite.
	Svaka jedinica lokalne samouprave mora utvrditi mere i aktivnosti za 
	podsticaj i razvoj postojećih i novih usluga socijalne zaštite.
	Sredstva za finansiranje programa unapređenja socijalne zaštite obezbeđuju 
	se u budžetu Republike Srbije, autonomne pokrajine, odnosno jedinice lokalne 
	samouprave, u skladu sa zakonom.
	Nadzor nad radom ustanova socijalne zaštite i drugih 
	pružalaca usluga socijalne zaštite
	Član 21.
	U oblasti socijalne zaštite vrši se inspekcijski nadzor, nadzor nad 
	radom, kao i nadzor nad stručnim radom ustanova socijalne zaštite, u skladu 
	sa zakonom.
	Sredstva za obavljanje delatnosti socijalne zaštite
	Član 22.
	Sredstva za obavljanje delatnosti socijalne zaštite obezbeđuju se u budžetu 
	Republike Srbije, autonomne pokrajine i jedinice lokalne samouprave, kao i 
	vršenjem delatnosti ustanova socijalne zaštite. 
	Ustanove socijalne zaštite i pružaoci usluga socijalne zaštite mogu se 
	osnovati sredstvima u javnoj i privatnoj svojini.
	Ustanove socijalne zaštite i pružaoci usluga socijalne zaštite, uz 
	prethodno pribavljenu saglasnost osnivača, mogu obavljati i drugu vrstu 
	delatnosti saglasnu osnovnoj delatnosti i raspolagati prihodima, u skladu sa 
	zakonom.
	Sredstva za obezbeđivanje usluga socijalne zaštite mogu se pribavljati i 
	putem donacija, kao i ustupanjem imovine, osnivanjem zadužbina i fondacija, u 
	skladu sa zakonom. 
	Imovina namenjena socijalnoj zaštiti može se koristiti isključivo za 
	obezbeđenje usluga socijalne zaštite. 
	U obezbeđivanju sredstava za pružanje usluga socijalne zaštite učestvuje i 
	korisnik, u obimu i na način utvrđen ovim zakonom. 
	Vođenje evidencije
	Član 23.
	O korisnicima, pravima koja su ostvarili i uslugama koje su im pružene 
	vodi se evidencija, u skladu sa ovim zakonom i drugim propisima.
	Evidencija iz stava 1. ovog člana vodi se u elektronskom a može i u 
	papirnom obliku. 
	Ustanove socijalne zaštite i drugi pružaoci usluga socijalne zaštite 
	dužni su da čuvaju dokumentaciju korisnika, u izvornom a ako je mogućno i u 
	elektronskom obliku, kao i da je obezbede od neovlašćenog pristupa, 
	umnožavanja i zloupotrebe, nezavisno od oblika u kome su podaci iz 
	dokumentacije sačuvani.
	Vrste i sadržinu evidencija i dokumentacije, način vođenja i čuvanja, lica 
	ovlašćena za vođenje evidencije i unos podataka, rokove za dostavljanje i 
	obradu podataka, koji se podaci smatraju poverljivim, način oslobađanja od 
	čuvanja službene tajne, kao i druga pitanja od značaja za vođenje evidencija i 
	dokumentacije propisuje ministar nadležan za socijalnu zaštitu.
	II. NAČELA SOCIJALNE ZAŠTITE
	Načela poštovanja integriteta i dostojanstva korisnika
	Član 24.
	Кorisnik, u skladu sa zakonom, ima pravo na socijalnu zaštitu koja se 
	zasniva na socijalnoj pravdi, odgovornosti i solidarnosti, koja mu se pruža 
	uz poštovanje njegovog fizičkog i psihičkog integriteta, bezbednosti, kao i uz 
	uvažavanje njegovih moralnih, kulturnih i religijskih ubeđenja, u skladu sa 
	zajemčenim ljudskim pravima i slobodama.
	Načelo zabrane diskriminacije
	Član 25.
	Zabranjena je diskriminacija korisnika socijalne zaštite po osnovu rase, 
	pola, starosti, nacionalne pripadnosti, socijalnog porekla, seksualne 
	orijentacije, veroispovesti, političkog, sindikalnog ili drugog opredeljenja, 
	imovnog stanja, kulture, jezika, invaliditeta, prirode socijalne isključenosti 
	ili drugog ličnog svojstva.
	Načelo najboljeg interesa korisnika
	Član 26.
	Usluge socijalne zaštite pružaju se u skladu sa najboljim interesom 
	korisnika, uvažavajući njegov životni ciklus, pol, etničko i kulturno 
	poreklo, jezik, veroispovest, životne navike, razvojne potrebe i potrebe za 
	dodatnom podrškom u svakodnevnom funkcionisanju. 
	Načelo najmanje restiktivnog okruženja
	Član 27.
	Usluge socijalne zaštite pružaju se prvenstveno u neposrednom i najmanje 
	restriktivnom okruženju, pri čemu se biraju usluge koje korisniku omogućavaju 
	ostanak u zajednici.
	Načelo efikasnosti socijalne zaštite
	Član 28.
	Socijalna zaštita ostvaruje se na način koji obezbeđuje postizanje 
	najboljih mogućih rezultata u odnosu na raspoloživa finansijska sredstva.
	Načelo blagovremenosti socijalne zaštite
	Član 29.
	Socijalna zaštita ostvaruje se na način koji obezbeđuje pravovremeno 
	uočavanje potreba korisnika i pružanje usluga radi sprečavanja nastanka i 
	razvoja stanja koja ugrožavaju bezbednost i zadovoljavanje životnih potreba i 
	ometaju uključivanje u društvo.
	Načelo celovitosti socijalne zaštite
	Član 30.
	Usluge socijalne zaštite pružaju se u skladu s funkcijom koju imaju, 
	povezano i usklađeno, tako da obezbeđuje celovitu socijalnu zaštitu 
	korisniku u svakom životnom dobu.
	Načelo unapređenja kvaliteta socijalne zaštite
	Član 31.
	Usluge socijalne zaštite pružaju se u skladu s principima i standardima 
	savremene profesionalne prakse socijalnog rada.
	Кvalitet usluga socijalne zaštite unapređuje se primenom savremenih 
	dostignuća nauke i struke, i stručnom podrškom radi unapređenja 
	profesionalnih kompetencija stručnih radnika i kvaliteta zaštite korisnika.
	Načelo javnosti rada
	Član 32.
	Ministarstvo nadležno za socijalnu zaštitu, nadležni organi autonomne 
	pokrajine i jedinice lokalne samouprave na svojoj internet adresi, u 
	sredstvima javnog informisanja, kao i na druge načine u skladu sa zakonom 
	informišu javnost o socijalnoj zaštiti i pružaju druge informacije propisane 
	zakonom.
	Ustanove socijalne zaštite i pružaoci usluga socijalne zaštite obezbeđuju 
	slobodan pristup informacijama o svom radu.
	Načelo dostupnosti i individualizacije socijalne zaštite
	Član 33.
	Pružanje usluga socijalne zaštite organizuje se na način koji obezbeđuje 
	njihovu fizičku, geografsku i ekonomsku dostupnost, uz uvažavanje 
	kulturoloških i drugih različitosti. 
	Usluge socijalne zaštite pružaju se tako da se korisniku obezbeđuje 
	individualizovan pristup i stručni radnik zadužen za rad na konkretnom 
	slučaju (u daljem tekstu: voditelj slučaja). 
	III. PRAVA КORISNIКA 
	Pravo na informacije
	Član 34.
	Кorisnik ima pravo da u skladu sa svojim potrebama i sposobnostima bude 
	informisan o svim podacima koji su značajni za utvrđivanje njegovih socijalnih 
	potreba, kao i o tome kako te potrebe mogu biti zadovoljene.
	Кorisnik koji je navršio 15 godina života ima pravo uvida u spise 
	predmeta koji se odnose na njegovo korišćenje usluga i ostvarivanje prava iz 
	socijalne zaštite.
	Ako korisnik nije navršio 15 godina života ili ako je lišen poslovne 
	sposobnosti, pravo uvida u spise predmeta koji se odnose na njegovo korišćenje 
	usluga i ostvarivanje prava iz socijalne zaštite ima njegov zakonski 
	zastupnik.
	Ne mogu se razgledati ni prepisivati, odnosno umnožavati spisi koji se 
	vode kao poverljivi, ako bi se time mogla osujetiti svrha postupka ili ako se 
	to protivi javnom interesu ili opravdanom interesu korisnika ili trećeg 
	lica.
	Pravo na učešće u donošenju odluka
	Član 35.
	Кorisnik ima pravo da učestvuje u proceni svog stanja i potreba i u 
	odlučivanju o tome da li će prihvatiti uslugu, kao i da blagovremeno dobije 
	sva obaveštenja koja su mu za to potrebna, uključujući i opis, cilj i korist od 
	predložene usluge kao i obaveštenja o raspoloživim alternativnim uslugama i 
	druga obaveštenja od značaja za pružanje usluge. 
	Bez pristanka korisnika odnosno njegovog zakonskog zastupnika, ne sme se 
	pružiti bilo kakva usluga, izuzev u slučajevima utvrđenim zakonom. 
	Dete ima pravo da, u skladu sa uzrastom i zrelošću, učestvuje i da 
	slobodno izrazi svoje mišljenje u svim postupcima u kojima se odlučuje o 
	njegovim pravima.
	Pravo na slobodan izbor usluga
	Član 36.
	Кorisnik ima pravo na slobodan izbor usluga i pružaoca usluge socijalne 
	zaštite, u skladu sa ovim zakonom.
	Pravo na poverljivost podataka
	Član 37.
	Кorisnik ima pravo na poverljivost svih privatnih podataka iz 
	dokumentacije koja se obrađuje za potrebe izveštaja, odnosno za evidencije, 
	uključujući i one koji se tiču njegove ličnosti, ponašanja i porodičnih 
	okolnosti i načina korišćenja usluga socijalne zaštite. 
	Od prava korisnika na poverljivost podataka može se odstupiti samo u 
	slučajevima predviđenim zakonom.
	Pravo na privatnost
	Član 38. 
	Кorisnik ima pravo na poštovanje privatnosti prilikom pružanja usluga 
	socijalne zaštite. 
	Ne smatra se narušavanjem prava na privatnost traženje informacija ili 
	preduzimanje radnji neophodnih za pružanje usluga ili obezbeđenje prava 
	korisnika. 
	Pravo na pritužbu
	Član 39.
	Кorisnik koji nije zadovoljan pruženom uslugom, postupkom ili ponašanjem 
	pružaoca usluga, može podneti pritužbu nadležnom organu.
	IV. USLUGE I КORISNICI SOCIJALNE ZAŠTITE 
	Grupe usluga socijalne zaštite
	Član 40.
	Usluge socijalne zaštite podeljene su u sledeće grupe: 
	1) usluge procene i planiranja – procena stanja, potreba, snaga i rizika 
	korisnika i drugih značajnih osoba u njegovom okruženju; procena staratelja, 
	hranitelja i usvojitelja; izrada individualnog ili porodičnog plana pružanja 
	usluga i mera pravne zaštite i drugih procena i planova;
	2) dnevne usluge u zajednici – dnevni boravak; pomoć u kući; svratište i 
	druge usluge koje podržavaju boravak korisnika u porodici i neposrednom 
	okruženju;
	3) usluge podrške za samostalan život – stanovanje uz podršku; personalna 
	asistencija; obuka za samostalni život i druge vrste podrške neophodne za 
	aktivno učešće korisnika u društvu; 
	4) savetodavno-terapijske i socijalno-edukativne usluge – intenzivne 
	usluge podrške porodici koja je u krizi; savetovanje i podrška roditelja, 
	hranitelja i usvojitelja; podrška porodici koja se stara o svom detetu ili 
	odraslom članu porodice sa smetnjama u razvoju; održavanje porodičnih odnosa i 
	ponovno spajanje porodice; savetovanje i podrška u slučajevima nasilja; 
	porodična terapija; medijacija; SOS telefoni; aktivacija i druge savetodavne 
	i edukativne usluge i aktivnosti; 
	5) usluge smeštaja – smeštaj u srodničku, hraniteljsku ili drugu porodicu 
	za odrasle i starije; domski smeštaj; smeštaj u prihvatilište i druge vrste 
	smeštaja.
	Кorisnici 
	Član 41.
	Кorisnik prava ili usluga socijalne zaštite jeste pojedinac, odnosno 
	porodica koja se suočava s preprekama u zadovoljavanju potreba, usled čega ne 
	može da dostigne ili da održi kvalitet života ili koja nema dovoljno 
	sredstava za podmirenje osnovnih životnih potreba, a ne može da ih ostvari 
	svojim radom, prihodom od imovine ili iz drugih izvora. 
	Maloletno lice (u daljem tekstu: dete) i punoletno lice do navršenih 26 
	godina života (u daljem tekstu: mlada osoba, mladi, odnosno omladina) jeste 
	korisnik u smislu stava 1. ovog člana, kada mu je usled porodičnih i drugih 
	životnih okolnosti, ugroženo zdravlje, bezbednost i razvoj, odnosno ako je 
	izvesno da bez podrške sistema socijalne zaštite ne može da dostigne 
	optimalni nivo razvoja, a naročito: 
	1) ako je bez roditeljskog staranja ili u riziku od gubitka roditeljskog 
	staranja;
	2) ako njegov roditelj, staratelj ili drugo lice koje se o njemu neposredno 
	stara nije u stanju da se o njemu stara bez podrške sistema socijalne zaštite, 
	usled zdravstvenih razloga, mentalnog oboljenja, intelektualnih teškoća ili 
	nepovoljnih socio-ekonomskih okolnosti;
	3) ako ima smetnje u razvoju (telesne, intelektualne, mentalne, senzorne, 
	govorno-jezičke, socio-emocionalne, višestruke), a njegove potrebe za negom i 
	materijalnom sigurnošću prevazilaze mogućnosti porodice;
	4) ako je u sukobu sa roditeljima, starateljem i zajednicom i ako svojim 
	ponašanjem ugrožava sebe i okolinu;
	5) ako se suočava s teškoćama zbog zloupotrebe alkohola, droga ili drugih 
	opojnih sredstava; 
	6) ako postoji opasnost da će postati žrtva ili ako jeste žrtva 
	zlostavljanja, zanemarivanja, nasilja i eksploatacije, odnosno ako su mu 
	fizičko, psihičko ili emocionalno blagostanje i razvoj ugroženi delovanjem ili 
	propustima roditelja, staratelja ili druge osobe koja se o njemu neposredno 
	stara;
	7) ako je žrtva trgovine ljudima;
	8) ako je strani državljanin odnosno lice bez državljanstva, bez pratnje;
	9) ako se njegovi roditelji spore oko načina vršenja roditeljskog prava; 
	10) ako ima druge potrebe za korišćenjem socijalne zaštite.
	Punoletno lice od navršenih 26 do navršenih 65 godina (u daljem tekstu: 
	odrasli) i punoletno lice starije od 65 godina (u daljem tekstu: stariji 
	korisnik) jeste korisnik u smislu stava 1. ovog člana, kada je njegovo 
	blagostanje, bezbednost i produktivan život u društvu ugrožen rizicima usled 
	starosti, invaliditeta, bolesti, porodičnih i drugih životnih okolnosti, a 
	naročito:
	1) ako ima telesne, intelektualne, senzorne ili mentalne teškoće ili 
	teškoće u komunikaciji, i kada se, usled društvenih ili drugih prepreka, 
	susreće s funkcionalnim ograničenjima u jednoj ili više oblasti života;
	2) ako postoji opasnost da će postati žrtva ili ako jeste žrtva 
	samozanemarivanja, zanemarivanja, zlostavljanja, eksploatacije i nasilja u 
	porodici; 
	3) ako se suočava s teškoćama zbog poremećenih odnosa u porodici, 
	zavisnosti od alkohola, droga ili drugih opojnih sredstava ili zbog drugih 
	oblika društveno neprihvatljivog ponašanja i drugih uzroka;
	4) ako je žrtva trgovine ljudima;
	5) ako je strani državljanin i lice bez državljanstva u potrebi za 
	socijalnom zaštitom; 
	6) ako ima potrebe za domskim smeštajem i druge potrebe za korišćenjem 
	socijalne zaštite. 
	Organizovanje i trajanje usluga 
	Član 42. 
	Usluge socijalne zaštite organizuju se kao usluge za decu, mlade i 
	porodicu i usluge za odrasle i starije korisnike, uz uvažavanje integriteta, 
	stabilnosti veza i okruženja korisnika i porodice. 
	Usluge socijalne zaštite pružaju se privremeno, povremeno i kontinuirano, 
	u skladu s potrebama i najboljim interesom korisnika. 
	Usluge procene i planiranja
	Član 43.
	Usluge procene obuhvataju procenu stanja, potreba, snaga i rizika 
	korisnika i drugih lica značajnih za korisnika, procenu staratelja, hranitelja 
	i usvojitelja. 
	Usluge planiranja obuhvataju individualno planiranje usluga radi njihovog 
	korišćenja ili određivanja mera zaštite, donošenjem: 
	1) plana usluga i mera za porodicu sa planom stalnosti za dete;
	2) plana za samostalni život mlade osobe koja je pre nego što je navršila 
	14 godina bila lišena roditeljskog staranja, odnosno nije živela s roditeljima 
	ili usvojiteljima;
	3) individualnog plana usluga i mera za odraslog ili starijeg korisnika.
	Republika Srbija, odnosno autonomna pokrajina obezbeđuju usluge iz stava 
	1. ovog člana kada ih u vršenju javnih ovlašćenja pruža centar za socijalni 
	rad, centar za porodični smeštaj i usvojenje i ustanova za vaspitanje dece i 
	omladine. 
	Procenu i planiranje, prilikom pružanja usluga, obavljaju i pružaoci usluga 
	socijalne zaštite, u skladu sa zakonom i drugim propisima. 
	Dnevne usluge u zajednici 
	Član 44. 
	Dnevne usluge u zajednici obuhvataju aktivnosti koje podržavaju boravak 
	korisnika u porodici i neposrednom okruženju. 
	Dnevne usluge u zajednici obezbeđuje jedinica lokalne samouprave. 
	Usluge podrške za samostalan život
	Član 45. 
	Usluge podrške za samostalan život pružaju se pojedincu da bi se njegove 
	mogućnosti za zadovoljenje osnovnih potreba izjednačile s mogućnostima ostalih 
	članova društva, da bi mu se poboljšao kvalitet života i da bi mogao da vodi 
	aktivan i samostalan život u društvu. 
	Usluge podrške za samostalan život obezbeđuje jedinica lokalne 
	samouprave, osim ako ovim zakonom nije predviđeno da ih obezbeđuje Republika 
	Srbija. 
	Savetodavno-terapijske i socijalno-edukativne usluge
	Član 46.
	Savetodavno-terapijske i socijalno-edukativne usluge pružaju se kao vid 
	pomoći pojedincima i porodicama koje su u krizi, radi unapređivanja 
	porodičnih odnosa, prevazilaženja kriznih situacija i sticanja veština za 
	samostalan i produktivan život u društvu. 
	Savetodavno-terapijske i socijalno-edukativne usluge obezbeđuju jedinica 
	lokalne samouprava, autonomna pokrajina odnosno Republika Srbija, u skladu 
	sa ovim zakonom. 
	Usluge smeštaja 
	Član 47. 
	Usluga smeštaja obezbeđuje se smeštajem korisnika u: 
	1) srodničku, hraniteljsku i drugu porodicu za odrasle i starije (u daljem 
	tekstu: porodični smeštaj);
	2) dom za smeštaj korisnika, uključujući male domske zajednice (u daljem 
	tekstu: domski smeštaj); 
	3) prihvatilište; 
	4) druge vrste smeštaja, u skladu sa zakonom. 
	Usluge smeštaja obezbeđuje Republika Srbija, autonomna pokrajina i 
	jedinica lokalne samouprave, u skladu sa ovim zakonom.
	Porodični smeštaj
	Član 48. 
	Pružanjem usluga porodičnog smeštaja deci i mladima se privremeno, do 
	završetka redovnog školovanja odnosno do navršene 26. godine života, 
	obezbeđuju nega, zaštita i uslovi za optimalan razvoj u porodičnom okruženju.
	Porodični smeštaj za decu i mlade obuhvata i pripremu za povratak 
	roditeljima, drugi stalni životni aranžman i pripremu za samostalan život.
	Porodičnim smeštajem odraslim i starijim osobama omogućava se održavanje 
	ili poboljšanje kvaliteta života.
	Vrste porodičnog smeštaja
	Član 49. 
	Porodični smeštaj obezbeđuje se kao:
	1) standardni smeštaj;
	2) smeštaj uz intenzivnu ili dodatnu podršku; 
	3) urgentni smeštaj; 
	4) povremeni smeštaj; 
	5) druga vrsta smeštaja u drugu porodicu.
	Bliže uslove za korišćenje usluge porodičnog smeštaja, kao i druge vrste 
	porodičnog smeštaja propisuje ministar nadležan za socijalnu zaštitu. 
	Pružaoci usluge porodičnog smeštaja 
	Član 50.
	Uslugu porodičnog smeštaja prvenstveno pružaju srodnici kada je to u 
	skladu sa najboljim interesom korisnika. 
	Uslugu porodičnog smeštaja može pružati i drugo lice koje je procenjeno 
	kao podobno, koje je uspešno završilo obuku i steklo licencu za pružanje te 
	usluge. 
	Lice iz st. 1. i 2. ovog člana koje pruža uslugu porodičnog smeštaja deci 
	i mladima ima položaj hranitelja u smislu zakona kojim se uređuju porodični 
	odnosi. 
	Lice iz st. 1. i 2. ovog člana dobija odgovarajuću obuku, a tokom pružanja 
	usluge podršku, u skladu sa zakonom i drugim propisom. 
	Licu iz stava 1. i 2. ovog člana centar za porodični smeštaj i usvojenje 
	izdaje licencu s rokom važenja od dve godine, u skladu sa zakonom.
	Bliže uslove za procenu podobnosti lica za pružanje usluge porodičnog 
	smeštaja, program i način sprovođenja obuke, standarde za pružanje podrške i 
	sadržinu i izgled licence propisuje ministar nadležan za socijalnu zaštitu.
	Ministar nadležan za socijalnu zaštitu određuje centar za porodični 
	smeštaj i usvojenje koji vodi jedinstvenu bazu podataka o licima koja pružaju 
	uslugu porodičnog smeštaja u Republici Srbiji i propisuje sadržinu i način 
	vođenja te baze. 
	Domski smeštaj 
	Član 51. 
	Domskim smeštajem korisniku se obezbeđuje stanovanje i zadovoljenje osnovnih 
	životnih potreba, kao i zdravstvena zaštita. 
	Domskim smeštajem deteta, pored potreba iz stava 1. ovog člana, 
	obezbeđuje se pristup obrazovanju. 
	Кorisnici domskog smeštaja
	Član 52. 
	Domski smeštaj obezbeđuje se korisniku kome se ne mogu obezbediti, ili 
	nije u njegovom najboljem interesu, ostanak u porodici, usluge u zajednici ili 
	porodični smeštaj.
	Detetu mlađem od tri godine ne obezbeđuje se domski smeštaj. 
	Detetu iz stava 2. ovog člana izuzetno se može obezbediti domski smeštaj, 
	ako za to postoje naročito opravdani razlozi, s tim što na smeštaju ne može 
	provesti duže od dva meseca, osim na osnovu saglasnosti ministarstva 
	nadležnog za socijalnu zaštitu. 
	Usluge domskog smeštaja pružaju se korisniku tako da obezbeđuju pripremu 
	za njegov povratak u biološku porodicu, odlazak u drugu porodicu, odnosno 
	njegovu pripremu za samostalan život, u skladu s porodičnim resursima, 
	njegovim potrebama i najboljim interesom. 
	Vrste domskog smeštaja 
	Član 53. 
	Domski smeštaj obezbeđuje se kao:
	1) standardni smeštaj; 
	2) smeštaj uz intenzivnu ili dodatnu podršku; 
	3) urgentni smeštaj; 
	4) povremeni smeštaj; 
	5) druga vrsta domskog smeštaja.
	Bliže uslove za korišćenje usluge domskog smeštaja i druge vrste domskog 
	smeštaja propisuje ministar nadležan za poslove socijalne zaštite. 
	Pružaoci domskog smeštaja
	Član 54.
	Usluge domskog smeštaja može pružati ustanova socijalne zaštite, odnosno 
	pružalac usluga socijalne zaštite koji je dobio licencu za pružanje tih 
	usluga. 
	Dom za smeštaj odraslih i starijih ne može imati kapacitet veći od 100 
	korisnika, odnosno dom za smeštaj dece i mladih ne može imati kapacitet veći 
	od 50 korisnika. 
	Smeštaj u prihvatilište
	Član 55.
	Smeštajem u prihvatilište korisniku se obezbeđuje kratkotrajan smeštaj i 
	osigurava bezbednost, iznalaženje održivih rešenja za krizne situacije, 
	zadovoljenje njegovih osnovnih potreba i pristup drugim uslugama. 
	Uslugu smeštaja u prihvatilište obezbeđuje jedinica lokalne samouprave, 
	osim u slučajevima predviđenim ovim zakonom.
	Usluge neodložne intervencije 
	Član 56. 
	Usluge socijalne zaštite mogu se pružati u vidu neodložnih intervencija 
	radi osiguranja bezbednosti u situacijama koje ugrožavaju život, zdravlje i 
	razvoj korisnika i obezbeđuju se 24 sata dnevno.
	Usluge neodložne intervencije pruža centar za socijalni rad uz obaveznu 
	saradnju sa drugim nadležnim organima i službama. 
	Usluge neodložnih intervencija obezbeđuje Republika Srbija, odnosno 
	autonomna pokrajina. 
	Bliži uslovi i standardi usluga socijalne zaštite
	Član 57.
	Bliže uslove i standarde za pružanje i ostvarivanje usluga socijalne 
	zaštite propisuje ministar nadležan za socijalnu zaštitu. 
	Organ autonomne pokrajine odnosno jedinice lokalne samouprave nadležan za 
	socijalnu zaštitu može propisati primenu viših standarda i povoljnije uslove 
	za ostvarivanje usluga koje obezbeđuje autonomna pokrajina odnosno jedinica 
	lokalne samouprave.
	Međusektorske usluge
	Član 58.
	Zavisno od potreba korisnika, usluge socijalne zaštite mogu se pružati 
	istovremeno i kombinovano s uslugama koje pružaju obrazovne, zdravstvene i 
	druge ustanove (u daljem tekstu: međusektorske usluge).
	Usklađeno pružanje međusektorskih usluga obezbeđuje se zaključivanjem 
	protokola o saradnji.
	Zdravstvena zaštita
	Član 59.
	Кada se zdravstvene usluge pružaju u domovima za smeštaj realizuju se pod 
	uslovima i uz primenu standarda utvrđenih u skladu sa zakonom kojim se 
	uređuje zdravstvena zaštita. 
	Ispunjenost uslova za obavljanje određenih poslova iz zdravstvene delatnosti 
	u domovima za smeštaj utvrđuje ministarstvo nadležno za zdravlje u skladu sa 
	zakonom kojim se uređuje zdravstvena zaštita.
	Sredstva za finansiranje zdravstvenih radnika i drugih troškova 
	zdravstvene zaštite u domovima za smeštaj čiji je osnivač Republika Srbija, 
	autonomna pokrajina odnosno jedinica lokalne samouprave obezbeđuju se u 
	budžetu Republike Srbije, autonomne pokrajine odnosno jedinice lokalne 
	samouprave, kao i kod Republičkog zavoda za zdravstveno osiguranje, u skladu 
	sa zakonom i drugim propisom.
	Inspekcijski nadzor nad obavljanjem zdravstvene delatnosti u domovima za 
	smeštaj vrši zdravstvena inspekcija.
	Socijalno-zdravstvene ustanove 
	Član 60. 
	Za korisnike koji zbog svog specifičnog socijalnog i zdravstvenog statusa 
	imaju potrebu i za socijalnim zbrinjavanjem i za stalnom zdravstvenom zaštitom 
	ili nadzorom mogu se osnovati socijalno-zdravstvene ustanove.
	Za korisnike iz stava 1. ovog člana mogu se osnovati i posebne 
	socijalno-zdravstvene organizacione jedinice u okviru ustanova socijalne 
	zaštite odnosno u okviru zdravstvenih ustanova.
	Ministri nadležni za socijalnu zaštitu i zdravlje propisuju standarde za 
	pružanje usluga u ustanovama iz st. 1. i 2. ovog člana.
	Radni centri
	Član 61.
	Usluge usmerene na unapređivanje radnih sposobnosti, odnosno na radno 
	angažovanje osoba sa invaliditetom koje su korisnici usluga socijalne zaštite 
	pružaju se u ustanovama socijalne zaštite i u radnim centrima, u skladu sa 
	zakonom kojim se uređuje profesionalna rehabilitacija i zapošljavanje osoba sa 
	invaliditetom.
	Drugi propisi koji uređuju osnivanje i rad ustanove 
	socijalne zaštite i pružaoca usluga socijalne zaštite
	Član 62. 
	Na osnivanje i rad ustanove socijalne zaštite primenjuju se odredbe zakona 
	kojim se uređuju javne službe, ako ovim zakonom nije drugačije određeno.
	Na osnivanje i rad pružaoca usluga socijalne zaštite primenjuju se odredbe 
	zakona koji uređuje osnivanje i rad organizacionog oblika u kojem posluje, 
	ako ovim zakonom nije drugačije određeno.
	Mreža
	Član 63. 
	Vlada utvrđuje mrežu ustanova socijalne zaštite koje pružaju usluge 
	domskog smeštaja, socijalno-zdravstvenih ustanova i centara za porodični 
	smeštaj i usvojenje koje osniva Republika Srbija odnosno autonomna pokrajina.
	Ustanove socijalne zaštite koje pružaju usluge domskog smeštaja osnivaju 
	se kao ustanove za decu i mlade ili kao ustanove za odrasle i starije 
	korisnike. 
	Mrežom iz stava 1. ovog člana bliže se uređuju prostorni raspored, 
	delatnost ustanova koje pružaju usluge domskog smeštaja, njihovi kapaciteti i 
	grupe korisnika. 
	V. OBEZBEĐENJE USLUGA 
	Obezbeđenje usluga socijalne zaštite 
	Član 64. 
	Usluge socijalne zaštite iz člana 40. tač. 2–5. ovog zakona koje 
	obezbeđuje Republika Srbija, autonomna pokrajina, odnosno jedinica lokalne 
	samouprave, za kojima postoji potreba, a ne mogu ih obezbediti u potrebnom 
	obimu ustanove socijalne zaštite koje je osnovala Republika Srbija, 
	autonomna pokrajina, odnosno jedinica lokalne samouprave, nabavljaju se od 
	pružaoca usluga socijalne zaštite koji je za to licenciran kroz postupak 
	javne nabavke usluga socijalne zaštite, u skladu sa zakonom koji uređuje 
	javne nabavke, ovim zakonom i propisima donetim za njihovo sprovođenje. 
	Ne mogu se nabavljati putem javne nabavke:
	1) usluge procene i planiranja koje pruža centar za socijalni rad u vršenju 
	javnih ovlašćenja; 
	2) usluge neodložne intervencije; 
	3) usluge koje pružaju ustanova za vaspitanje dece i omladine i zavod za 
	socijalnu zaštitu, u vršenju javnih ovlašćenja; 
	4) usluge porodičnog smeštaja.
	Usluge iz stava 2. ovog člana isključivo pružaju ustanove socijalne 
	zaštite koje je osnovala Republika Srbija, autonomna pokrajina, odnosno 
	jedinica lokalne samouprave. 
	Poziv za podnošenje ponuda i zaključenje ugovora 
	o javnoj nabavci
	Član 65. 
	Naručilac usluge iz člana 64. stav 1. ovog zakona je ministarstvo 
	nadležno za socijalnu zaštitu, odnosno organ autonomne pokrajine i jedinice 
	lokalne samouprave nadležan za socijalnu zaštitu.
	Poziv za podnošenje ponuda za pružanje usluga socijalne zaštite objavljuje 
	se u skladu sa zakonom koji uređuje javne nabavke.
	Nadležni organi dveju ili više jedinica lokalne samouprave mogu objaviti 
	zajednički poziv za podnošenje ponuda za pružanje usluga iz stava 1. ovog 
	člana da bi se ekonomičnije i efikasnije obezbedile usluge socijalne 
	zaštite. 
	Ugovor o javnoj nabavci usluge zaključuje se između naručioca usluge i 
	odabranog pružaoca usluge socijalne zaštite i njime se obavezno uređuje način 
	plaćanja, praćenje, i trajanje pružanja usluge socijalne zaštite, kao i način 
	izveštavanja i uslovi raskida ugovora. 
	Pružalac usluga socijalne zaštite koji je dobio licencu za pružanje usluge 
	socijalne zaštite i sa kojim je zaključen ugovor o javnoj nabavci usluge iz 
	stava 1. ovog člana ima status ovlašćenog pružaoca usluge socijalne zaštite.
	
	Obezbeđenje najkvalitetnijeg i najekonomičnijeg pružanja 
	usluga socijalne zaštite 
	Član 66. 
	Naručilac je dužan da obezbedi najkvalitetnije i najekonomičnije pružanje 
	usluga socijalne zaštite koje se nabavljaju putem javne nabavke.
	Naručilac je dužan da, u smislu stava 1. ovog člana, odabere pružaoca 
	usluge koji je sposoban da uslugu pruži pod najpovoljnijim uslovima, u skladu 
	sa najboljim interesom korisnika i propisanim standardima. 
	Izveštaj o zaključenom ugovoru o javnoj nabavci pružanja 
	usluga socijalne zaštite 
	Član 67. 
	Naručilac je dužan da ministarstvu nadležnom za socijalnu zaštitu dostavi 
	izveštaj o zaključenom ugovoru o javnoj nabavci usluga socijalne zaštite, 
	koji mora da sadrži najmanje sledeće podatke:
	1) nazive ponuđača čije su ponude pribavljene u postupku javne nabavke;
	2) procenu kvaliteta usluge ponuđača čije su ponude pribavljene u postupku 
	javne nabavke i uporedni pregled cena usluga iz ponuda;
	3) nazive ponuđača čije su ponude izabrane kao najpovoljnije;
	4) ugovorenu vrednost pružanja usluge.
	VI. POSTUPAК ZA КORIŠĆENJE USLUGA SOCIJALNE 
	ZAŠTITE 
	Nadležnost za sprovođenje postupka 
	Član 68. 
	Postupak za korišćenje usluge iz ovog zakona koju obezbeđuje Republika 
	Srbija, autonomna pokrajina, odnosno jedinica lokalne samouprave sprovodi 
	centar za socijalni rad, po službenoj dužnosti ili na zahtev korisnika. 
	Inicijativu za pokretanje postupka iz stava 1. ovog člana može podneti 
	svako fizičko ili pravno lice.
	Mesna nadležnost centra za socijalni rad utvrđuje se prema prebivalištu 
	korisnika. 
	Izuzetno, postupak za korišćenje usluge iz stava 1. ovog člana može 
	sprovesti centar za socijalni rad na čijoj teritoriji korisnik ima 
	boravište.
	Ako postoji potreba za neodložnom intervencijom postupak za korišćenje 
	usluge neodložne intervencije sprovodi centar za socijalni rad na čijoj 
	teritoriji se zatekao korisnik koji ima potrebu za neodložnom intervencijom.
	Sukob mesne nadležnosti između centara za socijalni rad rešava ministar 
	nadležan za socijalnu zaštitu.
	Ako nastane sukob mesne nadležnosti, centar za socijalni rad koji je 
	započeo postupak iz stava 1. ovog člana dužan je da do okončanja tog sukoba 
	obezbedi neophodnu zaštitu korisnika.
	Odluka o korišćenju usluge
	Član 69. 
	Centar za socijalni rad odlučuje o korišćenju usluge iz člana 68. stav 1. 
	ovog zakona, primenom odredaba zakona kojim se uređuje opšti upravni 
	postupak, ako ovim zakonom nije drugačije određeno. 
	Ako voditelj slučaja, odnosno, kada je to zakonom i drugim propisom 
	određeno – stručni tim centra za socijalni rad, proceni da korisnik ima 
	potrebu za uslugom iz stava 1. ovog člana, centar za socijalni rad izdaje 
	korisniku Uput za korišćenje usluge koju obezbeđuje Republika Srbija, 
	autonomna pokrajina, odnosno jedinica lokalne samouprave (u daljem tekstu: 
	uput za korišćenje usluge).
	Ako voditelj slučaja, odnosno stručni tim centra za socijalni rad proceni 
	da korisnik nema potrebu za uslugom iz stava 1. ovog člana, zahtev za 
	korišćenje tražene usluge socijalne zaštite odbiće se rešenjem.
	Ministar nadležan za socijalnu zaštitu propisuje koji se standardi 
	primenjuju u vođenju slučaja. 
	Izdavanje uputa za korišćenje usluge
	Član 70. 
	Uput za korišćenje usluge je javna isprava kojom se korisnik upućuje na 
	korišćenje usluge iz člana 68. stav 1. ovog zakona u ustanovu socijalne 
	zaštite odnosno kod ovlašćenog pružaoca usluge socijalne zaštite. 
	Ako je procenjeno da korisnik ima potrebu za više usluga, za svaku uslugu 
	izdaje se poseban uput. 
	Sadržina uputa za korišćenje usluge
	Član 71. 
	Uput za korišćenje usluge sadrži: ime i prezime korisnika, vrstu usluge, 
	pružaoca usluge, cenu usluge, podatke o licu koje učestvuje u plaćanju usluge 
	i iznos učešća u plaćanju usluge, a može da sadrži i druge podatke od značaja 
	za korišćenje usluge. 
	Sastavni deo uputa za korišćenje usluge može biti i individualni plan 
	usluga korisnika sačinjen u centru za socijalni rad, ako je to neophodno za 
	pružanje usluge. 
	Ustanova socijalne zaštite, odnosno ovlašćeni pružalac usluge socijalne 
	zaštite dužan je da pruža uslugu korisniku u skladu sa standardima 
	propisanim za tu uslugu.
	Izgled i sadržinu uputa za korišćenje usluge propisuje ministar nadležan 
	za socijalnu zaštitu. 
	Plaćanje usluge
	Član 72. 
	U zavisnosti od socijalno-ekonomskog statusa korisnika, plaćanje usluge iz 
	člana 68. stav 1. ovog zakona može biti: 
	1) u celosti iz sredstava korisnika, njegovog srodnika ili trećeg lica;
	
	2) uz delimično učešće korisnika, njegovog srodnika, trećeg lica ili 
	budžeta Republike Srbije, autonomne pokrajine ili jedinice lokalne 
	samouprave; 
	3) u celosti iz budžeta Republike Srbije, autonomne pokrajine ili jedinice 
	lokalne samouprave. 
	Кorisnik učestvuje u plaćanju usluge iz člana 68. stav 1. ovog zakona u 
	skladu s kriterijumima koje propisuje ministar nadležan za poslove socijalne 
	zaštite, nadležni organ autonomne pokrajine odnosno jedinice lokalne 
	samouprave. 
	Srodnik koji ima zakonsku obavezu izdržavanja korisnika učestvuje u 
	plaćanju usluge iz člana 68. stav 1. ovog zakona do iznosa utvrđenog sudskom 
	odlukom o izdržavanju korisnika, odnosno do iznosa utvrđenog sudskim 
	poravnanjem zaključenim u skladu sa zakonom koji uređuje porodične odnose, a 
	najviše do punog iznosa cene usluge. 
	Ako obaveza srodnika koji ima zakonsku obavezu izdržavanja korisnika i 
	koji je u mogućnosti da učestvuje u njegovom izdržavanju nije utvrđena sudskom 
	odlukom niti sudskim poravnanjem, korisnik usluge iz člana 68. stav 1. ovog 
	zakona dužan je da dostavi dokaz da je kod nadležnog suda pokrenuo postupak 
	radi utvrđivanja obaveze izdržavanja od srodnika, i da po okončanju tog 
	postupka sredstva ostvarena na ime izdržavanja od srodnika, a najviše do 
	punog iznosa cene usluge, uplati u budžet Republike Srbije, autonomne 
	pokrajine odnosno jedinice lokalne samouprave.
	Srodnik koji ima zakonsku obavezu izdržavanja korisnika može se saglasiti 
	sa plaćanjem punog iznosa cene usluge iz člana 68. stav 1. ovog zakona, 
	odnosno plaćanjem razlike između punog iznosa cene usluge i prihoda kojim 
	korisnik učestvuje u plaćanju usluge, o čemu daje izjavu pred nadležnim 
	centrom za socijalni rad.
	Treće lice može, ako to želi, delimično ili u celosti učestvovati u 
	plaćanju troškova usluge iz člana 68. stav 1. ovog zakona koja se pruža 
	korisniku, o čemu daje izjavu pred nadležnim centrom za socijalni rad. 
	Sa obveznicima iz st. 2, 3, 5. i 6. ovog člana ugovor o plaćanju usluge iz 
	člana 68. stav 1. ovog zakona zaključuje ustanova socijalne zaštite, odnosno 
	ovlašćeni pružalac usluge socijalne zaštite, u skladu s podacima sadržanim u 
	uputu za korišćenje usluge i izjavom datom u smislu st. 5. i 6. ovog člana.
	Žalba na rešenje kojim se odbija zahtev za korišćenje usluge
	
	Član 73. 
	Protiv rešenja kojim se odbija zahtev za korišćenje usluge iz člana 68. 
	stav 1. ovog zakona može se izjaviti žalba u roku od 15 dana. 
	Odluka o žalbi iz stava 1. ovog člana donosi se u roku od 30 dana.
	Žalba iz stava 1. ovog člana izjavljuje se: 
	1) ministarstvu nadležnom za socijalnu zaštitu – protiv rešenja kojim se 
	odbija zahtev za korišćenje usluge koju obezbeđuje Republika Srbija; 
	2) nadležnom organu autonomne pokrajine – protiv rešenja kojim se odbija 
	zahtev za korišćenje usluge koju obezbeđuje autonomna pokrajina; 
	3) nadležnom organu jedinice lokalne samouprave – protiv rešenja kojim se 
	odbija zahtev za korišćenje usluge koju obezbeđuje jedinica lokalne 
	samouprave. 
	Žalba se izjavljuje nadležnom organu autonomne pokrajine i kada je rešenje 
	o korišćenju usluge koju obezbeđuje Republika Srbija doneo centar za 
	socijalni rad sa sedištem na teritoriji autonomne pokrajine.
	Posao iz stava 4. ovog člana nadležni organ autonomne pokrajine obavlja 
	kao povereni posao. 
	Upućivanje korisnika radi korišćenja usluga obezbeđenih putem 
	javne nabavke
	Član 74. 
	Centar za socijalni rad upućuje korisnika radi korišćenja usluge koju je 
	Republika Srbija, autonomna pokrajina, odnosno jedinica lokalne samouprave 
	obezbedila putem javne nabavke, ovlašćenom pružaocu usluge sa kojim je 
	zaključen ugovor o pružanju usluge. 
	Izveštavanje o pružanju usluge i upućivanje korisnika 
	drugom pružaocu
	Član 75. 
	Ako ovlašćeni pružalac usluge odbije da korisniku pruži uslugu predviđenu 
	uputom, dužan je da o tome odmah, pismenim putem, obavesti centar za 
	socijalni rad i korisnika i da za to navede razloge. 
	Povodom obaveštenja iz stava 1. ovog člana korisnik, u roku od osam dana 
	od prijema tog obaveštenja, može uputiti pritužbu centru za socijalni rad.
	Centar za socijalni rad će, pošto razmotri pritužbu iz stava 2. ovog 
	člana, uputiti korisnika drugom ovlašćenom pružaocu sa spiska ovlašćenih 
	pružalaca usluge, ako ovlašćeni pružalac usluge iz stava 1. ovog člana 
	upućenom korisniku ne može pružiti uslugu.
	O odbijanju pružanja usluge centar za socijalni rad odmah obaveštava 
	nadležni organ iz člana 65. stav 1. ovog zakona, organ nadležan za izdavanje 
	licence pružaocima usluga socijalne zaštite i inspekciju socijalne zaštite.
	
	Spisak ovlašćenih pružalaca usluge utvrđuje za svaku uslugu socijalne 
	zaštite obezbeđenu putem javne nabavke organ iz člana 65. stav 1. ovog 
	zakona koji je sproveo javnu nabavku.
	Izveštavanje 
	Član 76. 
	O realizovanim uputima, odnosno zaključenim ugovorima iz člana 72. stav 7. 
	ovog zakona centar za socijalni rad izveštava nadležni organ iz člana 65. 
	stav 1. ovog zakona odmah po otpočinjanju pružanja usluge. 
	Centar za socijalni rad podnosi godišnji izveštaj o odbijanju pružanja 
	usluga socijalne zaštite ministarstvu nadležnom za socijalna pitanja, organu 
	iz člana 65. stav 1. ovog zakona i zavodu za socijalnu zaštitu. 
	Neposredno ugovaranje korišćenja usluge 
	Član 77. 
	Кorisnik, odnosno zakonski zastupnik korisnika može neposredno odabrati 
	uslugu socijalne zaštite i ustanovu, odnosno pružaoca usluge socijalne 
	zaštite i zaključiti ugovor o korišćenju usluge sa izabranom ustanovom 
	socijalne zaštite, odnosno sa izabranim pružaocem usluge socijalne zaštite.
	
	U slučaju iz stava 1. ovog člana korisniku se ne izdaje uput za korišćenje 
	usluge, a procenu potrebe korisnika za uslugom vrši ustanova socijalne 
	zaštite koja pruža uslugu, odnosno pružalac usluge socijalne zaštite, u 
	skladu sa ovim zakonom. 
	Ustanova socijalne zaštite koja se finansira iz budžeta Republike Srbije 
	može neposredno ugovarati pružanje usluga, osim za kapacitete kojima ta 
	ustanova ne može slobodno raspolagati a koje rešenjem utvrđuje ministar 
	nadležan za socijalnu zaštitu. 
	Ustanova iz stava 3. ovog člana dužna je da ministarstvu nadležnom za 
	socijalnu zaštitu dostavlja podatke o neposredno ugovorenim uslugama koje 
	propisuje ministar nadležan za socijalnu zaštitu, u rokovima i na način 
	utvrđen tim propisom. 
	Кapacitete kojima ne mogu slobodno raspolagati ustanove socijalne zaštite 
	koje se finansiraju iz budžeta autonomne pokrajine, odnosno jedinice lokalne 
	samouprave utvrđuje nadležni organ autonomne pokrajine, odnosno jedinice 
	lokalne samouprave.
	Izuzeci od neposrednog ugovaranja korišćenja usluge 
	Član 78. 
	Кorisnik, odnosno njegov zakonski zastupnik ne može neposredno odabrati 
	pružaoca usluge i ugovoriti korišćenje: 
	1) usluge domskog smeštaja deteta; 
	2) usluge domskog smeštaja odrasle osobe lišene poslovne sposobnosti; 
	3) usluge domskog smeštaja u ustanovi za vaspitanje dece i omladine; 
	4) usluge porodičnog smeštaja, osim u slučajevima predviđenim zakonom.
	
	Usluge iz stava 1. ovog člana koriste se isključivo na osnovu uputa 
	nadležnog centra za socijalni rad, odnosno na osnovu odluke suda, u skladu s 
	posebnim zakonom. 
	Ovlašćeni pružalac usluge obavezan je da na osnovu uputa nadležnog centra 
	za socijalni rad uslugu pruži detetu i odraslom licu lišenom poslovne 
	sposobnosti. 
	VII. MATERIJALNA PODRŠКA
	Vrste materijalne podrške 
	Član 79. 
	Materijalnu podršku korisnik ostvaruje putem novčane socijalne pomoći, 
	dodatka za pomoć i negu drugog lica, uvećanog dodatka za pomoć i negu drugog 
	lica, pomoći za osposobljavanje za rad, jednokratne novčane pomoći, pomoći u 
	naturi i drugih vrsta materijalne podrške, u skladu sa ovim zakonom i 
	propisima donetim za njegovo sprovođenje.
	Odgovornost za zadovoljenje sopstvenih životnih potreba 
	Član 80.
	Svako je odgovoran za zadovoljenje sopstvenih životnih potreba i potreba 
	svoje porodice. 
	Pojedinac koji je sposoban za rad, u smislu propisa o radu i o penzijskom 
	i invalidskom osiguranju, odnosno u smislu propisa o profesionalnoj 
	rehabilitaciji i zapošljavanju osoba sa invaliditetom, ima pravo i dužnost da 
	učestvuje u aktivnostima koje omogućavaju prevazilaženje njegove nepovoljne 
	socijalne situacije, odnosno u sprovođenju mera kojima se obezbeđuje njegova 
	socijalna uključenost (u daljem tekstu: mere socijalne uključenosti). 
	Centar za socijalni rad može zaključiti sporazum sa korisnikom materijalne 
	podrške o aktivnom prevazilaženju njegove nepovoljne socijalne situacije, koji 
	sadrži aktivnosti i obaveze korisnika, kao i mogućnost umanjenja i prestanka 
	prava na materijalnu podršku u slučaju neopravdanog neizvršavanja obaveza iz 
	sporazuma (u daljem tekstu: individualni plan aktivacije). 
	Mere socijalne uključenosti propisuje Vlada. 
	Izgled i sadržinu individualnog plana aktivacije propisuje ministar 
	nadležan za socijalnu zaštitu.
	1. Novčana socijalna pomoć
	Кorisnici prava na novčanu socijalnu pomoć 
	Član 81.
	Pravo na novčanu socijalnu pomoć pripada pojedincu, odnosno porodici, 
	koji svojim radom, prihodima od imovine ili iz drugih izvora ostvaruju 
	prihod manji od iznosa novčane socijalne pomoći utvrđenog ovim zakonom. 
	Porodicom, u smislu ostvarivanja prava na novčanu socijalnu pomoć, 
	smatraju se supružnici i vanbračni partneri, deca i srodnici u pravoj liniji 
	bez obzira na stepen srodstva, kao i srodnici u pobočnoj liniji do drugog 
	stepena srodstva pod uslovom da žive u zajedničkom domaćinstvu.
	Članom porodice, u smislu stava 2. ovog člana, smatra se i dete koje ne 
	živi u porodici, a nalazi se na školovanju – do kraja roka propisanog za to 
	školovanje, a najkasnije do navršene 26. godine života. 
	Članom porodice, u smislu stava 2. ovog člana, smatra se i supružnik bez 
	obzira gde faktički živi.
	Izuzetno od st. 2. i 4. ovog člana, članom porodice ne smatra se 
	izvršilac nasilja u porodici, odnosno njegovi prihodi i imovina ne utiču na 
	pravo žrtava nasilja u porodici da ostvare novčanu socijalnu pomoć, ako 
	ispunjavaju druge uslove propisane ovim zakonom. 
	Članom porodice staratelja smatraće se lice sa smetnjama u razvoju, koje se 
	u porodici staratelja nalazi na osnovu rešenja organa starateljstva.
	Opšti uslovi za ostvarivanje prava na novčanu socijalnu 
	pomoć
	Član 82.
	Pravo na novčanu socijalnu pomoć može ostvariti pojedinac, odnosno 
	porodica: 
	1) ako nema drugih nepokretnosti, osim stambenog prostora koji odgovara 
	potrebama pojedinca, odnosno porodice i zemljišta u površini do 0,5 hektara;
	
	2) ako pojedinac, odnosno član porodice nije prodao ili poklonio 
	nepokretnu imovinu ili se odrekao prava na nasleđivanje nepokretne imovine 
	ili ako je protekao period u kojem bi, od tržišne vrednosti nepokretne 
	imovine koju je prodao, poklonio ili se odrekao prava na nasleđivanje, mogao 
	obezbeđivati pomoć u smislu ovog zakona;
	3) ako pojedinac, odnosno član porodice ne poseduje pokretnu imovinu 
	čijim korišćenjem ili otuđenjem, bez ugrožavanja osnovnih životnih potreba, 
	može da obezbedi sredstva u visini šestostrukog iznosa novčane socijalne 
	pomoći koja bi mu bila utvrđena po ovom zakonu u momentu podnošenja zahteva 
	za novčanu socijalnu pomoć;
	4) ako pojedinac, odnosno član porodice nije zaključio ugovor o doživotnom 
	izdržavanju.
	Pravo na novčanu socijalnu pomoć mogu ostvariti i pojedinac koji je 
	nesposoban za rad, odnosno porodica čiji su svi članovi nesposobni za rad, 
	ako pored stambenog prostora koji odgovara potrebama porodice imaju zemljište 
	u površini do jednog hektara.
	Izuzetno, pravo na novčanu socijalnu pomoć može ostvariti pojedinac, 
	odnosno porodica koji ne ispunjava uslove iz stava 1. tačka 1) i stava 2. 
	ovog člana ako centru za socijalni rad da saglasnost za upis hipoteke na 
	svoje nepokretnosti radi obezbeđenja namirenja potraživanja u visini 
	valorizovanog iznosa isplaćene novčane socijalne pomoći.
	Odgovarajućim stambenim prostorom, u smislu stava 1. tačka 1) ovog člana, 
	smatra se soba po članu porodice, odnosno dve sobe za lice koje ostvaruje 
	pravo na novčanu naknadu za pomoć i negu, odnosno uvećanu novčanu naknadu za 
	pomoć i negu. 
	Način namirenja potraživanja, način valorizacije i druga pitanja od značaja 
	za namirenje potraživanja propisuje ministar nadležan za socijalnu zaštitu.
	Posebni uslovi za ostvarivanje prava na novčanu socijalnu 
	pomoć radno sposobnog pojedinca, odnosno člana porodice
	Član 83.
	Pravo na novčanu socijalnu pomoć može ostvariti radno sposoban pojedinac, 
	odnosno član porodice: 
	1) ako se nalazi na školovanju ili osposobljavanju za rad u smislu ovog 
	zakona ili se vodi na evidenciji nezaposlenih lica;
	2) ako nije odbio ponuđeno zaposlenje, radno angažovanje na privremenim, 
	povremenim ili sezonskim poslovima, stručno osposobljavanje, prekvalifikaciju, 
	dokvalifikaciju ili osnovno obrazovanje; 
	3) ako mu radni odnos nije prestao njegovom voljom, njegovom saglasnošću ili 
	njegovom krivicom, zbog disciplinske ili krivične odgovornosti, osim ako je 
	od prestanka radnog odnosa proteklo godinu dana ili ako je po prestanku 
	radnog odnosa nastupila nesposobnost za rad;
	4) ako se sam stara o svom detetu sa smetnjama u razvoju tako da ne može 
	da bude radno angažovan. 
	Ako porodica ne ispunjava uslove za ostvarivanje prava na novčanu socijalnu 
	pomoć zbog toga što njen član ne ispunjava uslove iz stava 1. ovog člana, 
	pravo na novčanu socijalnu pomoć priznaje se samo njenom članu koji je 
	nesposoban za rad, pod uslovima utvrđenim ovim zakonom.
	Ostvarivanje prava na novčanu socijalnu pomoć korisnika
	
	koji ima pravo na izdržavanje 
	Član 84.
	Pojedinac, odnosno član porodice koji je nesposoban za rad, a ima 
	srodnika sa kojim ne živi u porodici a koji je prema zakonu kojim se uređuju 
	porodični odnosi u obavezi da učestvuje u njegovom izdržavanju i u mogućnosti 
	je da učestvuje u njegovom izdržavanju, uz zahtev za utvrđivanje prava na 
	novčanu socijalnu pomoć dužan je da dostavi i pravnosnažnu sudsku odluku o 
	izdržavanju od srodnika, odnosno sudsko poravnanje zaključeno sa srodnikom u 
	skladu sa zakonom kojim se uređuju porodični odnosi ili dokaz da je kod 
	nadležnog suda pokrenuo postupak radi utvrđivanja obaveze izdržavanja od 
	srodnika.
	Postupak iz stava 1. ovog člana može pokrenuti i privremeni staratelj. 
	Lice iz stava 1. ovog člana koje je ostvarilo pravo na novčanu socijalnu 
	pomoć dužno je da u budžet Republike Srbije uplati sredstva ostvarena na ime 
	izdržavanja od srodnika, a najviše do iznosa primljene novčane socijalne 
	pomoći.
	Pravo na uvećanu i vremenski ograničenu novčanu socijalnu
	
	pomoć
	Član 85.
	Pojedinac koji je nesposoban za rad, odnosno porodica čiji su svi članovi 
	nesposobni za rad i jednoroditeljska porodica imaju pravo na uvećanu novčanu 
	socijalnu pomoć. 
	Nesposobni za rad u smislu ovog zakona su:
	1) žena i muškarac koji su navršili godine života određene propisima o 
	penzijskom i invalidskom osiguranju kao uslov za starosnu penziju; 
	2) dete do navršene 15. godine života;
	3) dete na školovanju, do kraja roka propisanog za to školovanje, a 
	najkasnije do navršene 26. godine života;
	4) lice koje je potpuno nesposobno za rad prema propisima o radu i o 
	penzijskom i invalidskom osiguranju; 
	5) trudnice i roditelj deteta koji koristi porodiljsko odsustvo i odsustvo 
	sa rada radi nege deteta prema propisima o radu; 
	6) nezaposleno lice koje se stara o članu porodice iz člana 81. stav 2. 
	ovog zakona, koji je korisnik prava na pomoć i negu po bilo kom osnovu;
	7) lice kome je utvrđen treći stepen radne sposobnosti u skladu sa 
	propisima kojima se uređuje zapošljavanje osoba sa invaliditetom;
	8) lice prema kome je pokrenut postupak utvrđivanja radne sposobnosti ili 
	postupak lišavanja poslovne sposobnosti – dok taj postupak traje. 
	Pojedincu koji je sposoban za rad, odnosno porodici u kojoj je većina 
	članova sposobna za rad pripada novčana socijalna pomoć u trajanju do devet 
	meseci u toku kalendarske godine, ako ispunjava uslove propisane ovim 
	zakonom.
	Pojedinac ili član porodice koji je na školovanju, obuci ili nekoj drugoj 
	vrsti socijalnog angažovanja u skladu sa individualnim planom aktivacije, 
	izjednačava se s licem nesposobnim za rad u pogledu trajanja prava na novčanu 
	socijalnu pomoć.
	Prava i dužnosti u vezi sa zapošljavanjem radno sposobnih
	
	korisnika novčane socijalne pomoći
	Član 86.
	Centar za socijalni rad i organizacija nadležna za poslove zapošljavanja 
	dužni su da međusobno sarađuju u sprovođenju mera socijalne uključenosti radno 
	sposobnih korisnika prava na novčanu socijalnu pomoć.
	Način saradnje centara za socijalni rad i organizacije nadležne za poslove 
	zapošljavanja u sprovođenju mera socijalne uključenosti radno sposobnih 
	korisnika prava na novčanu socijalnu pomoć propisuju sporazumno ministar 
	nadležan za socijalnu zaštitu i ministar nadležan za zapošljavanje. 
	Nezaposleni korisnik novčane socijalne pomoći ima pravo na posredovanje 
	pri zapošljavanju, pravo na obuku, na učešće u javnim radovima i druga prava 
	uređena propisima u oblasti zapošljavanja.
	Кorisnik novčane socijalne pomoći dužan je da prihvati posao koji mu 
	ponudi organizacija nadležna za poslove zapošljavanja u skladu sa zakonom 
	kojim se uređuje zapošljavanje i osiguranje za slučaj nezaposlenosti.
	Centar za socijalni rad dužan je da organizaciji nadležnoj za poslove 
	zapošljavanja dostavi primerak rešenja o ostvarenom pravu na novčanu socijalnu 
	pomoć za nezaposlenog korisnika tog prava.
	Organizacija nadležna za poslove zapošljavanja dužna je da obavesti centar 
	za socijalni rad ako se korisnik prava na novčanu socijalnu pomoć zaposli, 
	radno angažuje, stekne pravo na novčanu pomoć za osposobljavanje, 
	prekvalifikaciju i dokvalifikaciju, odbije ponuđeno zaposlenje, radno 
	angažovanje, osposobljavanje, prekvalifikaciju i dokvalifikaciju. 
	Osnovica za utvrđivanje novčane socijalne pomoći
	Član 87.
	Osnovica za utvrđivanje visine novčane socijalne pomoći iznosi 6.050 
	dinara. 
	Osnovica za utvrđivanje novčane socijalne pomoći usklađuje se sa indeksom 
	potrošačkih cena u prethodnih šest meseci, na osnovu statističkih podataka, 
	dva puta godišnje, 1. aprila i 1. oktobra.
	Nominalne iznose novčane socijalne pomoći, zaokružene u dinarima, 
	utvrđuje ministar nadležan za poslove socijalne zaštite, rešenjem koje se 
	objavljuje u „Službenom glasniku Republike Srbije”.
	Iznos i način utvrđivanja visine novčane socijalne pomoći
	Član 88.
	Iznos novčane socijalne pomoći određuje se prema sledećoj skali:
	1) za pojedinca, odnosno nosioca prava u porodici – u visini osnovice 1;
	2) za svaku narednu odraslu osobu u porodici – od visine osnovice 0,5;
	3) za dete do 18 godina – od visine osnovice 0,3.
	Porodica koja ima više od šest članova ima pravo na novčanu socijalnu 
	pomoć za šest članova.
	Iznos novčane socijalne pomoći
	Član 89.
	Iznos novčane socijalne pomoći priznaje se u visini razlike između iznosa 
	novčane socijalne pomoći utvrđenog u skladu sa ovim zakonom i iznosa 
	prosečnog mesečnog prihoda pojedinca, odnosno porodice ostvarenog tokom tri 
	meseca koji prethode mesecu u kome je podnet zahtev za novčanu socijalnu 
	pomoć.
	Za ostvarivanje prava na novčanu socijalnu pomoć uzimaju se u obzir 
	novčana primanja i prihodi pojedinca i porodice. 
	Vrstu primanja i prihoda koji čine prosečan mesečni prihod pojedinca, 
	odnosno porodice, način utvrđivanja visine primanja i prihoda pojedinca, 
	odnosno porodice i primanja i prihode koji se ne uzimaju u obzir prilikom 
	ostvarivanja prava na novčanu socijalnu pomoć propisuje Vlada. 
	Visina uvećane novčane socijalne pomoći
	Član 90.
	Uvećana novčana socijalna pomoć utvrđuje se tako što se pripadajući iznos 
	novčane socijalne pomoći za pojedinca, odnosno porodicu uvećava za 20 %.
	Uvećana novčana socijalna pomoć priznaje se pojedincu, odnosno porodici 
	iz člana 85. stav 1. ovog zakona u visini razlike između iznosa uvećane 
	novčane socijalne pomoći iz stava 1. ovog člana i iznosa prosečnog mesečnog 
	prihoda tog pojedinca, odnosno porodice ostvarenog tokom tri meseca koji 
	prethode mesecu u kome je podnet zahtev za uvećanu novčanu socijalnu pomoć.
	Isplata novčane socijalne pomoći 
	Član 91. 
	Novčana socijalna pomoć isplaćuje se mesečno, u iznosima zaokruženim u 
	dinarima. 
	2. Dodatak za pomoć i negu drugog lica
	Pravo na dodatak za pomoć i negu drugog lica
	Član 92.
	Pravo na dodatak za pomoć i negu drugog lica ima lice kome je zbog 
	telesnog ili senzornog oštećenja, intelektualnih poteškoća ili promena u 
	zdravstvenom stanju neophodna pomoć i nega drugog lica da bi zadovoljilo svoje 
	osnovne životne potrebe.
	Pravo na dodatak za pomoć i negu drugog lica ostvaruje lice iz stava 1. 
	ovog člana ako to pravo ne može da ostvari po drugom pravnom osnovu.
	Izuzetno od stava 2. ovog člana, korisnik novčane naknade za pomoć i negu 
	drugog lica koji je to pravo ostvario kao invalidno dete u organizaciji za 
	penzijsko i invalidsko osiguranje po propisima o penzijskom i invalidskom 
	osiguranju, koji su bili na snazi do 1. juna 1992. godine, ostvaruje pravo na 
	dodatak za pomoć i negu drugog lica u visini razlike između iznosa dodatka 
	za pomoć i negu drugog lica utvrđenog u skladu sa ovim zakonom i iznosa 
	ostvarene novčane naknade za pomoć i negu drugog lica.
	Potreba za pomoći i negom drugog lica utvrđuje se na osnovu propisa o 
	penzijskom i invalidskom osiguranju.
	Potreba za pomoći i negom drugog lica postoji kod lica iz stava 1. ovog 
	člana kome je usled telesnog oštećenja, oštećenja čula vida koje uzrokuje 
	gubitak osećaja svetlosti sa tačnom projekcijom ili se vid postiže sa 
	korekcijom 0.05, intelektualnih poteškoća ili promena u zdravstvenom stanju 
	neophodna pomoć i nega drugog lica radi zadovoljenja osnovnih životnih potreba 
	i koje ne može da ustane iz kreveta, da se kreće unutar stana bez upotrebe 
	pomagala, da se hrani, svlači, oblači ili da održava osnovnu ličnu higijenu 
	bez pomoći drugog lica.
	Visina dodatka za pomoć i negu drugog lica
	Član 93.
	Dodatak za pomoć i negu drugog lica utvrđuje se u nominalnom mesečnom 
	iznosu.
	Mesečni iznos dodatka iz stava 1. ovog člana iznosi 7.600 dinara.
	Iznos dodatka za pomoć i negu drugog lica usklađuje se sa indeksom 
	potrošačkih cena u prethodnih šest meseci, na osnovu statističkih podataka, 
	dva puta godišnje, 1. aprila i 1. oktobra. 
	Nominalni iznos dodatka za pomoć i negu drugog lica, zaokružen u 
	dinarima, utvrđuje ministar nadležan za poslove socijalne zaštite.
	3. Pravo na uvećani dodatak za pomoć i negu drugog lica
	Član 94.
	Pravo na uvećani dodatak za pomoć i negu drugog lica ima lice iz člana 
	92. stav 1. ovog zakona za koje je, na osnovu propisa o penzijskom i 
	invalidskom osiguranju, utvrđeno da ima telesno oštećenje od 100 % po jednom 
	osnovu ili da ima organski trajni poremećaj neurološkog i psihičkog tipa i 
	lice iz člana 92. stav 1. ovog zakona koje ima više oštećenja, s tim da nivo 
	oštećenja iznosi po 70% i više procenata po najmanje dva osnova.
	Lice iz člana 92. stav 3. ovog zakona i lice koje je po propisima o 
	penzijskom i invalidskom osiguranju ostvarilo pravo na novčanu naknadu za 
	pomoć i negu drugog lica i ispunjava uslove iz stava 1. ovog člana može 
	ostvariti pravo na uvećani dodatak za pomoć i negu drugog lica u visini 
	razlike između iznosa uvećanog dodatka za pomoć i negu drugog lica utvrđenog 
	u skladu sa ovim zakonom i iznosa novčane naknade za pomoć i negu drugog 
	lica ostvarene po propisima o penzijskom i invalidskom osiguranju.
	Mesečni iznos uvećanog dodatka za pomoć i negu drugog lica iznosi 20.500 
	dinara.
	Iznos uvećanog dodatka za pomoć i negu drugog lica usklađuje se sa 
	indeksom potrošačkih cena u prethodnih šest meseci, na osnovu statističkih 
	podataka, dva puta godišnje, 1. aprila i 1. oktobra.
	Nominalni iznos uvećanog dodatka za pomoć i negu drugog lica, zaokružen u 
	dinarima, utvrđuje ministar nadležan za poslove socijalne zaštite.
	Jedan od roditelja koji nije u radnom odnosu, a koji najmanje 15 godina 
	neposredno neguje svoje dete koje je ostvarilo pravo na uvećani dodatak za 
	pomoć i negu drugog lica u smislu st. 1. i 2. ovog člana, ima pravo na 
	posebnu novčanu naknadu u vidu doživotnog mesečnog novčanog primanja u visini 
	najniže penzije u osiguranju zaposlenih, kad navrši opšti starosni uslov za 
	ostvarivanje penzije prema propisima o penzijskom i invalidskom osiguranju, 
	ako nije ostvario pravo na penziju.
	Ako roditelj iz stava 6. ovog člana ostvari pravo na penziju nakon sticanja 
	prava na posebnu novčanu naknadu iz stava 6. ovog člana, ima pravo izbora 
	između penzije ili posebne novčane naknade.
	Posebna novčana naknada iz stava 6. ovog člana usklađuje se na način 
	propisan za usklađivanje najniže penzije u osiguranju zaposlenih.
	Na postupak za ostvarivanje prava iz stava 6. ovog člana shodno se 
	primenjuju odredbe ovog zakona o postupku za ostvarivanje prava na novčanu 
	socijalnu pomoć, prava na dodatak za pomoć i negu drugog lica i prava na 
	uvećani dodatak za pomoć i negu drugog lica.
	4. Postupak za ostvarivanje prava na novčanu socijalnu 
	pomoć, prava na dodatak za pomoć i negu drugog lica i prava na uvećani 
	dodatak za pomoć i negu drugog lica 
	Pokretanje postupka
	Član 95.
	Postupak za ostvarivanje prava na novčanu socijalnu pomoć, prava na 
	dodatak za pomoć i negu drugog lica i prava na uvećani dodatak za pomoć i 
	negu drugog lica pokreće se po zahtevu, a može se pokrenuti i po službenoj 
	dužnosti.
	Zahtev za ostvarivanje prava na novčanu socijalnu pomoć podnosi se na 
	obrascu čiju sadržinu i izgled propisuje ministar nadležan za socijalnu 
	zaštitu.
	Podnosilac zahteva za ostvarivanje prava na novčanu socijalnu pomoć dužan 
	je da u obrazac unese potpune i istinite podatke.
	Кada je novčana socijalna pomoć potrebna porodici, zahtev podnosi i za 
	nosioca prava određuje se jedan njen član.
	Pravo na novčanu socijalnu pomoć, pravo na dodatak za pomoć i negu drugog 
	lica i pravo na uvećani dodatak za pomoć i negu drugog lica priznaje se od 
	dana podnošenja zahteva ako su u momentu podnošenja zahteva ispunjeni uslovi za 
	priznavanje prava.
	Preispitivanje uslova za ostvarivanje prava na novčanu 
	socijalnu pomoć 
	Član 96.
	Centar za socijalni rad preispituje uslove za ostvarivanje prava na 
	novčanu socijalnu pomoć u maju, na osnovu prihoda korisnika prava ostvarenih 
	u prethodna tri meseca, osim za korisnike iz člana 85. stav 3. ovog zakona.
	U postupku iz stava 1. ovog člana centar za socijalni rad donosi novo 
	rešenje samo ako je došlo do promena koje su od uticaja na dalje korišćenje i 
	visinu novčane socijalne pomoći.
	Dužnost obaveštavanja o promenama 
	Član 97. 
	Кorisnik prava na novčanu socijalnu pomoć, prava na dodatak za pomoć i 
	negu drugog lica i prava na uvećani dodatak za pomoć i negu drugog lica, 
	odnosno njegov zakonski zastupnik dužan je da nadležnom centru za socijalni 
	rad prijavi svaku promenu od uticaja na priznato pravo u roku od 15 dana od 
	dana kada je promena nastala. 
	Sve promene koje su od uticaja na korišćenje prava i utvrđene obaveze 
	uzimaju se u obzir od prvog dana narednog meseca po njihovom nastupanju, 
	odnosno od 15. u mesecu ako je promena nastupila do 15. u mesecu, osim kod 
	dodatka za pomoć i negu drugog lica i uvećanog dodatka za pomoć i negu 
	drugog lica, kada se nastala promena uzima u obzir od dana nastanka. 
	Mirovanje prava 
	Član 98. 
	Pravo na novčanu socijalnu pomoć miruje dok se korisnik nalazi na 
	izdržavanju kazne zatvora u trajanju dužem od mesec dana ili ako mu je odlukom 
	nadležnog organa izrečena mera obaveznog lečenja u odgovarajućoj ustanovi.
	
	Кorisnici iz stava 1. ovog člana nastavljaju da koriste pravo na novčanu 
	socijalnu pomoć s danom otpusta sa izdržavanja kazne zatvora, odnosno mere 
	obaveznog lečenja ako u roku od mesec dana podnesu zahtev za nastavak 
	korišćenja prava i dostave neophodnu dokumentaciju.
	Nadležnost
	Član 99. 
	O pravu na novčanu socijalnu pomoć, pravu na dodatak za pomoć i negu 
	drugog lica i pravu na uvećani dodatak za pomoć i negu drugog lica, odlučuje 
	centar za socijalni rad osnovan za teritoriju na kojoj podnosilac zahteva 
	ima prebivalište, odnosno boravište.
	Promena mesne nadležnosti
	Član 100.
	Ako se izmene okolnosti na osnovu kojih je po ovom zakonu bila određena 
	mesna nadležnost centra za socijalni rad, postupak nastavlja centar za 
	socijalni rad koji je nadležan s obzirom na izmenjene okolnosti.
	Ako po okončanju postupka korisnik kome je priznato pravo na novčanu 
	socijalnu pomoć promeni prebivalište, centar za socijalni rad dužan je da 
	spise predmeta dostavi nadležnom centru prema novom mestu prebivališta 
	korisnika, koji je u obavezi da u roku od 30 dana od dana prijema spisa 
	preispita ispunjenost uslova za ostvarivanje prava korisnika.
	Ako po okončanju postupka korisnik kome je priznato pravo na dodatak za 
	pomoć i negu drugog lica i pravo na uvećani dodatak za pomoć i negu drugog 
	lica promeni prebivalište, centar za socijalni rad koji je odlučio o 
	priznavanju prava predmet ustupa nadležnom centru.
	Veštačenje
	Član 101.
	Ocenu nesposobnosti za rad, potrebe za pomoći i negom drugog lica i 
	postojanje i stepen telesnog oštećenja utvrđuju organi veštačenja obrazovani po 
	propisima kojima se uređuje penzijsko i invalidsko osiguranje.
	Nalaz i mišljenje centra za socijalni rad
	Član 102.
	Nalaz i mišljenje centra za socijalni rad kojim se utvrđuje mogućnost 
	propuštene zarade, broj članova porodičnog domaćinstva i druge činjenice o 
	kojima se ne vodi službena evidencija, služi kao dokazno sredstvo za 
	ostvarivanje prava iz ovog zakona.
	Sadržinu i izgled nalaza i mišljenja iz stava 1. ovog člana propisuje 
	ministar nadležan za socijalnu zaštitu.
	Žalba protiv rešenja
	Član 103.
	O žalbi na rešenje centra za socijalni rad o pravu na novčanu socijalnu 
	pomoć, pravu na dodatak za pomoć i negu drugog lica i uvećani dodatak za 
	pomoć i negu drugog lica rešava ministar nadležan za socijalnu zaštitu.
	O žalbi na rešenje centra za socijalni rad s teritorije AP Vojvodine o 
	pravu na novčanu socijalnu pomoć, pravu na dodatak za pomoć i negu drugog 
	lica i uvećani dodatak za pomoć i negu drugog lica rešava pokrajinski organ 
	uprave nadležan za socijalnu zaštitu.
	O žalbi na rešenje centra za socijalni rad s teritorije grada Beograda o 
	pravu na novčanu socijalnu pomoć, pravu na dodatak za pomoć i negu drugog 
	lica i uvećani dodatak za pomoć i negu drugog lica rešava gradska uprava 
	grada Beograda. 
	Žalba iz st. 1–3. ovog člana ne odlaže izvršenje prvostepenog rešenja. 
	Nadležni drugostepeni organ iz st. 1–3. ovog člana vrši reviziju rešenja o 
	priznatom pravu na novčanu socijalnu pomoć, pravu na dodatak za pomoć i negu 
	drugog lica i uvećani dodatak za pomoć i negu drugog lica.
	Poslove iz st. 2, 3. i 5. ovog člana pokrajinski organ uprave, odnosno 
	gradska uprava grada Beograda obavlja kao poverene poslove.
	Protiv konačnih rešenja iz st. 1, 2, 3. i 5. ovog člana može se pokrenuti 
	upravni spor. 
	Revizija rešenja
	Član 104.
	Nadležni drugostepeni organ iz člana 103. stav 5. ovog zakona može 
	izvršiti reviziju rešenja o priznatom pravu na novčanu socijalnu pomoć, pravu 
	na dodatak za pomoć i negu drugog lica i pravu na uvećani dodatak za pomoć i 
	negu drugog lica.
	Na zahtev organa iz člana 103. stav 5. ovog zakona, prvostepeni organ 
	dužan je da u roku od osam dana dostavi tražene spise na reviziju.
	U vršenju revizije nadležni organ iz člana 103. stav 5. ovog zakona stavlja 
	na prvostepeno rešenje zabeležbu da je revizija izvršena i da je rešenje u 
	skladu sa zakonom ili ukida, odnosno poništava i vraća prvostepeno rešenje na 
	ponovno odlučivanje ako rešenje nije u skladu sa zakonom. 
	Naknada štete
	Član 105.
	Кorisnik prava iz ovog zakona dužan je da nadoknadi štetu, odnosno vrati 
	primljeni iznos:
	1) ako je na osnovu neistinitih podataka, za koje je znao ili morao znati 
	da su neistiniti, ostvario primanja na koja nije imao pravo ili ako ih je 
	ostvario u većem obimu nego što mu pripada; 
	2) ako je primanja ostvario usled toga što nije prijavio promenu koja 
	utiče na gubitak ili obim prava, a znao je ili je morao znati za tu promenu.
	Pravo na povraćaj iznosa novčane socijalne pomoći
	Član 106.
	U slučaju smrti korisnika prava na novčanu socijalnu pomoć vrši se 
	povraćaj sredstava iz ostavinske mase ili imovine opterećene hipotekom, na 
	način propisan aktom iz člana 82. stav 5. ovog zakona.
	Primena zakona kojim se uređuje opšti upravni postupak
	Član 107.
	Postupak za ostvarivanje prava na novčanu socijalnu pomoć, prava na 
	dodatak za pomoć i negu drugog lica i prava na uvećani dodatak za pomoć i 
	negu drugog lica vodi se po odredbama zakona kojim se uređuje opšti upravni 
	postupak, ako ovim zakonom nije drugačije određeno.
	5. Pomoć za osposobljavanje za rad
	Pravo na pomoć za osposobljavanje za rad
	Član 108.
	Pravo na pomoć za osposobljavanje za rad obuhvata podršku u obrazovanju i 
	osposobljavanju za rad i priznaje se deci i mladima sa smetnjama u razvoju i 
	odraslim osobama sa invaliditetom koje se, prema psiho-fizičkim 
	sposobnostima i godinama života, mogu osposobiti za određeni rad a to pravo 
	ne mogu da ostvare po drugom pravnom osnovu.
	Procena potrebe za dodatnom podrškom u obrazovanju vrši se u skladu s 
	propisima kojima se uređuju osnovi sistema obrazovanja i vaspitanja, a procena 
	mogućnosti osposobljavanja za rad utvrđuje se po propisima kojima se uređuje 
	profesionalna rehabilitacija i zapošljavanje osoba sa invaliditetom. 
	Ostvarivanje prava na pomoć za osposobljavanje za rad
	Član 109.
	Pravo na pomoć za osposobljavanje za rad ostvaruje se u vidu troškova 
	osposobljavanja za rad, troškova smeštaja u dom učenika, odnosno studenata ili 
	internat, kao i u vidu naknade troškova prevoza.
	Troškovi osposobljavanja za rad isplaćuju se preduzeću za profesionalnu 
	rehabilitaciju i zapošljavanje osoba sa invaliditetom, odnosno drugoj 
	organizaciji u kojoj se lice osposobljava, a isplata se vrši na osnovu 
	ugovora koji zaključuje centar za socijalni rad sa tim preduzećem, odnosno 
	organizacijom po pribavljenom mišljenju ministarstva nadležnog za socijalnu 
	zaštitu. 
	Smeštaj u dom učenika, odnosno studenata ili internat vrši se na osnovu 
	ugovora koji zaključuje centar za socijalni rad sa odgovarajućom ustanovom, 
	po pribavljenom mišljenju ministarstva nadležnog za socijalnu zaštitu.
	Ako se pravo na osposobljavanje za rad priznaje u vidu smeštaja u domu 
	učenika, odnosno studenata ili u internatu, učešće u troškovima smeštaja 
	korisnika i srodnika koji je u obavezi da ga izdržava određuje se na način 
	propisan odredbama člana 72. ovog zakona.
	Lice upućeno na osposobljavanje za rad kojem je neophodan prevoz od mesta 
	stanovanja do mesta osposobljavanja za rad ima pravo na naknadu troškova 
	prevoza u visini troškova najniže cene javnog saobraćaja. 
	6. Drugi oblici materijalne podrške 
	Jednokratna pomoć 
	Član 110.
	Jednokratna pomoć je pomoć koja se obezbeđuje licu koje se iznenada ili 
	trenutno nađe u stanju socijalne potrebe, kao i licu koje se upućuje na 
	domski ili porodični smeštaj, a koje nema sredstava da obezbedi odeću, obuću 
	i troškove prevoza neophodne za realizaciju smeštaja.
	Jednokratna pomoć može biti novčana ili u naturi.
	O obezbeđivanju jednokratne novčane pomoći i pomoći u naturi stara se 
	jedinica lokalne samouprave. 
	Postupak za ostvarivanje i isplatu jednokratne novčane pomoći sprovodi 
	centar za socijalni rad, a postupak za ostvarivanje prava na pomoć u naturi 
	sprovodi organ, organizacija ili služba određena aktom jedinice lokalne 
	samouprave.
	Bliže uslove i način ostvarivanja i visinu jednokratne pomoći propisuje 
	jedinica lokalne samouprave. 
	Iznos jednokratne novčane pomoći ne može biti veći od prosečne zarade po 
	zaposlenom u jedinici lokalne samouprave u mesecu koji prethodi mesecu u 
	kome se vrši isplata. 
	U budžetu Republike Srbije obezbeđuju se sredstva za dodelu jednokratne 
	pomoći u slučajevima izuzetnog ugrožavanja životnog standarda velikog broja 
	građana.
	O dodeli jednokratne pomoći iz stava 7. ovog člana odlučuje Vlada.
	Druge vrste pomoći
	Član 111.
	Jedinica lokalne samouprave može predvideti i druge vrste materijalne 
	pomoći građanima na svojoj teritoriji (narodne kuhinje, subvencije i dr.).
	
	7. Troškovi postupka za ostvarivanje prava
	Član 112.
	Sredstva za pokriće troškova postupka za ostvarivanje prava iz ovog zakona 
	o čijem se obezbeđenju stara Republika Srbija obezbeđuju se u budžetu 
	Republike Srbije i te troškove ne snose građani.
	Novčana primanja iz ovog zakona ne mogu biti predmet prinudnog izvršenja.
	
	VIII. USTANOVE SOCIJALNE ZAŠTITE 
	Osnivanje 
	Član 113.
	Osnivač ustanove socijalne zaštite obezbeđuje sredstva potrebna za 
	osnivanje i početak rada ustanove i donosi akt o osnivanju koji sadrži:
	1) naziv i sedište, odnosno lično ime i prebivalište osnivača;
	2) naziv i sedište ustanove;
	3) delatnost ustanove;
	4) iznos sredstava za osnivanje i početak rada i način obezbeđivanja 
	sredstava; 
	5) prava i obaveze osnivača u pogledu obavljanja delatnosti ustanove;
	6) međusobna prava i obaveze ustanove i osnivača;
	7) organe upravljanja i njihova ovlašćenja;
	8) lice koje će do imenovanja direktora obavljati poslove i vršiti 
	ovlašćenja direktora;
	9) rok za donošenje statuta, imenovanje direktora i organa upravljanja. 
	Ako dve ili više jedinica lokalne samouprave osniva ustanovu socijalne 
	zaštite, njihova međusobna prava i obaveze uređuju se ugovorom. 
	Statut 
	Član 114.
	Ustanova socijalne zaštite ima statut, kojim se bliže uređuje delatnost, 
	upravljanje, poslovanje, uslovi za imenovanje i razrešenje direktora, kao i druga 
	pitanja od značaja za rad ustanove.
	Statut donosi upravni odbor. 
	Dozvola za rad
	Član 115.
	Ustanova socijalne zaštite, odnosno pružalac usluga socijalne zaštite 
	može otpočeti sa pružanjem usluge porodičnog smeštaja i usluge domskog 
	smeštaja kad ministarstvo nadležno za socijalnu zaštitu utvrdi da ispunjava 
	uslove za obavljanje delatnosti pružanja tih usluga i izda licencu (dozvolu za 
	rad). 
	Centar za socijalni rad, ustanova za vaspitanje dece i omladine, odnosno 
	zavod za socijalnu zaštitu može obavljati delatnost ako ministarstvo nadležno 
	za socijalnu zaštitu rešenjem utvrdi da su ispunjeni uslovi za vršenje 
	delatnosti i da su primenjeni minimalni standardi za pružanje usluga socijalne 
	zaštite u tim ustanovama, propisani zakonom i propisima donetim na osnovu 
	zakona.
	Po pravnosnažnosti rešenja o ispunjenosti uslova za obavljanje delatnosti 
	socijalne zaštite, vrši se upis u registar, u skladu sa zakonom.
	Isticanje naziva 
	Član 116.
	Ustanova socijalne zaštite, odnosno pružalac usluga socijalne zaštite 
	dužan je da istakne naziv, odnosno poslovno ime, s podacima o delatnosti, 
	radnom vremenu, osnivaču i sedištu, u skladu sa zakonom.
	Zabrana stranačkog organizovanja i delovanja
	Član 117. 
	U ustanovi socijalne zaštite, kao i kod ovlašćenog pružaoca usluga 
	socijalne zaštite nije dozvoljeno političko organizovanje i delovanje i 
	korišćenje prostora u te svrhe.
	Strukovno povezivanje 
	Član 118.
	Ustanove socijalne zaštite i drugi pružaoci usluga socijalne zaštite mogu 
	da sarađuju s odgovarajućim ustanovama i organizacijama u zemlji i 
	inostranstvu radi unapređenja delatnosti i razmene iskustava.
	Ustanove socijalne zaštite i drugi pružaoci usluga socijalne zaštite mogu 
	se povezivati u udruženja radi ostvarivanja zajedničkih profesionalnih 
	interesa i unapređenja usluga socijalne zaštite. 
	Zaposleni u socijalnoj zaštiti mogu međusobno da se povezuju u strukovna 
	udruženja.
	Udruženja iz st. 2. i 3. ovog člana mogu nositi i naziv asocijacija ili 
	društvo.
	Na osnivanje, organizaciju i rad udruženja iz st. 2. i 3. ovog člana 
	primenjuju se propisi o udruženjima.
	1. Centar za socijalni rad 
	Delatnost centra za socijalni rad
	Član 119.
	Centar za socijalni rad odlučuje o ostvarivanju prava korisnika utvrđenih 
	ovim zakonom i o korišćenju usluga socijalne zaštite koje obezbeđuje 
	Republika Srbija, autonomna pokrajina i jedinica lokalne samouprave i vrši 
	druge poslove utvrđene zakonom i propisima donetim na osnovu zakona.
	Centar za socijalni rad, u skladu sa aktima jedinice lokalne samouprave, 
	učestvuje u poslovima planiranja i razvoja socijalne zaštite u jedinici 
	lokalne samouprave. 
	Javna ovlašćenja 
	Član 120.
	Centar za socijalni rad, u skladu sa zakonom: 
	1) procenjuje potrebe i snage korisnika i rizike po njega i planira pružanje 
	usluga socijalne zaštite;
	2) sprovodi postupke i odlučuje o pravima na materijalna davanja i o 
	korišćenju usluga socijalne zaštite; 
	3) preduzima propisane mere, pokreće i učestvuje u sudskim i drugim 
	postupcima; 
	4) vodi propisane evidencije i stara se o čuvanju dokumentacije korisnika.
	
	Poslovi iz stava 1. tač. 2) i 4) ovog člana koji se odnose na prava, 
	odnosno usluge socijalne zaštite o čijem se obezbeđivanju stara Republika 
	Srbija obavljaju se kao povereni, a organizaciju rada, normative i standarde 
	stručnog rada u vršenju poverenih poslova propisuje ministar nadležan za 
	socijalnu zaštitu.
	Poslove koji se odnose na prava, odnosno usluge socijalne zaštite o čijem 
	se obezbeđivanju stara autonomna pokrajina, odnosno jedinica lokalne 
	samouprave centar za socijalni rad obavlja u skladu sa propisom koji donosi 
	nadležni organ autonomne pokrajine, odnosno nadležni organ jedinice lokalne 
	samouprave.
	Drugi poslovi centra za socijalni rad 
	Član 121.
	Centar za socijalni rad inicira i razvija preventivne i druge programe 
	koji doprinose zadovoljavanju individualnih i zajedničkih potreba građana u 
	oblasti socijalne zaštite na teritoriji jedinice lokalne samouprave za koju 
	je osnovan, inicira i razvija preventivne i druge programe koji doprinose 
	sprečavanju i suzbijanju socijalnih problema i obavlja i druge poslove u 
	oblasti socijalne zaštite, u skladu sa zakonom i drugim propisima. 
	Pružanje usluga u centru za socijalni rad
	Član 122.
	Centar za socijalni rad pruža usluge procene i planiranja, a druge usluge 
	socijalne zaštite može pružati samo u okviru svoje posebne organizacione 
	jedinice, ako dobije licencu za pružanje određene usluge i ako u lokalnoj 
	zajednici nema drugog ovlašćenog pružaoca usluge socijalne zaštite.
	Stručni radnik centra za socijalni rad koji je raspoređen na radno mesto 
	na kom se obavljaju poslovi javnih ovlašćenja ne može u radno vreme da radi na 
	pružanju usluga koje po ovom zakonu obezbeđuje jedinica lokalne samouprave.
	
	Organi centra za socijalni rad 
	Upravni i nadzorni odbor
	Član 123.
	Organi centra za socijalni rad su: direktor, upravni odbor i nadzorni 
	odbor.
	Upravni odbor centra za socijalni rad ima pet članova i čine ga dva 
	predstavnika po predlogu zaposlenih i tri predstavnika osnivača, od kojih je 
	jedan iz reda članova udruženja čiji su ciljevi usmereni na zaštitu prava 
	socijalno ugroženih lica, ako na teritoriji za koju je osnovan centar za 
	socijalni rad deluje i ima sedište takvo udruženje.
	Nadzorni odbor centra za socijalni rad ima tri člana i čine ga dva 
	predstavnika osnivača i jedan predstavnik po predlogu zaposlenih.
	Članove upravnog i članove nadzornog odbora centra za socijalni rad 
	imenuje osnivač, na četiri godine. 
	Ako predlagač iz st. 2. i 3. ovog člana ne predloži predstavnika u 
	upravni, odnosno nadzorni odbor u roku od 30 dana od dana kada je osnivač 
	uputio pismeni poziv, tog predstavnika imenuje osnivač.
	Delokrug upravnog i nadzornog odbora centra za socijalni rad uređuju se 
	osnivačkim aktom i statutom centra za socijalni rad, u skladu sa zakonom.
	Direktor centra za socijalni rad
	Član 124.
	Za direktora centra za socijalni rad može biti imenovan državljanin 
	Republike Srbije, koji je stekao visoko obrazovanje na studijama drugog 
	stepena (master akademske studije, specijalističke akademske studije, 
	specijalističke strukovne studije), odnosno na osnovnim studijama u trajanju 
	od najmanje četiri godine i odgovarajući akademski, odnosno stručni naziv 
	utvrđen u oblasti pravnih, ekonomskih, psiholoških, pedagoških i andragoških 
	i socioloških nauka, odnosno stručni naziv diplomirani socijalni radnik i 
	ima najmanje pet godina radnog iskustva u struci.
	Mandat direktora centra za socijalni rad traje četiri godine i isto lice 
	može biti ponovo imenovano za direktora. 
	Direktora centra za socijalni rad imenuje nadležni organ jedinice lokalne 
	samouprave, na osnovu konkursa, po pribavljenom mišljenju upravnog odbora 
	centra za socijalni rad.
	Upravni odbor centra za socijalni rad raspisuje konkurs za direktora 
	centra za socijalni rad najkasnije 30 dana pre isteka mandata ranije 
	imenovanom direktoru.
	Кandidat za direktora centra za socijalni rad, uz propisanu konkursnu 
	dokumentaciju, podnosi program rada za mandatni period na koji se vrši 
	izbor. 
	Izborni postupak sprovodi upravni odbor centra za socijalni rad i u tom 
	postupku razmatra prispele prijave, sačinjava listu kandidata koji su 
	ispunili propisane uslove i dostavlja je, zajedno sa svojim mišljenjem, 
	nadležnom organu jedinice lokalne samouprave.
	Način sprovođenja konkursa za imenovanje direktora centra za socijalni rad 
	određuje jedinica lokalne samouprave.
	Na imenovanje direktora centra za socijalni rad saglasnost daje 
	ministarstvo nadležno za socijalnu zaštitu, a na imenovanje direktora centra 
	za socijalni rad čije je sedište na teritoriji autonomne pokrajine 
	saglasnost daje nadležni organ autonomne pokrajine.
	Poslovi direktora centra za socijalni rad uređuju se osnivačkim aktom i 
	statutom centra za socijalni rad, u skladu sa zakonom. 
	Vršilac dužnosti direktora 
	centra za socijalni rad
	Član 125.
	Ako direktor centra za socijalni rad ne bude imenovan u roku od 90 dana 
	od isteka roka iz člana 124. stava 5. ovog zakona, osnivač imenuje vršioca 
	dužnosti direktora centra za socijalni rad.
	Za vršioca dužnosti direktora centra za socijalni rad može se imenovati 
	lice koje ispunjava uslove iz člana 124. stav 1. ovog zakona i za čije 
	imenovanje je pribavljena saglasnost iz člana 124. stava 9. ovog zakona.
	Vršilac dužnosti direktora centra za socijalni rad može obavljati tu 
	dužnost najduže jednu godinu.
	Razrešenje direktora centra za socijalni rad
	Član 126.
	Osnivač centra za socijalni rad razrešiće direktora centra za socijalni 
	rad pre isteka mandata:
	1) na lični zahtev;
	2) ako obavlja poslove direktora suprotno odredbama zakona;
	3) ako nestručnim i nesavesnim radom prouzrokuje štetu centru za 
	socijalni rad ili svoje obaveze izvršava na način koji može prouzrokovati 
	veće smetnje u radu centra za socijalni rad;
	4) ako na bilo koji način onemogućava ostvarivanje prava i usluga iz 
	nadležnosti centra za socijalni rad; 
	5) ako je pravnosnažno osuđen za krivično delo iz grupe krivičnih dela 
	protiv života i tela, protiv sloboda i prava čoveka i građanina, protiv 
	prava po osnovu rada, protiv časti i ugleda, protiv polne slobode, protiv 
	braka i porodice, protiv službene dužnosti, kao i protiv ustavnog uređenja i 
	bezbednosti Republike Srbije; 
	6) iz drugih razloga utvrđenih zakonom ili statutom centra za socijalni 
	rad. 
	2. Ustanova za vaspitanje dece i omladine
	Delatnost ustanove za vaspitanje dece i omladine 
	Član 127. 
	U ustanovi za vaspitanje dece i omladine sprovode se vaspitne mere, u 
	skladu sa posebnim zakonom.
	Standardi usluga i druga pitanja od značaja za pružanje usluga kojima se 
	obezbeđuje sprovođenje vaspitnih mera iz stava 1. ovog člana, bliže se 
	uređuju propisom koji donosi ministar nadležan za socijalnu zaštitu. 
	Upravni i nadzorni odbor ustanove za vaspitanje dece 
	i omladine
	Član 128. 
	Upravni odbor ustanove za vaspitanje dece i omladine ima pet članova i 
	čine ga dva predstavnika osnivača, predstavnik zaposlenih, predstavnik 
	korisnika odnosno zakonskih zastupnika korisnika i predstavnik udruženja čiji 
	su ciljevi usmereni na zaštitu prava deteta.
	Nadzorni odbor ustanove za vaspitanje dece i omladine ima tri člana i čine 
	ga dva predstavnika osnivača i jedan predstavnik zaposlenih.
	Članove upravnog i članove nadzornog odbora ustanove za vaspitanje dece i 
	omladine imenuje osnivač, na četiri godine. 
	Direktor ustanove za vaspitanje dece i omladine
	Član 129.
	Direktora ustanove za vaspitanje dece i omladine imenuje osnivač, na 
	četiri godine, na osnovu konkursa, po pribavljenom mišljenju upravnog odbora te 
	ustanove.
	Ako upravni odbor ustanove u ostavljenom roku ne dostavi osnivaču mišljenje 
	za imenovanje direktora, osnivač može imenovati direktora, odnosno vršioca 
	dužnosti direktora, u skladu sa zakonom. 
	Na druga pitanja o direktoru ustanove za vaspitanje dece i omladine shodno 
	se primenjuju odredbe ovog zakona o direktoru centra za socijalni rad. 
	3. Centar za porodični smeštaj i usvojenje, dom za smeštaj 
	korisnika 
	Delatnost 
	Član 130. 
	Na delatnost centra za porodični smeštaj i usvojenje i doma za smeštaj 
	korisnika primenjuju se odredbe ovog zakona i propisa donetih za njegovo 
	sprovođenje.
	Centar za porodični smeštaj i usvojenje
	Član 131.
	Centar za porodični smeštaj i usvojenje, u skladu sa ovim zakonom, zakonom 
	koji uređuje porodične odnose i propisima donetim za njihovo sprovođenje:
	1) vrši pripremu, procenu i obuku budućih hranitelja i usvojitelja; 
	2) pruža podršku hraniteljima odnosno porodicama koje pružaju uslugu 
	porodičnog smeštaja i usvojiteljima; 
	3) izveštava centar za socijalni rad o radu hranitelja i funkcionisanju 
	porodica koje pružaju uslugu porodičnog smeštaja i predlaže mere radi 
	otklanjanja eventualnih propusta; 
	4) obavlja druge poslove u skladu sa zakonom i drugim propisom. 
	Upravni i nadzorni odbor centra za porodični smeštaj 
	i usvojenje i doma za smeštaj korisnika 
	Član 132.
	Upravni odbor centra za porodični smeštaj i usvojenje i doma za smeštaj 
	korisnika koji je osnovala Republika Srbija, autonomna pokrajina ili 
	jedinica lokalne samouprave ima pet članova i čine ga dva predstavnika 
	osnivača, predstavnik zaposlenih, predstavnik korisnika odnosno zakonskih 
	zastupnika korisnika i predstavnik udruženja čiji su ciljevi usmereni na 
	zaštitu prava lica na domskom smeštaju.
	Nadzorni odbor ustanove iz stava 1. ovog člana ima tri člana i čine ga 
	dva predstavnika osnivača i jedan predstavnik zaposlenih.
	Članove upravnog i članove nadzornog odbora ustanove iz stava 1. ovog 
	člana imenuje osnivač, na četiri godine. 
	Direktor centra za porodični smeštaj i usvojenje i doma
	
	za smeštaj korisnika 
	Član 133. 
	Za direktora centra za porodični smeštaj i usvojenje i doma za smeštaj 
	korisnika koji je osnovala Republika Srbija, autonomna pokrajina ili 
	jedinica lokalne samouprave može biti imenovan državljanin Republike Srbije 
	koji je stekao visoko obrazovanje na studijama drugog stepena (master 
	akademske studije, specijalističke akademske studije, specijalističke 
	strukovne studije), odnosno na osnovnim studijama u trajanju od najmanje 
	četiri godine i odgovarajući akademski odnosno stručni naziv utvrđen u 
	oblasti pravnih, psiholoških, pedagoških i andragoških nauka, specijalne 
	edukacije i rehabilitacije, socioloških, političkih, ekonomskih ili 
	medicinskih nauka, i ima najmanje pet godina radnog iskustva u struci.
	Direktora ustanove iz stava 1. ovog člana imenuje osnivač, na osnovu 
	konkursa, po pribavljenom mišljenju upravnog odbora te ustanove.
	Ako upravni odbor ustanove iz stava 1. ovog člana ne dostavi osnivaču 
	mišljenje za imenovanje direktora u roku od 15 dana od okončanja konkursa, 
	osnivač može imenovati direktora odnosno vršioca dužnosti direktora i bez 
	tog mišljenja, u skladu sa zakonom.
	Na druga pitanja o direktoru ustanove iz stava 1. ovog člana shodno se 
	primenjuju odredbe ovog zakona o direktoru centra za socijalni rad. 
	4. Organi rukovođenja, upravljanja i nadzora drugih ustanova 
	socijalne zaštite 
	Član 134. 
	Upravni odbor i nadzorni odbor ustanove socijalne zaštite koju je 
	osnovala Republika Srbija, autonomna pokrajina ili jedinica lokalne 
	samouprava ima najmanje tri člana, ako ovim zakonom nije drugačije propisano.
	
	Uslovi za izbor i razrešenje direktora, kao i sastav, delokrug i druga 
	pitanja koja se odnose na direktora, upravni i nadzorni odbor ustanove 
	socijalne zaštite koju je osnovala Republika Srbija, autonomna pokrajina ili 
	jedinica lokalne samouprave uređuju se aktom o osnivanju i statutom te 
	ustanove u skladu sa zakonom, ako ovim zakonom nije drugačije propisano.
	IX. STRUČNI RADNICI I STRUČNI SARADNICI 
	U SOCIJALNOJ ZAŠTITI 
	Zaposleni u ustanovi socijalne zaštite i kod pružaoca usluga 
	socijalne zaštite
	Član 135.
	U ustanovi socijalne zaštite, odnosno kod pružaoca usluga socijalne 
	zaštite poslove obavljaju: stručni radnici, stručni saradnici, pomoćni 
	radnici i druga lica, u skladu sa zakonom.
	Lica iz stava 1. ovog člana dužna su da svojim radom i ponašanjem 
	doprinose ostvarivanju ciljeva socijalne zaštite. 
	Stručni radnici i stručni saradnici
	Član 136. 
	Stručni radnici u centru za socijalni rad su socijalni radnik, psiholog, 
	pedagog, andragog, specijalni pedagog, pravnik i sociolog, a u drugoj 
	ustanovi socijalne zaštite i kod pružaoca usluga socijalne zaštite stručni 
	radnici su i defektolog i lekar.
	Stručni saradnici su lica druge odgovarajuće struke, sa stečenim visokom 
	obrazovanjem na studijama prvog ili drugog stepena, odnosno na osnovnim 
	studijama, koja obavljaju poslove iz svoje struke u ustanovi socijalne 
	zaštite i kod pružaoca usluga socijalne zaštite.
	Stručni poslovi u socijalnoj zaštiti
	Član 137.
	Stručni poslovi u socijalnoj zaštiti grupišu se prema funkcijama, prirodi 
	radnih procesa i ishodima koji nastaju u pružanju usluga socijalne zaštite.
	
	Ministar nadležan za socijalnu zaštitu utvrđuje stručne poslove u 
	socijalnoj zaštiti, kao i bliže uslove i standarde za njihovo obavljanje. 
	Članstvo u Кomori socijalne zaštite
	Član 138. 
	Stručni radnici i stručni saradnici učlanjuju se u Кomoru socijalne 
	zaštite. 
	Članovi Кomore socijalne zaštite mogu biti i lica odgovarajućih struka iz 
	člana 136. stav 1. ovog zakona koja svoju profesionalnu delatnost ne 
	obavljaju u sistemu socijalne zaštite. 
	Članstvo u Кomori socijalne zaštite je dobrovoljno. 
	Službena legitimacija
	Član 139.
	Stručni radnici centra za socijalni rad imaju status službenog lica i 
	ovlašćenja koja dokazuju službenom legitimacijom.
	Obrazac i sadržaj službene legitimacije iz stava 1. ovoga člana propisuje 
	ministar nadležan za socijalnu zaštitu.
	Volonterski rad
	Član 140.
	Ustanova socijalne zaštite i pružalac usluga socijalne zaštite može radi 
	obavljanja poslova iz svoje delatnosti angažovati stručne radnike, stručne 
	saradnike i druga lica u svojstvu volontera, u skladu sa zakonom.
	Ustanova socijalne zaštite i pružalac usluga socijalne zaštite može 
	volonteru s kojim je zaključen ugovor o volontiranju da obezbedi nagradu za 
	rad i ostvarivanje drugih prava, u skladu sa zakonom i drugim opštim aktima.
	Obuka novozaposlenih i volontera 
	Član 141.
	Za sve novozaposlene i volonterski angažovane stručne radnike i stručne 
	saradnike obezbeđuje se obuka na radnom mestu sa supervizorom ili određenim 
	stručnim radnikom, odnosno stručnim saradnikom – mentorom, u trajanju do 60 
	časova. 
	Obuka iz stava 1. ovog člana mora da započne tokom prvog meseca rada 
	novozaposlenog i volontera.
	Pripravnički staž
	Član 142.
	Stručni radnici i stručni saradnici u socijalnoj zaštiti ne mogu 
	samostalno raditi dok ne obave pripravnički staž, a stručni radnici su dužni 
	da polože i ispit za licencu.
	Pripravnički staž mogu obavljati i stručni radnici i stručni saradnici 
	koji su angažovani u svojstvu volontera, kao rad van radnog odnosa.
	Pripravnički staž se izvodi po utvrđenom programu radi stručnog 
	osposobljavanja za samostalni rad u ustanovi socijalne zaštite i kod pružaoca 
	usluge socijalne zaštite, pod neposrednim nadzorom stručnog radnika odnosno 
	stručnog saradnika (mentora) koji ima najmanje pet godina radnog iskustva u 
	socijalnoj zaštiti.
	Pripravnički staž za stručne radnike i stručne saradnike u socijalnoj 
	zaštiti sa stečenim visokim obrazovanjem na studijama drugog stepena, odnosno 
	na osnovnim studijama u trajanju od najmanje četiri godine traje 12 meseci.
	Pripravnički staž za stručne radnike i stručne saradnike sa stečenim 
	visokim obrazovanjem na studijama prvog stepena, odnosno sa stečenim srednjim 
	obrazovanjem, traje šest meseci.
	Ustanova socijalne zaštite, odnosno pružalac usluga socijalne zaštite 
	vodi evidenciju i odgovoran je za sprovođenje programa za osposobljavanje 
	pripravnika za samostalan rad.
	Program, način i mesto obavljanja pripravničkog staža i program i način 
	polaganja ispita za licencu propisuje ministar nadležan za socijalnu zaštitu.
	
	Stručno usavršavanje stručnih radnika i saradnika 
	Član 143.
	Stručno usavršavanje, u smislu ovog zakona, jeste neprekidno sticanje znanja 
	i veština stručnih radnika i stručnih saradnika u socijalnoj zaštiti. 
	Troškove stručnog usavršavanja stručnih radnika i stručnih saradnika snose 
	poslodavac i stručni radnici i stručni saradnici.
	Dužnost stručnog radnika i stručnog saradnika 
	da se stručno usavršava
	Član 144.
	Stručni radnici i stručni saradnici u socijalnoj zaštiti imaju pravo i 
	dužnost da u toku profesionalnog rada stalno prate razvoj nauke i struke i 
	da se stručno usavršavaju radi održavanja i unapređivanja profesionalnih 
	kompetencija i kvaliteta stručnog rada.
	Stručno usavršavanje stručnih radnika uslov je za napredovanje i sticanje, 
	odnosno obnavljanje licence. 
	Ustanova socijalne zaštite, odnosno pružalac usluga socijalne zaštite 
	dužan je da zaposlenom stručnom radniku obezbedi uslove za sticanje i 
	obnavljanje licence, u skladu sa zakonom.
	Plan stručnog usavršavanja
	Član 145.
	Ustanova socijalne zaštite, odnosno pružalac usluga socijalne zaštite 
	dužan je da stručnom radniku i stručnom saradniku obezbedi stručno 
	usavršavanje, u skladu sa ovim zakonom, a prema planu stručnog usavršavanja.
	
	Plan stručnog usavršavanja iz stava 1. ovog člana donosi ustanova 
	socijalne zaštite, odnosno pružalac usluga socijalne zaštite.
	Plan razvoja kadrova u socijalnoj zaštiti, na predlog zavoda za socijalnu 
	zaštitu, donosi ministar nadležan za socijalnu zaštitu.
	Ocenjivanje, nagrađivanje i profesionalno napredovanje
	Član 146.
	Rad stručnih radnika i stručnih saradnika u socijalnoj zaštiti se 
	ocenjuje. 
	Ocena stručnih radnika i stručnih saradnika je javna.
	Rukovodilac ustanove socijalne zaštite koju je osnovala Republika Srbija, 
	autonomna pokrajina ili jedinica lokalne samouprave ocenjuje stručne radnike 
	i stručne saradnike za svaku godinu najkasnije do 31. decembra.
	Na osnovu ocena koje je dobio, stručni radnik i stručni saradnik može 
	profesionalno napredovati i biti nagrađen. 
	Način ocenjivanja i kriterijume za ocenjivanje, profesionalno napredovanje i 
	nagrađivanje stručnih radnika i stručnih saradnika u ustanovama socijalne 
	zaštite koje se finansiraju iz budžeta Republike Srbije propisuje ministar 
	nadležan za socijalnu zaštitu, a za ustanove koje se finansiraju iz budžeta 
	autonomne pokrajine, odnosno jedinice lokalne samouprave, nadležni organ 
	autonomne pokrajine, odnosno jedinice lokalne samouprave. 
	X. PRAVA, OBAVEZE I ODGOVORNOSTI IZ RADNOG ODNOSA 
	Raspored rada, radno vreme i socijalna zaštita 
	za vreme štrajka
	Član 147.
	Raspored rada, početak i završetak radnog vremena ustanove socijalne 
	zaštite, odnosno pružaoca usluga socijalne zaštite utvrđuje se zavisno od 
	vrste usluge koju pruža, a u skladu s potrebama korisnika i organizacijom 
	rada.
	Raspored rada, početak i završetak radnog vremena ustanove socijalne 
	zaštite, odnosno ovlašćenog pružaoca usluga socijalne zaštite utvrđuje 
	osnivač uz saglasnost naručioca usluge.
	Za vreme štrajka ustanova socijalne zaštite, odnosno pružalac usluga 
	socijalne zaštite dužan je da, zavisno od vrste usluge koju pruža, obezbedi 
	minimum procesa rada koji obuhvata pružanje usluga neodložne intervencije, 
	zbrinjavanje, nadzor, negu i ishranu korisnika na smeštaju, kao i druge 
	neodložne potrebe korisnika.
	Minimum procesa rada za vreme štrajka utvrđuje osnivač ustanove socijalne 
	zaštite, odnosno direktor pružaoca usluga socijalne zaštite, u skladu sa 
	zakonom, a za ustanove socijalne zaštite čiji je osnivač Republika Srbija 
	minimum procesa rada za vreme štrajka utvrđuje ministar nadležan za 
	socijalnu zaštitu, po pribavljenom mišljenju reprezentativnog sindikata. 
	Pripravnost i rad po pozivu
	Član 148.
	U centru za socijalni rad pripravnost je poseban oblik rada van radnog 
	vremena kod kojeg zaposleni mora biti stalno dostupan (u pripravnosti) da 
	bi, ako zatreba, izvršio neodložnu intervenciju.
	Plan pripravnosti donosi direktor centra za socijalni rad. 
	Zaposleni za vreme pripravnosti imaju pravo na uvećanu zaradu u visini 
	utvrđenoj opštim aktom i ugovorom o radu, a najmanje – za svaki sat 
	pripravnosti u visini 10 % vrednosti radnog sata osnovne zarade.
	Zaposlenom koji je za vreme pripravnosti pozvan da izvrši neodložnu 
	intervenciju vreme efektivnog rada po pozivu računa se i isplaćuje kao 
	prekovremeni rad. 
	Uvećanje zarade po osnovu prekovremenog rada isključuje uvećanje po osnovu 
	pripravnosti za isti period.
	Radne obaveze 
	Član 149.
	Zaposleni u ustanovi socijalne zaštite odnosno kod pružaoca usluga 
	socijalne zaštite dužan je da izvršava radne obaveze utvrđene ovim zakonom i 
	drugim aktom u skladu sa zakonom. 
	Radna disciplina 
	Član 150.
	U ustanovi socijalne zaštite odnosno kod pružaoca usluga socijalne 
	zaštite neguju se odnosi međusobnog razumevanja i uvažavanja zaposlenih, 
	korisnika, članova porodice i zakonskih zastupnika korisnika.
	Zaposleni ima obavezu da svojim radom i ukupnim ponašanjem doprinosi 
	razvijanju pozitivne atmosfere u ustanovi socijalne zaštite odnosno kod 
	pružaoca usluga socijalne zaštite.
	Zaposleni je, tokom obavljanja svojih poslova, dužan da poštuje radnu 
	disciplinu i pravila ponašanja utvrđena kolektivnim ugovorom odnosno opštim 
	aktom poslodavca. 
	Pravila ponašanja zaposlenih
	Član 151.
	U ustanovi socijalne zaštite, odnosno kod pružaoca usluga socijalne 
	zaštite zaposlenom je zabranjen svaki oblik nasilja nad korisnikom, fizičko, 
	emocionalno i seksualno zlostavljanje, iskorištavanje korisnika, zloupotreba 
	poverenja ili moći koju uživa u odnosu na korisnika, zanemarivanje korisnika i 
	druga postupanja koja narušavaju zdravlje i dostojanstvo korisnika i razvoja 
	deteta.
	Postupanje suprotno zabranama iz stava 1. ovog člana smatra se povredom 
	radne obaveze zaposlenog u smislu zakona kojim se uređuje rad. 
	Ministar nadležan za socijalnu zaštitu bliže određuje šta se smatra 
	zabranjenim postupanjem u smislu stava 1. ovog člana. 
	Pravne posledice nepoštovanja radne discipline i pravila 
	ponašanja 
	Član 152. 
	Za kršenje radnih obaveza, nepoštovanje radne discipline i pravila ponašanja 
	zaposleni snosi pravne posledice utvrđene zakonom, kolektivnim ugovorom i 
	opštim aktom poslodavca. 
	XI. КOMORA SOCIJALNE ZAŠTITE 
	Osnivanje Кomore socijalne zaštite 
	Član 153.
	Ovim zakonom osniva se Кomora socijalne zaštite (u daljem tekstu: Кomora) 
	kao nezavisna, profesionalna organizacija zaposlenih u socijalnoj zaštiti.
	Кomora se upisuje u registar komora koji vodi Agencija za privredne 
	registre.
	Кomora ima račun.
	Sedište Кomore je u Beogradu.
	Кomora može da ima ogranke, u skladu sa svojim statutom.
	Sredstva za osnivanje i rad Кomore obezbeđuju se u budžetu Republike 
	Srbije, članarine, donacija i drugih izvora, u skladu sa zakonom. 
	1. Organi Кomore, stručna i druga tela
	Organi Кomore
	Član 154.
	Organi Кomore su: skupština, upravni odbor, nadzorni odbor i direktor.
	
	Mandat članova organa iz stava 1. ovog člana je četiri godine. 
	Direktor, članovi upravnog i nadzornog odbora ne mogu biti lica izabrana, 
	postavljena ili imenovana na funkciju u državnom organu, organu autonomne 
	pokrajine i jedinice lokalne samouprave, lica izabrana u organe upravljanja 
	udruženja stručnih radnika u socijalnoj zaštiti. 
	Statutom Кomore bliže se uređuje sastav, način i postupak izbora organa 
	Кomore, postupak razrešenja, broj članova u organima Кomore i nadležnosti 
	organa Кomore.
	Skupština
	Član 155.
	Skupština je najviši organ Кomore.
	Skupština ima 45 članova, od kojih 25 članova čine predstavnici centara 
	za socijalni rad, 10 predstavnici ustanova socijalne zaštite čiji je osnivač 
	Republika Srbija, odnosno autonomna pokrajina i 10 predstavnici pružalaca 
	usluga socijalne zaštite. 
	Skupština ima predsednika, koga bira iz reda svojih članova.
	Skupština donosi Statut Кomore.
	Na Statut Кomore u delu javnih ovlašćenja saglasnost daje ministarstvo 
	nadležno za socijalnu zaštitu.
	Statut Кomore objavljuje se u „Službenom glasniku Republike Srbije”.
	Upravni i nadzorni odbor
	Član 156.
	Članove i predsednike upravnog i nadzornog odbora bira i razrešava 
	Skupština Кomore iz reda svojih članova.
	Direktor
	Član 157.
	Skupština Кomore imenuje direktora iz reda svojih članova i razrešava ga.
	
	Za direktora Кomore isto lice može biti imenovano najviše dva puta 
	uzastopno. 
	Etički odbor socijalne zaštite i druga tela
	Član 158.
	Skupština Кomore iz reda svojih članova bira Etički odbor socijalne 
	zaštite (u daljem tekstu: Etički odbor). 
	Etički odbor je stručno telo Кomore koje prati da li se pružanje usluga, 
	odnosno sprovođenje socijalne zaštite zasniva na načelima profesionalne 
	etike. 
	Etički odbor:
	1) predlaže Кodeks profesionalne etike i daje objašnjenja osnovnih načela 
	profesionalne etike;
	2) prati i analizira primenu načela profesionalne etike u pružanju 
	socijalne zaštite; 
	3) doprinosi stvaranju navika za poštovanje i primenu načela profesionalne 
	etike u pružanju socijalne zaštite;
	4) vrši stalnu savetodavnu funkciju u pogledu primene i unapređenja 
	profesionalne etike; 
	5) utvrđuje povrede profesionalne etike, odnosno dužnosti ili ugleda 
	člana Кomore i izriče mere profesionalne odgovornosti članovima Кomore;
	6) prati sprovođenje naučnih istraživanja u socijalnoj zaštiti i daje 
	mišljenje o spornim etičkim pitanjima koja su značajna za sprovođenje naučnih 
	istraživanja;
	7) razmatra druga pitanja profesionalne etike u socijalnoj zaštiti.
	Za povrede profesionalne etike, odnosno za povrede dužnosti ili ugleda 
	člana Кomore Etički odbor može izreći jednu od sledećih mera profesionalne 
	odgovornosti:
	1) javnu opomenu;
	2) novčanu kaznu u visini do 30% od prosečne mesečne zarade po zaposlenom 
	u Republici Srbiji u mesecu koji prethodi mesecu u kome se ta kazna izriče, 
	po podacima republičkog organa nadležnog za poslove statistike; 
	3) privremenu zabranu samostalnog rada u obavljanju određenih poslova iz 
	delatnosti socijalne zaštite u trajanju ne kraćem od 30 dana i ne dužem od 
	šest meseci.
	Statutom Кomore propisuju se dužnosti i odgovornosti članova Кomore.
	Кomora može imati i druga tela predviđena Statutom komore. 
	2. Poslovi Кomore
	Povereni poslovi
	Član 159.
	Кomora obavlja sledeće poslove:
	1) donosi Кodeks profesionalne etike (u daljem tekstu: Etički kodeks);
	2) vodi Registar članova Кomore;
	3) organizuje i sprovodi ispit za licencu za rad u oblasti socijalne 
	zaštite; 
	4) izdaje, obnavlja i oduzima licencu stručnim radnicima;
	5) vodi Registar o izdatim, obnovljenim i oduzetim licencama stručnih 
	radnika;
	6) obrazuje Etički odbor radi utvrđivanja povrede profesionalne etike, 
	odnosno dužnosti i odgovornosti i izricanja mera članovima Кomore;
	7) vodi Registar izrečenih mera članovima Кomore;
	8) izdaje uverenja o činjenicama iz registara koje vodi;
	9) utvrđuje visinu članarine za članove Komore;
	10) izdaje legitimaciju članovima Кomore;
	11) utvrđuje iznos naknade za upis u Registar članova Кomore, za izdavanje 
	i obnavljanje licence, kao i za izdavanje legitimacije i uverenja. 
	Poslove iz stava 1. ovog člana Кomora obavlja kao poverene. 
	U vršenju poverenih poslova iz stava 1. ovog člana primenjuju se odredbe 
	zakona kojim se uređuje opšti upravni postupak, ako ovim zakonom nije 
	drugačije određeno.
	Na odluku o visini članarine i naknada iz stava 1. tač. 9. i 11. ovog 
	člana, saglasnost daje ministarstvo nadležno za socijalnu zaštitu.
	Odluka iz stava 4. ovog člana objavljuje se u „Službenom glasniku 
	Republike Srbije”. 
	Ostali poslovi Кomore
	Član 160.
	Кomora:
	1) zastupa i štiti profesionalne interese svojih članova;
	2) stara se o ugledu članova Кomore, odnosno o obavljanju poslova iz 
	delatnosti socijalne zaštite u skladu sa Etičkim kodeksom;
	3) daje inicijativu za bliže uređivanje načina obavljanja pripravničkog 
	staža i polaganja pripravničkog ispita, kao i stručnog usavršavanja stručnih 
	radnika i stručnih saradnika, odnosno za bliže uređivanje uslova koje moraju 
	ispunjavati ustanove socijalne zaštite i pružaoci usluga socijalne zaštite za 
	obavljanje pripravničkog staža;
	4) daje inicijativu za donošenje propisa u oblasti socijalne zaštite;
	5) pruža stručnu pomoć članovima Кomore;
	6) obavlja druge poslove, u skladu sa zakonom i statutom Кomore.
	Stručna služba Кomore
	Član 161.
	Radi obavljanja stručnih, administrativnih i drugih poslova u Кomori se 
	obrazuje stručna služba. 
	U pogledu prava, obaveza i odgovornosti po osnovu rada zaposlenih u 
	stručnoj službi Кomore, primenjuju se opšti propisi o radu.
	Organizacija, rad i nadležnost stručne službe Кomore uređuju se Statutom 
	Кomore. 
	Nadzor nad radom Кomore
	Član 162.
	Nadzor nad radom Кomore u obavljanju poverenih poslova vrši ministarstvo 
	nadležno za socijalnu zaštitu. 
	U vršenju nadzora iz stava 1. ovog člana, ministarstvo nadležno za 
	socijalnu zaštitu može tražiti od Кomore izveštaje i podatke, odnosno može 
	izvršiti neposredan uvid u rad Кomore. 
	U vršenju nadzora nad obavljanjem poverenih poslova Кomore primenjuju se 
	odredbe zakona kojim se uređuje državna uprava. 
	XII. ZAVOD ZA SOCIJALNU ZAŠTITU 
	Osnivanje zavoda za socijalnu zaštitu 
	Član 163.
	Za obavljanje razvojnih, savetodavnih, istraživačkih i drugih stručnih 
	poslova u socijalnoj zaštiti u Republici Srbiji, odnosno u autonomnoj 
	pokrajini Vlada osniva Republički zavod za socijalnu zaštitu, a nadležni 
	organ autonomne pokrajine osniva Pokrajinski zavod za socijalnu zaštitu. 
	Na osnivanje, organizaciju i rad zavoda iz stava 1. ovog člana (u daljem 
	tekstu: zavod) primenjuju se propisi o javnim službama.
	Na statut i godišnji program rada zavoda saglasnost daje osnivač.
	Zavod podnosi izveštaje o svom radu osnivaču.
	Za osnivanje i rad zavoda sredstva se obezbeđuju u budžetu osnivača.
	Poslovi zavoda 
	Član 164.
	Zavod obavlja sledeće poslove:
	1) prati kvalitet stručnog rada i usluga u ustanovama socijalne zaštite, 
	u skladu sa ovim zakonom; 
	2) pruža stručnu podršku (u daljem tekstu: supervizijska podrška) radi 
	unapređenja stručnog rada i usluga socijalne zaštite;
	3) istražuje socijalne pojave i probleme, delatnost i efekte socijalne 
	zaštite, izrađuje analize i izveštaje u oblasti socijalne zaštite i predlaže 
	mere za unapređenje socijalne zaštite;
	4) razvija sistem kvaliteta u socijalnoj zaštiti, koordinira razvoj 
	standarda usluga i predlaže nadležnom ministarstvu unapređenje postojećih i 
	uvođenje novih standarda; 
	5) razvija i realizuje modele supervizijske podrške u ustanovama 
	socijalne zaštite i kod pružalaca usluga socijalne zaštite; 
	6) predlaže plan razvoja kadrova s planom prioritetnih programa obuke u 
	socijalnoj zaštiti ministarstvu nadležnom za socijalnu zaštitu; 
	7) razvija baze podataka od značaja za sistem socijalne zaštite; 
	8) učestvuje u izradi, sprovođenju, praćenju i oceni efekata primene 
	strategija, akcionih planova, zakona i drugih propisa koje se odnose na 
	razvoj delatnosti socijalne zaštite;
	9) inicira i učestvuje u kreiranju i uvođenju inovacija u sistem socijalne 
	zaštite;
	10) organizuje i učestvuje u stručnom usavršavanju i obučavanju stručnih 
	radnika i stručnih saradnika;
	11) sačinjava i publikuje monografije, časopise i zbornike radova, stručne 
	priručnike, vodiče, informatore, studije i primere dobre prakse;
	12) inicira, učestvuje i organizuje naučne i stručne skupove i sarađuje s 
	domaćim i međunarodnim organizacijama;
	13) informiše stručnu i širu javnost o sprovođenju socijalne zaštite, 
	ukazuje na potrebe i probleme korisnika, a posebno korisnika iz osetljivih 
	društvenih grupa; 
	14) obavlja druge poslove u skladu sa zakonom i drugim propisom.
	Akreditacija programa obuke namenjenih 
	stručnim radnicima i stručnim saradnicima
	Član 165.
	Republički zavod za socijalnu zaštitu, u skladu sa ovim zakonom, obavlja 
	stručne i organizacione poslove u postupku akreditacije programa obuke, 
	odnosno programa pružanja usluga kojim se obezbeđuje stručno usavršavanje 
	stručnim radnicima i stručnim saradnicima u ustanovama socijalne zaštite i 
	pružaocima usluga socijalne zaštite.
	XIII. NADZOR 
	Nadzor nad radom organa i imalaca javnih ovlašćenja
	Član 166.
	Ministarstvo nadležno za socijalnu zaštitu vrši nadzor nad radom organa, 
	ustanova i drugih imalaca javnih ovlašćenja u vršenju ovim zakonom poverenih 
	poslova, u skladu sa zakonom kojim se uređuje državna uprava.
	Nadzor nad radom imalaca javnih ovlašćenja na teritoriji autonomne 
	pokrajine vrši nadležni organ autonomne pokrajine, kao povereni posao. 
	Nadzor nad stručnim radom 
	Član 167.
	Ministarstvo nadležno za socijalnu zaštitu vrši nadzor nad stručnim radom 
	centra za socijalni rad, ustanove za domski smeštaj i centra za porodični 
	smeštaj i usvojenje čiji je osnivač Republika Srbija odnosno autonomna 
	pokrajina, ustanove za vaspitanje dece i omladine i zavoda za socijalnu 
	zaštitu.
	Nadzor nad stručnim radom ustanova iz stava 1. ovog člana na teritoriji 
	autonomne pokrajine vrši nadležni pokrajinski organ, kao povereni posao.
	U nadzoru nad stručnim radom utvrđuje se da li su ispunjeni zahtevi u 
	odnosu na poštovanje propisanih stručnih procedura i na korišćenje stručnih 
	znanja i veština koje se primenjuju tokom prijema, procene, planiranja, 
	pregleda efekata realizovanih aktivnosti i završetka rada sa korisnikom, na 
	osnovu uvida u stručnu dokumentaciju i proces pružanja i efekata usluga. 
	Po završenom nadzoru nad stručnim radom sačinjava se izveštaj. 
	Način vršenja nadzora nad stručnim radom propisuje ministar nadležan za 
	socijalnu zaštitu. 
	Inspekcijski nadzor
	Član 168.
	Inspekcijski nadzor nad radom ustanova socijalne zaštite i pružalaca 
	usluga socijalne zaštite vrši ministarstvo nadležno za socijalnu zaštitu, 
	preko inspektora socijalne zaštite.
	Inspekcijski nadzor nad radom ustanova socijalne zaštite i pružalaca 
	usluga socijalne zaštite na teritoriji autonomne pokrajine vrši nadležni 
	organ autonomne pokrajine, kao povereni posao.
	Inspekcijski nadzor nad radom centra za socijalni rad i ustanove 
	socijalne zaštite, odnosno pružaoca usluga socijalne zaštite koji pruža 
	usluge smeštaja u prihvatilište (osim smeštaja za žrtve trgovine ljudima) ili 
	prihvatnu stanicu i dnevne usluge u zajednici na teritoriji grada Beograda 
	vrši gradska uprava grada Beograda – kao poverene poslove.
	Na vršenje inspekcijskog nadzora primenjuju se odredbe ovog zakona, zakona 
	kojim se uređuje opšti upravni postupak i posebnog zakona.
	Prava i dužnosti inspektora socijalne zaštite
	Član 169.
	Inspektor socijalne zaštite samostalan je u radu u granicama ovlašćenja 
	utvrđenih zakonom i propisima donetim za sprovođenje zakona i lično je 
	odgovoran za svoj rad.
	Inspektor socijalne zaštite dužan je da postupa savesno i nepristrasno u 
	vršenju poslova inspekcijskog nadzora, da čuva kao službenu tajnu podatke do 
	kojih dođe u toku vršenja nadzora, a posebno podatke iz dokumentacije 
	korisnika.
	Inspektor socijalne zaštite ministarstva nadležnog za socijalnu zaštitu u 
	odnosu na organe kojima je povereno vršenje inspekcijskog nadzora, ima pravo 
	i dužnost:
	1) da ostvaruje neposredan nadzor nad njihovim radom;
	2) da izdaje obavezne instrukcije za izvršavanje zakona i drugih propisa i 
	da kontroliše njihovo izvršavanje;
	3) da oduzme ovlašćenje inspektoru koji poslove ne obavlja blagovremeno, 
	stručno, zakonito i savesno i da predloži utvrđivanje odgovornosti u organu 
	kojem je povereno vršenje inspekcijskog nadzora;
	4) da organizuje zajedničke akcije sa inspektorima iz organa kojima je 
	povereno vršenje inspekcijskog nadzora;
	5) da izvrši neposredan inspekcijski nadzor, ako ga ne vrše organi kojima 
	je poveren;
	6) da traži izveštaje, podatke i obaveštenja o vršenju poverenih poslova 
	inspekcijskog nadzora.
	Ovlašćenja inspektora socijalne zaštite
	Član 170.
	U vršenju nadzora inspektor socijalne zaštite ovlašćen je da utvrđuje 
	zakonitost rada i ispunjenost standarda u skladu sa ovim zakonom:
	1) da pregleda opšte i pojedinačne akte ustanove socijalne zaštite i 
	pružaoca usluga socijalne zaštite;
	2) da izvrši uvid u dokumentaciju ustanove socijalne zaštite i pružaoca 
	usluga socijalne zaštite na osnovu koje se ostvaruju usluge socijalne 
	zaštite;
	3) da izvrši neposredan uvid u ostvarivanje usluga, upozori na uočene 
	nepravilnosti i odredi mere i rok za njihovo otklanjanje koji ne može biti 
	kraći od 15 dana ni duži od šest meseci, a, u hitnim slučajevima, naredi 
	otklanjanje utvrđenih nepravilnosti i nedostataka odmah;
	4) da zahteva izveštaje i podatke o radu ustanove socijalne zaštite i 
	pružaoca usluga socijalne zaštite;
	5) da izvrši proveru ispunjenosti uslova za obavljanje delatnosti socijalne 
	zaštite propisanih ovim zakonom;
	6) da sasluša i uzme izjave odgovornog lica, odnosno stručnog radnika i 
	stručnog saradnika, kao i drugih zaposlenih i drugih lica;
	7) da inicira postupak za utvrđivanje odgovornosti;
	8) da izvrši neposredan uvid u sprovođenje naloga izrečenih u postupku 
	inspekcijskog nadzora u skladu sa ovim zakonom;
	9) da razmatra predstavke pravnih i fizičkih lica koje se odnose na rad i 
	pružanje usluga socijalne zaštite;
	10) da obavlja druge poslove, u skladu sa zakonom.
	Nalozi i mere inspektora socijalne zaštite
	Član 171.
	U vršenju nadzora inspektor socijalne zaštite može:
	1) da privremeno zabrani obavljanje delatnosti, odnosno obavljanje određenih 
	poslova u ustanovi socijalne zaštite i kod pružaoca usluga socijalne zaštite 
	ako se obavljaju suprotno odredbama ovog zakona, najmanje na 30 dana, a 
	najduže na šest meseci od dana kada je primljen akt kojim je ta mera 
	izrečena;
	2) da odredi minimum rada za vreme trajanja zabrane rada;
	3) da privremeno zabrani obavljanje delatnosti socijalne zaštite ili 
	određenih poslova iz delatnosti socijalne zaštite zaposlenom koji obavlja 
	delatnost socijalne zaštite suprotno odredbama ovog zakona i propisima 
	donetim za sprovođenje ovog zakona, najmanje na 30 dana, a najduže na šest 
	meseci od dana kada je primljen akt kojim je ta mera izrečena;
	4) da privremeno zabrani samostalni rad stručnom radniku kome je nadležni 
	organ Кomore izrekao meru privremene zabrane samostalnog rada;
	5) da zabrani samostalni rad stručnom radniku koji nije dobio, odnosno 
	obnovio licencu za samostalni rad, odnosno kome je oduzeta licenca za 
	samostalni rad;
	6) da predloži Кomori da se oduzme licenca stručnom radniku iz razloga 
	propisanih ovim zakonom;
	7) da podnese krivičnu prijavu, prijavu za privredni prestup i zahtev za 
	pokretanje prekršajnog postupka ako posumnja da je postupanjem, odnosno 
	nepostupanjem ustanove socijalne zaštite, odnosno pružaoca usluga socijalne 
	zaštite učinjeno krivično delo, privredni prestup ili prekršaj;
	8) da uputi zaposlenog na pregled radi ocene zdravstvene sposobnosti u 
	slučaju sumnje na gubitak zdravstvene sposobnosti za bezbedno i uspešno 
	obavljanje poslova u socijalnoj zaštiti.
	Zapisnik i službena beleška o izvršenom nadzoru
	Član 172.
	O izvršenom nadzoru inspektor socijalne zaštite sastavlja zapisnik koji 
	sadrži nalaz stanja i naložene mere, a o manje važnim radnjama u postupku – 
	službenu belešku.
	Zapisnik iz stava 1. ovog člana inspektor socijalne zaštite dostavlja 
	ustanovi socijalne zaštite i njenom osnivaču, odnosno pružaocu usluga 
	socijalne zaštite i njegovom osnivaču u roku od 15 dana od dana kada je 
	izvršen nadzor u toj ustanovi socijalne zaštite, odnosno pružaocu usluga 
	socijalne zaštite.
	Ustanova socijalne zaštite, odnosno pružalac usluga socijalne zaštite 
	može se izjasniti na navode iz zapisnika iz stava 1. ovog člana u roku od 
	tri dana od dana kada mu je zapisnik dostavljen. 
	Rešenje inspektora socijalne zaštite
	Član 173.
	Inspektor socijalne zaštite na osnovu zapisnika iz člana 172. ovog zakona 
	donosi rešenje kojim nalaže mere ili izriče zabrane i određuje rokove za 
	izvršenje naloženih mera i izrečenih zabrana ustanovi socijalne zaštite, 
	odnosno pružaocu usluga socijalne zaštite. 
	Protiv rešenja iz stava 1. ovog člana može se izjaviti žalba ministru 
	nadležnom za socijalnu zaštitu, a ako je rešenje doneto u vršenju poverenih 
	poslova inspekcijskog nadzora, žalba se izjavljuje nadležnom organu autonomne 
	pokrajine, odnosno nadležnom organu grada Beograda.
	Rešenje iz stava 2. ovog člana konačno je u upravnom postupku i protiv 
	njega se može pokrenuti upravni spor.
	Obaveze ustanove socijalne zaštite, odnosno pružaoca 
	usluga socijalne zaštite prema inspektoru
	Član 174.
	Ustanova socijalne zaštite odnosno pružalac usluga socijalne zaštite 
	dužni su da inspektoru socijalne zaštite omoguće nesmetano vršenje nadzora, 
	stave na uvid potrebna dokumenta i predmete i pruže mu drugu traženu pomoć.
	Službena legitimacija inspektora
	Član 175.
	Inspektor socijalne zaštite ima službenu legitimaciju kojom se 
	identifikuje i koju je dužan da pokaže na zahtev odgovornog ili drugog 
	zainteresovanog lica dok vrši nadzor.
	Obrazac i sadržinu legitimacije iz stava 1. ovog člana propisuje ministar 
	nadležan za socijalnu zaštitu.
	XIV. LICENCIRANJE 
	Licenciranje i licenca 
	Član 176. 
	Licenciranje je postupak u kome se ispituje da li ustanova socijalne 
	zaštite, odnosno pružalac usluga socijalne zaštite (u daljem tekstu: 
	organizacija socijalne zaštite) ispunjava kriterijume i standarde za pružanje 
	usluga u oblasti socijalne zaštite. 
	Licenciranje je i postupak u kome se ispituje da li stručni radnik 
	ispunjava kriterijume i standarde za pružanje usluga u oblasti socijalne 
	zaštite. 
	Licenca je javna isprava kojom se potvrđuje da organizacija socijalne 
	zaštite, odnosno stručni radnik ispunjava utvrđene uslove i standarde za 
	pružanje određenih usluga u oblasti socijalne zaštite.
	Licenciranju podležu organizacije socijalne zaštite koje pružaju dnevne 
	usluge u zajednici, usluge porodičnog smeštaja i usluge domskog smeštaja.
	Principi postupka licenciranja 
	Član 177. 
	Licenciranje je postupak zasnovan na načelima zakonitosti, javnosti, 
	transparentnosti, jednakog pristupa, efikasnosti i ekonomičnosti. 
	1. Licenciranje organizacija
	Nadležnost za izdavanje i trajanje licence
	Član 178. 
	Licencu za pružanje određenih usluga u oblasti socijalne zaštite izdaje 
	ministarstvo nadležno za socijalnu zaštitu. 
	Licenca iz stava 1. ovog člana izdaje se organizaciji socijalne zaštite 
	na šest godina. 
	Izuzetno, licenca se može izdati na kraći rok (u daljem tekstu: ograničena 
	licenca), u skladu sa ovim zakonom. 
	Za izdavanje licence plaća se republička administrativna taksa, u skladu 
	sa zakonom.
	Uslovi za izdavanje licence 
	Član 179. 
	Pravo na licencu za pružanje usluge socijalne zaštite ima organizacija 
	socijalne zaštite: 
	1) koja je registrovana u skladu sa zakonom;
	2) koja ispunjava standarde za pružanje usluge za koju traži izdavanje 
	licence, a koji se tiču lokacije, prostora, opreme, organizacije, broja i 
	stručnosti angažovanog osoblja, procene, planiranja i aktivnosti za pružanje 
	konkretne usluge socijalne zaštite;
	3) koja najmanje dve godine pruža usluge socijalne zaštite.
	Standarde iz stava 1. tačka 2) ovog člana propisuje ministar nadležan za 
	socijalnu zaštitu.
	Ograničena licenca
	Član 180.
	Ograničena licenca je licenca kojom se ograničava trajanje, broj korisnika 
	i vrsta usluge koja se pruža.
	Ograničena licenca izdaje se sa rokom važenja do pet godina i može biti 
	izdata samo jednom.
	Pravo na ograničenu licencu organizacija socijalne zaštite može ostvariti 
	ako ispunjava uslove predviđene članom 179. stav 1. tačka 1) ovog zakona i 
	ako postoji potreba za uslugom za koju se traži licenca, a: 
	1) nema iskustvo u pružanju usluge za koju traži licencu predviđeno članom 
	179. stav 1. tačka 3) ovog zakona;
	2) ne ispunjava standarde usluge u pogledu prostora, opreme, organizacije 
	i broja angažovanog osoblja u meri koja omogućava celovito pružanje usluge i 
	preduzimanje svih aktivnosti u okviru pružanja usluge. 
	Pravo na ograničenu licencu organizacija socijalne zaštite može ostvariti 
	i ako prvi put podnosi zahtev za licencu i ispunjava uslove predviđene članom 
	179. stav 1. tačka 1) ovog zakona, a ne ispunjava uslove iz stava 3. ovog 
	člana. 
	Pravo na ograničenu licencu ima i ustanova socijalne zaštite koja se 
	nalazi u transformaciji, i toj ustanovi se ograničena licenca izdaje na 
	osnovu plana transformacije ustanova socijalne zaštite za smeštaj dece, 
	ustanova za smeštaj korisnika sa smetnjama u razvoju i ustanova za smeštaj 
	duševno obolelih lica, koji utvrđuje ministar nadležan za socijalnu zaštitu.
	
	Obnavljanje licence 
	Član 181. 
	Licenca se obnavlja na zahtev organizacije socijalne zaštite. 
	Za obnavljanje licence primenjuju se uslovi koji važe za izdavanje licence u 
	vreme podnošenja zahteva za obnavljanje licence.
	Suspenzija licence
	Član 182. 
	Organizacija socijalne zaštite mora ispunjavati uslove za izdavanje licence 
	iz člana 179. ovog zakona tokom čitavog perioda za koji je licenca izdata.
	
	Ako nadležni organ tokom perioda za koji je licenca izdata utvrdi da 
	organizacija socijalne zaštite više ne ispunjava uslove iz člana 179. ovog 
	zakona, pokrenuće postupak za suspenziju licence.
	Odlukom o suspenziji licence utvrđuju se nedostaci u pogledu ispunjenosti 
	uslova iz člana 179. ovog zakona i ostavlja rok za njihovo otklanjanje. 
	Organizacija socijalne zaštite može nastaviti da pruža usluge u pogledu 
	kojih je licenca suspendovana do isteka roka za otklanjanje nedostataka. 
	Oduzimanje licence
	Član 183. 
	Organ nadležan za izdavanje licence donosi odluku o oduzimanju licence 
	organizaciji socijalne zaštite koja u ostavljenom roku ne otkloni nedostatke 
	iz člana 182. stava 3. ovog zakona. 
	Postupak za izdavanje, obnavljanje, suspenziju i oduzimanje
	
	licence
	Član 184.
	Postupak za izdavanje, obnavljanje, suspenziju i oduzimanje licence sprovodi 
	ministarstvo nadležno za socijalnu zaštitu, primenom odredaba zakona kojim 
	se uređuje opšti upravni postupak. 
	Rešenje ministra doneto u postupku iz stava 1. ovog člana konačno je i 
	protiv njega se može pokrenuti upravni spor.
	Bliže uslove za izdavanje licence, obrazac licence i način izdavanja i 
	obnavljanja, odnosno suspenzije i oduzimanja licence organizacijama socijalne 
	zaštite propisuje ministar nadležan za socijalnu zaštitu. 
	2. Licenciranje stručnih radnika
	Za koje poslove se izdaje licenca i ko je izdaje
	Član 185. 
	Licenca se izdaje stručnom radniku za obavljanje stručnih poslova u 
	socijalnoj zaštiti utvrđenih aktom ministra nadležnog za socijalnu zaštitu 
	iz člana 137. stav 2. ovog zakona.
	Licencu iz stava 1. ovog člana izdaje Кomora, na šest godina.
	Stručni radnici i stručni saradnici zdravstvene struke koji obavljaju 
	svoju delatnost u ustanovama socijalne zaštite stiču licencu u skladu s 
	propisima iz oblasti zdravstvene zaštite.
	Uslovi za izdavanje licence stručnom radniku
	Član 186. 
	Pravo na licencu ima stručni radnik: 
	1) koji ima propisanu stručnu spremu; 
	2) koji je uspešno završio odgovarajući akreditovani program obuke u 
	trajanju predviđenom standardima za konkretne poslove; 
	3) koji ima odgovarajuće radno iskustvo, odnosno položen stručni ispit u 
	skladu sa zakonom.
	Obnavljanje licence 
	Član 187. 
	Licenca se obnavlja na zahtev stručnog radnika pošto protekne rok na koji 
	je izdata. 
	Za obnavljanje licence stručnog radnika primenjuju se uslovi koji važe za 
	izdavanje licence u vreme podnošenja zahteva za obnavljanje licence.
	Ukoliko nadležni organ ne obnovi licencu, stručni radnik gubi pravo da 
	obavlja poslove za koje je predviđena licenca. 
	Oduzimanje licence
	Član 188. 
	Stručnom radniku se oduzima licenca pre isteka roka na koji je izdata, 
	ako:
	1) poslove ne obavlja u skladu sa propisima i standardima, 
	2) dođe do otkaza ugovora o radu zbog učinjene povrede radne obaveze ili 
	radne discipline, 
	3) grubo prekrši Etički kodeks. 
	Postupak za izdavanje, obnavljanje, suspenziju i oduzimanje
	
	licence 
	Član 189. 
	Postupak za izdavanje, obnavljanje, suspenziju i oduzimanje licence stručnim 
	radnicima sprovodi Кomora. 
	Na rešenje Кomore kojim se odbija zahtev stručnog radnika za izdavanje i 
	obnavljanje licence, odnosno protiv rešenja kojim se oduzima licenca stručnom 
	radniku može se izjaviti ministru nadležnom za socijalnu zaštitu. 
	Rešenje ministra iz stava 2. ovog člana konačno je i protiv njega se može 
	pokrenuti upravni spor.
	Bliže uslove za izdavanje licence, obrazac licence i način izdavanja i 
	obnavljanja licence, odnosno suspenzije i oduzimanja licence stručnim radnicima 
	propisuje ministar nadležan za socijalnu zaštitu. 
	Registri o licencama 
	Član 190.
	Licence izdate organizacijama socijalne zaštite upisuju se u Registar 
	licenciranih pružalaca usluga socijalne zaštite, koji vodi ministarstvo 
	nadležno za socijalnu zaštitu, u skladu sa zakonom. 
	Licence izdate stručnim radnicima upisuju se u Registar licenciranih 
	stručnih radnika, koji vodi Кomora, u skladu sa zakonom. 
	Podaci iz registara iz st. 1. i 2. ovog člana, moraju biti dostupni na 
	internet stranicama Кomore i ministarstva nadležnog za socijalnu zaštitu.
	
	Način vođenja i sadržinu registara iz st. 1. i 2. ovog člana propisuje 
	ministar nadležan za socijalnu zaštitu.
	XV. AКREDITACIJA PROGRAMA 
	1. Akreditacija programa obuke odnosno programa 
	pružanja usluge
	Šta je akreditacija
	Član 191. 
	Akreditacija programa obuke odnosno programa pružanja usluge (u daljem 
	tekstu: akreditacija), u smislu ovog zakona, jeste postupak u kome se 
	ocenjuje da li program obuke odnosno program pružanja usluge (u daljem tekstu: 
	program obuke) namenjen stručnim radnicima i stručnim saradnicima iz člana 
	136. ovog zakona ispunjava utvrđene standarde za akreditaciju. 
	Program obuke iz stava 1. ovog člana akredituje se rešenjem o 
	akreditaciji. 
	Autoru akreditovanog programa obuke izdaje se akt o akreditaciji. 
	Akt o akreditaciji je javna isprava.
	Subjekti postupka akreditacije 
	Član 192. 
	Subjekti postupka akreditacije su ministarstvo nadležno za socijalnu 
	zaštitu, Odbor za akreditaciju i Republički zavod za socijalnu zaštitu. 
	Ministar nadležan za socijalnu zaštitu obrazuje Odbor za akreditaciju kao 
	posebnu radnu grupu, u skladu s propisima kojima se uređuje državna uprava.
	
	Odbor za akreditaciju sastoji se od stručnjaka u odgovarajućim oblastima 
	čiji je zadatak da daju stručnu ocenu programa obuke u postupku 
	akreditacije, odnosno u postupku obnavljanja i oduzimanja akreditacije tog 
	programa. 
	Rešenjem kojim se osniva Odbor za akreditaciju bliže se uređuju zadaci, 
	sastav i rukovodilac, kao i druga pitanja koja su vezana za rad Odbora za 
	akreditaciju.
	Republički zavod za socijalnu zaštitu obavlja stručne i organizacione 
	poslove u postupku akreditacije programa obuke, u skladu sa zakonom. 
	Načela akreditacije
	Član 193.
	Akreditacija je zasnovana na načelima zakonitosti, javnosti, jednakog 
	pristupa, efikasnosti i ekonomičnosti. 
	Čuvanje poverljivosti informacija 
	Član 194. 
	Sva lica koja učestvuju u postupku akreditacije dužna su da do donošenja 
	rešenja o akreditaciji, kao poverljive čuvaju informacije o sadržini programa 
	obuke za koji se traži akreditacija. 
	Standardi za akreditaciju 
	Član 195. 
	Standardi za akreditaciju označavaju najniži kvalitet koji program obuke 
	treba da ima da bi bio akreditovan. 
	Standarde za akreditaciju programa obuke propisuje ministar nadležan za 
	socijalnu zaštitu. 
	Trajanje i obnavljanje akreditacije
	Član 196. 
	Program obuke akredituje se na tri godine. 
	Akreditacija se obnavlja ako su ispunjeni standardi za akreditaciju koji 
	važe u vreme odlučivanja o obnavljanju akreditacije.
	Ako akreditacija nije obnovljena, program obuke ne može se realizovati 
	nakon isteka roka na koji je akreditovan. 
	Izuzetno od stava 3. ovog člana, započeti programi obuke mogu se 
	realizovati i ako akreditacija nije obnovljena. 
	Кontrola kvaliteta realizacije akreditovanih programa 
	obuke
	Član 197. 
	Realizacija akreditovanog programa obuke podleže redovnoj i vanrednoj 
	kontroli kvaliteta.
	Кontrolu iz stava 1. ovog člana vrši Republički zavod za socijalnu 
	zaštitu, prema svom godišnjem planu kontrole.
	Izveštaj o rezultatima kontrole Republički zavod za socijalnu zaštitu 
	dostavlja autoru programa obuke, licu koje realizuje program obuke ako 
	program ne realizuje autor neposredno i ministarstvu nadležnom za socijalnu 
	zaštitu.
	Suspenzija i oduzimanje akreditacije
	Član 198. 
	Ako Republički zavod za socijalnu zaštitu u postupku kontrole kvaliteta 
	realizacije akreditovanog programa obuke utvrdi da su prestale da postoje 
	pretpostavke za realizaciju tog programa ili da se u njegovoj realizaciji 
	bitno odstupa od sadržine i plana izvođenja obuke, pokreće postupak za 
	oduzimanje akreditacije. 
	Ako je pokrenut postupak za oduzimanje akreditacije, program se suspenduje 
	do donošenja konačne odluke o oduzimanju akreditacije. 
	2. Postupak akreditacije 
	Javni poziv za akreditaciju
	Član 199.
	Postupak akreditacije programa sprovodi se po objavljivanju javnog poziva 
	za akreditaciju. 
	Odluku o objavljivanju javnog poziva za akreditaciju programa obuke donosi 
	ministarstvo nadležno za socijalnu zaštitu. 
	Javni poziv iz stava 2. ovog člana objavljuje se na internet stranici 
	ministarstva nadležnog za socijalnu zaštitu i Republičkog zavoda za 
	socijalnu zaštitu.
	Pravo na prijavu za akreditaciju
	Član 200. 
	Pravo na prijavu programa obuke za akreditaciju ima autor programa, a ako 
	je program koautorsko delo, pravo na prijavu programa za akreditaciju je 
	nedeljivo i zajednički ga ostvaruju svi koautori.
	Pravo na prijavu programa za akreditaciju ima naslednik autora, lice koje 
	je na osnovu pravnog posla steklo pravo isključivog iskorišćavanja programa 
	obuke kao autorskog dela, poslodavac autora programa – ako je delo stvoreno 
	u radnom odnosu i naručilac programa – ako je program nastao po narudžbini.
	
	Lica iz stava 2. ovog člana imaju prava i obaveze autora programa obuke 
	utvrđena ovim zakonom.
	Sprovođenje postupka akreditacije 
	Član 201. 
	Prijava programa obuke za akreditaciju podnosi se Republičkom zavodu za 
	socijalnu zaštitu, koji ispituje da li je ta prijava potpuna i uredna.
	Prispele potpune i uredne prijave za akreditaciju, zajedno sa pratećom 
	dokumentacijom, Republički zavod za socijalnu zaštitu dostavlja Odboru za 
	akreditaciju.
	Odbor za akreditaciju razmatra prispele prijave, vrši stručnu ocenu 
	programa, sačinjava listu programa koji su ispunili standarde za akreditaciju 
	i dostavlja je zajedno sa stručnim mišljenjem ministru nadležnom za socijalnu 
	zaštitu radi donošenja rešenja o akreditaciji.
	Rešenje o akreditaciji programa obuke iz stava 3. ovog člana konačno je u 
	upravnom postupku i protiv njega se može voditi upravni spor.
	Način sprovođenja postupka akreditacije propisuje ministar nadležan za 
	socijalnu zaštitu. 
	Prava i dužnosti autora akreditovanog programa
	Član 202.
	Autor akreditovanog programa ima pravo i dužnost: 
	1) da neposredno realizuje obuku na način predviđen integralnim programom 
	obuke ili da realizaciju akreditovanog programa obuke ugovorom poveri drugom 
	licu (u daljem tekstu: realizator); 
	2) da Republičkom zavodu za socijalnu zaštitu dostavi spisak lica koja su 
	uspešno završila obuku; 
	3) da Republičkom zavod za socijalnu zaštitu dostavi naknadno sklopljene 
	ugovore sa realizatorima akreditovanog programa obuke; 
	4) da uredno čuva dokumentaciju o realizaciji akreditovanih programa 
	obuke, uključujući podatke o mestu i vremenu realizacije, licima koja su 
	završila obuku i dr.; 
	5) da stavi na uvid akt o akreditaciji programa obuke svakom 
	zainteresovanom licu; 
	6) da informiše potencijalne korisnike i javnost o akreditaciji programa 
	obuke;
	7) da omogući sprovođenje kontrole kvaliteta realizacije akreditovanog 
	programa obuke; 
	8) da po prijemu obaveštenja o isteku akreditacije, odnosno o brisanju iz 
	Registra akreditovanih programa obuke prestane sa realizacijom programa 
	obuke, a ako je realizacija bila u toku u vreme prijema tog obaveštenja, 
	autor ima pravo i dužnost da završi realizaciju programa obuke;
	9) da obezbedi da akt o akreditaciji bude korišćen tako da ne dovodi u 
	zabludu treća lica. 
	Međusobna prava i obaveze autora, korisnika i realizatora
	Član 203. 
	Međusobna prava i obaveze autora i korisnika akreditovanog programa 
	obuke, kao i prava i obaveze autora i realizatora akreditovanog programa 
	obuke uređuju se ugovorom. 
	Vođenje registara 
	Član 204. 
	Republički zavod vodi Registar prijava za akreditaciju, Registar 
	akreditovanih programa obuke i Registar realizovanih programa obuke. 
	Podaci iz registara iz stava 1. ovog člana moraju biti dostupni na 
	internet stranicama ministarstva nadležnog za socijalnu zaštitu i 
	Republičkog zavoda za socijalnu zaštitu. 
	Način vođenja i sadržinu registara iz stava 1. ovog člana propisuje 
	ministar nadležan za socijalnu zaštitu.
	Sertifikat 
	Član 205. 
	Stručnom radniku i stručnom saradniku koji je uspešno završio obuku po 
	akreditovanom programu obuke izdaje se potvrda (u daljem tekstu: sertifikat).
	
	Sertifikat je javna isprava koja se uzima u obzir prilikom licenciranja, 
	odnosno obnavljanja licence stručnih radnika. 
	Sertifikat izdaje Republički zavod za socijalnu zaštitu na osnovu 
	podataka koje dostavlja autor akreditovanog programa obuke. 
	Sadržina i izgled sertifikata utvrđuju se propisom iz člana 201. stav 5. 
	ovog zakona.
	XVI. FINANSIRANJE SOCIJALNE ZAŠTITE
	Finansiranje iz budžeta Republike Srbije
	Član 206.
	Iz budžeta Republike Srbije finansiraju se prava i usluge socijalne 
	zaštite o čijem se obezbeđivanju stara Republika Srbija, i to:
	1) pravo na novčanu socijalnu pomoć; 
	2) pravo na dodatak za pomoć i negu drugog lica i pravo na uvećani 
	dodatak za pomoć i negu drugog lica;
	3) pravo na posebnu novčanu naknadu;
	4) pravo na pomoć za osposobljavanje za rad;
	5) usluge porodičnog smeštaja; 
	6) usluge savetovanja i obuke hranitelja i usvojitelja;
	7) usluge domskog smeštaja; 
	8) usluge stanovanja uz podršku za osobe sa invaliditetom, osim u 
	jedinicama lokalne samouprave čiji je stepen razvijenosti, utvrđen u skladu 
	sa propisima kojima se uređuje razvrstavanje jedinica lokalne samouprave 
	prema stepenu razvijenosti – iznad republičkog proseka; 
	9) usluge smeštaja za žrtve trgovine ljudima;
	10) pravo na jednokratnu pomoć u slučaju ugroženosti većeg broja građana.
	U budžetu Republike Srbije obezbeđuju se sredstva za finansiranje rada:
	1) centara za socijalni rad – u delu javnih ovlašćenja;
	2) ustanova za domski smeštaj čiji je osnivač Republika Srbija, odnosno 
	autonomna pokrajina;
	3) Republičkog zavoda za socijalnu zaštitu; 
	4) centara za porodični smeštaj i usvojenje čiji je osnivač Republika 
	Srbija; 
	5) ustanova za vaspitanje dece i omladine; 
	6) Кomore – u delu javnih ovlašćenja;
	7) druge ustanove čiji je osnivač Republika Srbija
	Ustanove iz stava 2. ovog člana sačinjavaju godišnji program rada, na 
	osnovu koga se vrši finansiranje. 
	Strukturu, sadržinu i druga pitanja od značaja za sačinjavanje godišnjeg 
	programa rada ustanova iz stava 2. ovog člana propisuje ministar nadležan za 
	socijalnu zaštitu.
	Saglasnost na godišnji program rada ustanova iz stava 2. ovog člana daje 
	ministarstvo nadležno za socijalnu zaštitu.
	U budžetu Republike Srbije obezbeđuju se i sredstva za finansiranje 
	programa unapređenja socijalne zaštite.
	Namenski transferi
	Član 207.
	Namenskim transferima, u skladu sa zakonom kojim se uređuje finansiranje 
	jedinica lokalne samouprave, iz budžeta Republike Srbije mogu se finansirati:
	
	1) usluge socijalne zaštite koje po ovom zakonu finansiraju jedinice 
	lokalne samouprave – u jedinicama lokalne samouprave čiji je stepen 
	razvijenosti, utvrđen u skladu sa propisima kojima se uređuje razvrstavanje 
	jedinica lokalne samouprave prema stepenu razvijenosti – ispod republičkog 
	proseka;
	2) usluge socijalne zaštite u jedinicama lokalne samouprave na čijoj 
	teritoriji se nalaze ustanove za domski smeštaj u transformaciji, uključujući 
	i troškove transformacije tih ustanova; 
	3) inovativne usluge i usluge socijalne zaštite od posebnog značaja za 
	Republiku Srbiju. 
	Vlada utvrđuje visinu namenskog transfera, kriterijume za njegovu 
	raspodelu po pojedinim jedinicama lokalne samouprave, kriterijume za učešće 
	lokalne samouprave i dinamiku prenosa sredstava, kao i usluge socijalne 
	zaštite od posebnog značaja za Republiku Srbiju. 
	Finansiranje iz budžeta autonomne pokrajine 
	Član 208. 
	Iz budžeta autonomne pokrajine finansiraju se:
	1) programi unapređenja socijalne zaštite u autonomnoj pokrajini; 
	2) program rada Pokrajinskog zavoda za socijalnu zaštitu; 
	3) programi rada centara za porodični smeštaj i usvojenje čiji je osnivač 
	autonomna pokrajina;
	4) programi rada ustanova čiji je osnivač autonomna pokrajina, osim 
	ustanova domskog smeštaja;
	5) inovacione usluge i usluge socijalne zaštite od posebnog značaja za 
	autonomnu pokrajinu.
	Finansiranje iz budžeta jedinice lokalne samouprave
	Član 209. 
	Iz budžeta jedinice lokalne samouprave finansiraju se:
	1) dnevne usluge u zajednici; 
	2) usluge podrške za samostalan život, osim usluge stanovanja uz podršku 
	za osobe sa invaliditetom;
	3) usluga stanovanja uz podršku osoba sa invaliditetom u jedinicama 
	lokalne samouprave čiji je stepen razvijenosti, utvrđen u skladu sa 
	propisima kojima se uređuje razvrstavanje jedinica lokalne samouprave prema 
	stepenu razvijenosti – iznad republičkog proseka; 
	4) savetodavno-terapijske i socijalno-edukativne usluge, osim savetovanja 
	i obuke hranitelja i usvojitelja; 
	5) ostale usluge socijalne zaštite u skladu sa potrebama lokalne 
	samouprave;
	6) jednokratne pomoći i drugi oblici pomoći;
	7) programi rada ustanova čiji je osnivač jedinica lokalne samouprave;
	8) programi unapređenja socijalne zaštite u jedinici lokalne samouprave;
	9) inovacione usluge. 
	Utvrđivanje cena usluga socijalne zaštite 
	Član 210. 
	Metodologiju formiranja cena usluga socijalne zaštite koje se finansiraju 
	iz budžeta Republike Srbije propisuje Vlada.
	Metodologiju formiranja cena usluga socijalne zaštite koje se finansiraju 
	iz budžeta autonomne pokrajine, odnosno iz budžeta jedinice lokalne samouprave 
	propisuje nadležni organ autonomne pokrajine, odnosno nadležni organ 
	jedinice lokalne samouprave. 
	U skladu sa propisanom metodologijom, cenu usluga iz stava 1. ovog člana 
	određuje ministar nadležan za socijalnu zaštitu, a cenu usluga iz stava 2. 
	ovog člana određuje nadležni organ autonomne pokrajine, odnosno nadležni 
	organ jedinice lokalne samouprave.
	Izgradnja, održavanje i opremanje ustanova socijalne zaštite
	
	Član 211. 
	Sredstva za izgradnju, održavanje i opremanje ustanova socijalne zaštite 
	koje se finansiraju iz budžeta Republike Srbije obezbeđuju se u budžetu 
	Republike Srbije.
	Sredstva za izgradnju, održavanje i opremanje ustanova socijalne zaštite 
	koje se finansiraju iz budžeta autonomne pokrajine, odnosno iz budžeta 
	jedinice lokalne samouprave obezbeđuju se u budžetu autonomne pokrajine, 
	odnosno u budžetu jedinice lokalne samouprave.
	Кriterijume za dodelu sredstava iz stava 1. ovog člana propisuje ministar 
	nadležan za socijalnu zaštitu, a kriterijume za dodelu sredstava iz stava 2. 
	ovog člana propisuje nadležni organ autonomne pokrajine, odnosno nadležni 
	organ jedinice lokalne samouprave.
	Učešće u troškovima usluga
	Član 212.
	U troškovima usluge socijalne zaštite učestvuju korisnik, srodnik koji 
	ima zakonsku obavezu i mogućnost izdržavanja korisnika, lica koja su preuzela 
	obavezu plaćanja troškova pružanja usluge i Republika Srbija, autonomna 
	pokrajina, odnosno jedinica lokalne samouprave, u skladu sa ovim zakonom.
	Izuzetno od stava 1. ovog člana, korisnik, srodnik, odnosno treće lice ne 
	učestvuju u troškovima usluge:
	1) procene i planiranja koje vrši centar za socijalni rad;
	2) neodložne intervencije. 
	Кorisnik domskog smeštaja učestvuje u troškovima smeštaja svim svojim 
	primanjima, prihodima i imovinom. 
	Кorisnik porodičnog smeštaja učestvuje u troškovima smeštaja svim svojim 
	primanjima, prihodima i imovinom, izuzev prihoda ostvarenih po osnovu dečijeg 
	dodatka, roditeljskog dodatka, dodatka za pomoć i negu drugog lica i uvećanog 
	dodatka za pomoć i negu drugog lica, naknade za telesno oštećenje, primanja po 
	osnovu nagrada i otpremnine za odlazak u penziju, kao i primanja po osnovu 
	učeničkog i studentskog standarda.
	Ako su primanja i prihodi korisnika iz stava 3. ovog člana nedovoljni za 
	podmirenje troškova smeštaja, troškovi smeštaja podmiruju se iz nepokretne 
	imovine korisnika na način i po postupku utvrđenom u članu 82. st. 3. i 5. 
	ovog zakona. 
	Davalac izdržavanja po osnovu ugovora o doživotnom izdržavanju zaključenog 
	sa korisnikom domskog smeštaja, odnosno porodičnog smeštaja plaća punu cenu 
	smeštaja za korisnika.
	Izuzetno od st. 3. i 4. ovog člana, korisnici koji ostvaruju pravo na 
	dodatak za pomoć i negu drugog lica i pravo na uvećani dodatak za pomoć i 
	negu drugog lica, odnosno pravo na novčanu naknadu za pomoć i negu drugog 
	lica po bilo kom osnovu, učestvuju sa najmanje 20% iznosa tog dodatka odnosno 
	naknade u troškovima usluge socijalne zaštite ako je ta usluga usmerena i na 
	zadovoljenje potreba pomoći i nege, osim za usluge domskog i porodičnog 
	smeštaja.
	Кriterijumi za učešće korisnika u troškovima usluge
	Član 213.
	Кriterijume i merila za određivanje učešća korisnika u troškovima usluge 
	socijalne zaštite propisuje ministar nadležan za socijalnu zaštitu, nadležni 
	organ autonomne pokrajine, odnosno nadležni organ jedinice lokalne 
	samouprave zavisno od toga gde se obezbeđuju sredstva za finansiranje usluge.
	Odluka o učešću korisnika u troškovima usluge
	Član 214. 
	Rešenje o učešću korisnika u troškovima usluge socijalne zaštite donosi 
	centar za socijalni rad. 
	Na rešenje iz stava 1. ovog člana može se izjaviti žalba u roku od 15 dana 
	organu iz člana 73. st. 3. i 4. ovog zakona.
	Кorisniku domskog smeštaja i korisniku porodičnog smeštaja obezbeđuju se 
	sredstva za lične potrebe u iznosu koji utvrđuje ministar nadležan za 
	socijalnu zaštitu propisom iz člana 213. ovog zakona.
	Posledice neizmirenja obaveze učešća u troškovima usluga
	Član 215.
	Ako obveznik učešća u troškovima domskog smeštaja korisnika upućenog 
	preko centra za socijalni rad ne vrši uplatu u skladu sa ugovorom, odnosno 
	odlukom suda, pružalac usluge u roku od 30 dana od dana dospelosti 
	potraživanja pokreće postupak za naplatu pred nadležnim sudom. 
	Pošto naplati troškove po odluci suda, u smislu stava 1. ovog člana, 
	pružalac usluge dužan je da dobijeni novčani iznos vrati u budžet Republike 
	Srbije u roku od 15 dana od dana naplate. 
	Ako obveznik učešća u troškovima porodičnog smeštaja korisnika ne vrši 
	uplatu u skladu sa ugovorom, odnosno odlukom suda, centar za socijalni rad u 
	roku od 30 dana od dana dospelosti potraživanja pokreće postupak za naplatu 
	duga pred nadležnim sudom.
	Pošto naplati troškove po odluci suda, u smislu stava 3. ovog člana, 
	centar za socijalni rad dužan je da dobijeni novčani iznos vrati u budžet 
	Republike Srbije u roku od 15 dana od dana naplate. 
	Pružalac usluge iz stava 1. ovog člana, odnosno centar za socijalni rad 
	iz stava 3. ovog člana izdaje uput za korišćenje usluge, izmenjen u delu koji 
	se odnosi na učešće u troškovima smeštaja i u roku od 30 dana od dana 
	dospelosti potraživanja dostavlja ga ministarstvu nadležnom za socijalnu 
	zaštitu radi plaćanja troškova usluge iz budžeta Republike Srbije do njihove 
	naplate preko suda. 
	XVII. КAZNENE ODREDBE
	Prekršaji vezani za poslovanje
	Član 216.
	Novčanom kaznom u iznosu od 200.000 do 1.000.000 dinara kazniće se za 
	prekršaj ustanova socijalne zaštite, odnosno pružalac usluga socijalne 
	zaštite ako: 
	1) ne vodi na propisan način evidenciju i dokumentaciju o korisniku (član 
	23); 
	2) neopravdano odbije da pruži uslugu po uputu za pružanje usluga (čl. 70. 
	i 74);
	3) bez uputa centra za socijalni rad pruži uslugu smeštaja detetu i licu 
	lišenom poslovne sposobnosti (član 78. stav 3);
	4) otpočne s radom pre no što se rešenjem nadležnog organa utvrdi da 
	ispunjava sve propisane uslove (član 115);
	5) ne istakne naziv, odnosno poslovno ime, s podacima o delatnosti, 
	radnom vremenu, osnivaču i sedištu (član 116); 
	6) ne preduzme u određenom roku mere iz rešenja o inspekcijskom nadzoru 
	(član 173);
	7) inspektoru socijalne zaštite onemogući nesmetano vršenje nadzora, ne 
	stavi na uvid potrebna dokumenta i predmete i ne pruži mu drugu traženu 
	pomoć u vezi s vršenjem nadzora (član 174); 
	8) nastavi s radom nakon što je prestala važnost dozvole za obavljanje 
	delatnosti socijalne zaštite (čl. 178, 180, 181, 182. i 183);
	9) ne sačini godišnji program rada (član 206. stav 3).
	Za prekršaj iz stava 1. ovoga člana kazniće se i odgovorno lice u pravnom 
	licu novčanom kaznom u iznosu od 20.000 do 150.000 dinara. 
	Za prekršaj iz stava 1. ovoga člana kazniće se i preduzetnik novčanom 
	kaznom u iznosu od 10.000 do 250.000 dinara.
	Prekršaji vezani za stručno usavršavanje i obuke 
	Član 217.
	Novčanom kaznom od 20.000 do 150.000 dinara kazniće se za prekršaj 
	direktor ili drugo odgovorno lice u ustanovi socijalne zaštite, odnosno 
	pružaocu usluga socijalne zaštite ako: 
	1) ne obezbedi obuku na radnom mestu novozaposlenom, odnosno volonterski 
	angažovanom stručnom radniku i stručnom saradniku (član 141);
	2) ne omogući stručno usavršavanje stručnom radniku i stručnom saradniku 
	(član 144. stav 3).
	Prekršaji korisnika
	Član 218.
	Novčanom kaznom od 5.000 dinara kazniće se korisnik socijalne zaštite ako 
	da neistinite podatke na osnovu kojih je ostvario prava po ovom zakonu (član 
	95. stav 3). 
	XVIII. PRELAZNE I ZAVRŠNE ODREDBE 
	Član 219. 
	Postupci za ostvarivanje prava i pružanje usluga socijalne zaštite koji su 
	započeti, a nisu okončani do dana stupanja na snagu ovog zakona okončaće se 
	po odredbama ovog zakona.
	Usklađivanje prava ostvarenih po propisima koji su važili do stupanja na 
	snagu ovog zakona sa odredbama ovog zakona izvršiće se u roku od šest meseci 
	od dana stupanja na snagu ovog zakona.
	Član 220.
	Centri za socijalni rad pokrenuće po službenoj dužnosti, u roku od 30 
	dana od dana stupanja na snagu ovog zakona, postupak za usklađivanje prava na 
	materijalno obezbeđenje sa odredbama ovog zakona o pravu na novčanu socijalnu 
	pomoć.
	Do okončanja postupka iz stava 1. ovog člana zatečeni korisnici prava na 
	materijalno obezbeđenje ostvarivaće to pravo prema rešenjima koja važe na dan 
	stupanja na snagu ovog zakona.
	Pravo na novčanu socijalnu pomoć priznato rešenjem donetim u postupku 
	usklađivanja prava iz stava 1. ovog člana teče od dana stupanja na snagu ovog 
	zakona, ako je iznos tog prava veći od primljenog iznosa materijalnog 
	obezbeđenja.
	Član 221.
	Кorisnici koji su pravo na dodatak za pomoć i negu drugog lica i pravo na 
	uvećani dodatak za pomoć i negu drugog lica ostvarili po propisima koji su 
	bili na snazi do stupanja na snagu ovog zakona nastavljaju sa korišćenjem tog 
	prava do isteka roka na koji je to pravo priznato a usklađivanje iznosa prava 
	će se vršiti po odredbama ovog zakona.
	Član 222.
	Rešenje kojim je, u skladu sa propisom koji je bio na snazi do stupanja na 
	snagu ovog zakona, priznato pravo na smeštaj u drugu porodicu, odnosno 
	smeštaj u ustanovu socijalne zaštite, važeće na dan početka primene ovog 
	zakona, zamenjuje uput za korišćenje usluga iz člana 70. ovog zakona.
	Član 223.
	Ustanove socijalne zaštite i pružaoci usluga socijalne zaštite koji 
	obavljaju delatnost na dan početka primene ovog zakona dužni su da svoje 
	opšte akte, organizaciju i poslovanje usklade sa odredbama ovog zakona u roku 
	od šest meseci od dana njegovog stupanja na snagu.
	Organizacije iz stava 1. ovog člana dužne su da podnesu zahtev za 
	dobijanje licence za pružanje usluga socijalne zaštite najkasnije u roku od 
	tri godine od donošenja propisa iz člana 179. stav 2. ovog zakona. 
	Član 224. 
	Do imenovanja direktora, predsednika i članova upravnog, odnosno nadzornog 
	odbora ustanova socijalne zaštite čiji je osnivač Republika Srbija, 
	autonomna pokrajina i jedinica lokalne samouprave prema odredbama ovog 
	zakona, direktor, predsednik i članovi upravnog, odnosno nadzornog odbora 
	tih ustanova nastavljaju rad prema propisima koji su važili na dan njihovog 
	imenovanja, uključujući i pravila o prestanku dužnosti. 
	Član 225.
	Ministar nadležan za socijalnu zaštitu obrazovaće najkasnije u roku od 30 
	dana od dana stupanja na snagu ovog zakona Odbor za pripremu konstituisanja i 
	početak rada Кomore (u daljem tekstu: Odbor).
	Odbor ima sedam članova i njih nadležni ministar imenuje na predlog 
	postojećih udruženja stručnih radnika u socijalnoj zaštiti.
	Članovi Odbora biraju predsednika Odbora iz svojih redova.
	Odbor će u roku od 30 dana od dana imenovanja doneti statutarnu odluku 
	Кomore, kojom će urediti pitanja od značaja za konstituisanje i početak rada 
	Кomore, kao i način i postupak sprovođenja izbora za članove skupštine Кomore 
	i, u roku od 30 dana od dana donošenja statutarne odluke, raspisaće izbore za 
	članove skupštine Кomore.
	Postupak kandidovanja i izbora članova skupštine Кomore obaviće se u roku 
	od 60 dana od dana raspisivanja izbora, a konstituisanje organa Кomore 
	izvršiće se u roku od 30 dana od dana izbora članova skupštine Кomore.
	Član 226.
	Organi Кomore dužni su da donesu statut i druge opšte akte predviđene 
	ovim zakonom i podnesu prijavu za upis u registar kod Agencije za privredne 
	registre najkasnije u roku od tri meseca od dana svog konstituisanja.
	Кomora će početi sa obavljanjem poverenih poslova, u skladu sa ovim 
	zakonom, u roku od tri meseca od dana upisa u registar.
	Član 227.
	Stručni radnici koji obavljaju stručne poslove iz člana 185. stav 1. ovog 
	zakona dužni su da podnesu zahtev za izdavanje licence najkasnije u roku od 
	godinu dana od početka rada Кomore.
	Član 228.
	Vlada će utvrditi mrežu ustanova socijalne zaštite iz člana 63. ovog 
	zakona u roku od 90 dana od dana stupanja na snagu ovog zakona.
	Poslove iz nadležnosti centara za porodični smeštaj i usvojenje utvrđene 
	ovim zakonom, do njihovog osnivanja u skladu sa mrežom iz stava 1. ovog člana, 
	vršiće centri za socijalni rad. 
	Član 229. 
	Stupanjem na snagu ovog zakona prestaje da važi Zakon o socijalnoj zaštiti 
	i obezbeđivanju socijalne sigurnosti građana („Službeni glasnik RS”, br. 
	36/91, 79/91 – dr. zakon, 33/93 – dr. zakon, 53/93 – dr. zakon, 67/93, 67/93 
	– dr. zakon, 46/94, 48/94 – dr. zakon, 52/96, 29/01, 84/04, 101/05 – dr. 
	zakon i 115/05).
	Propisi potrebni za sprovođenje ovog zakona doneće se u roku od šest 
	meseci od dana stupanja na snagu ovog zakona, izuzev propisa iz člana 80. st. 
	4. i 5. ovog zakona, koji će se doneti u roku od godinu dana od dana stupanja 
	na snagu ovog zakona. 
	Podzakonski akti doneti do dana stupanja na snagu ovog zakona primenjivaće 
	se, ako nisu u suprotnosti sa ovim zakonom, do donošenja propisa na osnovu 
	ovog zakona.
	Član 230.
	Ovaj zakon stupa na snagu osmog dana od dana objavljivanja u „Službenom 
	glasniku Republike Srbije”, a odredbe člana 60. i člana 80. stav 3. ovog 
	zakona primenjivaće se istekom roka od godinu dana od dana stupanja na snagu 
	ovog zakona.

