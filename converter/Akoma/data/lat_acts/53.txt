




Redakcijski prečišćen tekst
 
 
ZAКON
o lokalnoj samoupravi
„Službeni glasnik RS“, br. 129 od 29. decembra 2007, 83 od 5. avgusta 2014 - dr. zakon, 
101 od 16. decembra 2016 - dr. zakon, 47 od 20. juna 2018.
I. OSNOVNE ODREDBE
Član 1.
Ovim zakonom uređuju se jedinice lokalne samouprave, kriterijumi za njihovo 
osnivanje, nadležnosti, organi, nadzor nad njihovim aktima i radom, zaštita 
lokalne samouprave i druga pitanja od značaja za ostvarivanje prava i dužnosti 
jedinica lokalne samouprave.
Član 2.
Lokalna samouprava je pravo građana da neposredno i 
preko slobodno izabranih predstavnika upravljaju javnim poslovima od neposrednog, 
zajedničkog i opšteg interesa za lokalno stanovništvo, kao i pravo i obaveza 
organa lokalne samouprave da, u skladu sa zakonom, planiraju, uređuju i 
upravljaju javnim poslovima koji su u njihovoj nadležnosti i od interesa za 
lokalno stanovništvo.
*Službeni glasnik RS, broj 
47/2018
Član 3.
Lokalna samouprava ostvaruje se u opštini, gradu i gradu Beogradu (u daljem 
tekstu: jedinica lokalne samouprave).
Strani državljani mogu imati pojedina prava u ostvarivanju lokalne samouprave 
pod uslovima i na način utvrđen zakonom.
Građani koji imaju biračko pravo i prebivalište na teritoriji jedinice 
lokalne samouprave, upravljaju poslovima lokalne samouprave, u skladu s Ustavom, 
zakonom i statutom jedinice lokalne samouprave.
Član 4.
Republika Srbija može zakonom poveriti jedinicama lokalne samouprave pojedina 
pitanja iz svoje nadležnosti.
Autonomna pokrajina može odlukom poveriti jedinicama lokalne samouprave 
pojedina pitanja iz svoje nadležnosti.
Za vršenje poverenih nadležnosti sredstva obezbeđuje Republika Srbija ili 
autonomna pokrajina, zavisno od toga ko je poverio nadležnosti.
Član 5.
U vršenju svoje nadležnosti, jedinica lokalne samouprave donosi propise 
samostalno, u skladu sa svojim pravima i dužnostima utvrđenim Ustavom, zakonom, 
drugim propisom i statutom.
Prava i obaveze jedinica lokalne samouprave u vršenju poverenih nadležnosti i 
ovlašćenja Republike Srbije i autonomnih pokrajina u nadzoru nad vršenjem 
poverenih nadležnosti uređuju se zakonom.
Član 6.
Jedinica lokalne samouprave odgovorna je za kvalitetno i efikasno vršenje 
svojih i poverenih nadležnosti.
U vršenju svoje nadležnosti jedinica lokalne samouprave može biti ograničena 
samo u slučajevima i pod uslovima utvrđenim zakonom, u skladu s Ustavom.
Član 7.
Jedinica lokalne samouprave za ostvarivanje svojih prava i dužnosti i za 
zadovoljavanje potreba lokalnog stanovništva može osnovati preduzeća, ustanove i 
druge organizacije koje vrše javnu službu, u skladu sa zakonom i statutom.
Jedinica lokalne samouprave može ugovorom, na načelima konkurencije i 
javnosti, poveriti pravnom ili fizičkom licu obavljanje poslova iz stava 1. ovog 
člana.
Član 8.
Radi zadovoljavanja opštih, zajedničkih i svakodnevnih potreba stanovništva na 
određenom području, jedinice lokalne samouprave mogu da obrazuju mesne zajednice 
ili druge oblike mesne samouprave, u skladu sa zakonom i statutom.
Član 9.
Odnosi državnih organa i organa teritorijalne autonomije sa organima jedinice 
lokalne samouprave zasnivaju se na pravima i obavezama koji su utvrđeni Ustavom 
i zakonom.
Član 10.
Lokalna samouprava uživa pravnu zaštitu u skladu s Ustavom i zakonom.
Član 11.
Najviši pravni akt jedinice lokalne samouprave je statut.
Statutom se uređuju naročito: prava i dužnosti 
jedinice lokalne samouprave i način njihovog ostvarivanja, broj odbornika 
skupštine jedinice lokalne samouprave, organizacija i rad organa i službi, 
određivanje organa ovlašćenog za pokretanje postupaka pred Ustavnim, odnosno 
Upravnim sudom, način upravljanja građana poslovima iz nadležnosti jedinice 
lokalne samouprave, uslovi za ostvarivanje oblika neposredne samouprave, 
sprovođenje obaveznog postupka javne rasprave prilikom pripreme statuta, budžeta 
(u delu planiranja investicija), strateških planova razvoja, utvrđivanja stope 
izvornih prihoda, prostornih i urbanističkih planova, kao i drugih opštih akata 
na osnovu predloga kvalifikovanog broja građana ili zahteva jedne trećine 
odbornika, osnivanje, način izbora organa i rad mesne zajednice i drugih oblika 
mesne samouprave, službena upotreba jezika i pisama nacionalnih manjina, u skladu 
sa zakonom i druga pitanja od značaja za jedinicu lokalne samouprave.

*Službeni glasnik RS, broj 
47/2018
Član 12.
Jedinica lokalne samouprave ima svojstvo pravnog lica.
Član 13.
Jedinice lokalne samouprave sarađuju i udružuju se radi ostvarivanja 
zajedničkih ciljeva, planova i programa razvoja, kao i drugih potreba od 
zajedničkog interesa i radi njihovog ostvarivanja mogu udruživati sredstva i 
obrazovati zajedničke organe, preduzeća, ustanove i druge organizacije i službe, 
u skladu sa zakonom i statutom. 
Jedinice lokalne samouprave mogu sarađivati sa jedinicama lokalne samouprave 
drugih država, u okviru spoljne politike Republike Srbije, uz poštovanje 
teritorijalnog jedinstva i pravnog poretka Republike Srbije, u skladu s Ustavom 
i zakonom.
Odluku o uspostavljanju saradnje, odnosno zaključenju sporazuma o saradnji sa 
jedinicom lokalne samouprave druge države, donosi skupština jedinice lokalne 
samouprave, uz saglasnost Vlade. 
Jedinice lokalne samouprave mogu osnivati svoja udruženja, u skladu s Ustavom 
i zakonom.
Organi jedinica lokalne samouprave mogu sarađivati sa 
udruženjima, humanitarnim organizacijama i drugim organizacijama, u interesu 
jedinice lokalne samouprave i stanovnika sa svog područja.
Jedinica lokalne samouprave, u okviru svojih 
nadležnosti preko svojih organa, prati proces evropskih integracija Republike 
Srbije i razvija za to potrebne administrativne kapacitete, u skladu sa zakonom 
i utvrđenom politikom Republike Srbije.

*Službeni glasnik RS, broj 
47/2018
Član 14.
Jedinica lokalne samouprave može imati svoje simbole i praznik, u skladu sa 
zakonom i statutom.
Član 15.
Finansiranje lokalne samouprave, kao i uslovi i postupak pod kojima se 
jedinice lokalne samouprave mogu zaduživati, uređuju se zakonom.
Jedinica lokalne samouprave ima svoju imovinu.
Imovinom jedinice lokalne samouprave samostalno upravljaju organi jedinice 
lokalne samouprave, u skladu sa zakonom.
II. JEDINICE LOКALNE SAMOUPRAVE
1. Osnivanje i teritorija jedinice lokalne samouprave
Član 16.
Teritorija i sedište jedinice lokalne samouprave određuje se zakonom.
Osnivanju, ukidanju i promeni teritorije jedinice lokalne samouprave prethodi 
savetodavni referendum na teritoriji te jedinice lokalne samouprave.
Član 17.
Teritoriju jedinice lokalne samouprave čini područje jednog ili više 
naseljenih mesta, odnosno katastarskih opština koje ulaze u njen sastav.
Teritorija za koju se osniva jedinica lokalne samouprave predstavlja prirodnu 
i geografsku celinu, ekonomski povezan prostor, koji poseduje razvijenu i 
izgrađenu komunikaciju među naseljenim mestima, sa sedištem kao gravitacionim 
centrom.
2. Pravni status jedinice lokalne samouprave
2.1. Opština
Član 18.
Opština je osnovna teritorijalna jedinica u kojoj se ostvaruje lokalna 
samouprava, koja je sposobna da preko svojih organa samostalno vrši sva prava i 
dužnosti iz svoje nadležnosti i koja ima najmanje 10.000 stanovnika. 

Opštine koje su obrazovane do prestanka važenja Zakona o teritorijalnoj 
organizaciji Republike Srbije („Službeni glasnik RS”, br. 47/91, 79/92, 82/92 – 
ispr., 47/94 i 49/99 – dr. zakon), mogu imati manje od 10.000 stanovnika. 

Izuzetno, kada postoje posebni ekonomski, geografski ili istorijski razlozi, 
može se osnovati nova opština koja ima manje od 10.000 stanovnika.
Član 19.
Opština statutom i drugim opštim aktom bliže uređuje način, uslove i oblike 
vršenja prava i dužnosti iz svoje nadležnosti.
2.1.1. Nadležnost opštine
Član 20.
Opština, preko svojih organa, u skladu s Ustavom i 
zakonom:
1. donosi svoj statut, budžet i završni račun, 
prostorni i urbanistički plan i program razvoja opštine, kao i strateške planove 
i programe lokalnog ekonomskog razvoja;
2. uređuje i obezbeđuje obavljanje i razvoj komunalnih 
delatnosti, lokalni prevoz, korišćenje građevinskog zemljišta i poslovnog 
prostora;
3. stara se o izgradnji, rekonstrukciji, održavanju i 
korišćenju lokalnih puteva i ulica i drugih javnih objekata od opštinskog 
značaja;
4. stara se o zadovoljavanju potreba građana u oblasti 
prosvete (predškolsko vaspitanje i obrazovanje i osnovno i srednje obrazovanje i 
vaspitanje), naučnoistraživačke i inovacione delatnosti, kulture, zdravstvene i 
socijalne zaštite, dečije zaštite, sporta i fizičke kulture;
5. obezbeđuje ostvarivanje posebnih potreba osoba sa 
invaliditetom i zaštitu prava osetljivih grupa;
6. stara se o razvoju i unapređenju turizma, zanatstva, 
ugostiteljstva i trgovine;
7. donosi i realizuje programe za podsticanje lokalnog 
ekonomskog razvoja, preduzima aktivnosti za održavanje postojećih i privlačenje 
novih investicija i unapređuje opšte uslove poslovanja;
8. stara se o zaštiti životne sredine, zaštiti od 
elementarnih i drugih nepogoda, zaštiti kulturnih dobara od značaja za opštinu;
9. stara se o zaštiti, unapređenju i korišćenju 
poljoprivrednog zemljišta i sprovodi politiku ruralnog razvoja;
10. stara se o ostvarivanju, zaštiti i unapređenju 
ljudskih i manjinskih prava, rodnoj ravnopravnosti, kao i o javnom informisanju u 
opštini;
11. obrazuje i uređuje organizaciju i rad organa, 
organizacija i službi za potrebe opštine, organizuje službu pravne pomoći 
građanima i uređuje organizaciju i rad mirovnih veća;
12. utvrđuje simbole opštine i njihovu upotrebu;
13. upravlja opštinskom imovinom i utvrđuje stope 
izvornih prihoda, kao i visinu lokalnih taksi;
14. propisuje prekršaje za povrede opštinskih propisa;
15. obavlja i druge poslove od lokalnog značaja 
određene zakonom (npr. u oblastima odbrane, zaštite i spasavanja, zaštite od 
požara, omladinske politike, zoohigijene i dr.), kao i poslove od neposrednog 
interesa za građane, u skladu sa Ustavom, zakonom i statutom.
Jedinstveni popis poslova, koji su u skladu sa ovim 
zakonom u nadležnosti opština, obezbeđuje ministarstvo nadležno za lokalnu 
samoupravu na osnovu podataka dobijenih od opština i organa državne uprave.

*Službeni glasnik RS, broj 
47/2018
2.1.2. Poveravanje javnih ovlašćenja
Član 21.
Pojedini poslovi državne uprave zakonom se mogu poveriti svim ili pojedinim 
opštinama, u interesu efikasnijeg i racionalnijeg ostvarivanja prava i obaveza 
građana i zadovoljavanja njihovih potreba od neposrednog interesa za život i rad. 

Sredstva za obavljanje poverenih poslova obezbeđuju se u budžetu Republike 
Srbije u skladu sa vrstom i obimom poslova.
Član 22.
Opština obavlja kao poverene poslove pojedine poslove inspekcijskog nadzora iz 
oblasti, prosvete, zdravstva, zaštite životne sredine, rudarstva, prometa robe i 
usluga, poljoprivrede, vodoprivrede i šumarstva i druge inspekcijske poslove u 
skladu sa zakonom.
2.2. Grad
Član 23.
Grad je jedinica lokalne samouprave utvrđena zakonom, koja predstavlja 
ekonomski, administrativni, geografski i kulturni centar šireg područja i ima 
više od 100.000 stanovnika.
Izuzetno, kada postoje posebni ekonomski, geografski ili istorijski razlozi, 
može se utvrditi da je grad i teritorijalna jedinica koja ima manje od 100.000 
stanovnika.
Teritorija za koju se obrazuje grad, predstavlja prirodnu geografsku celinu, 
ekonomski povezan prostor koji poseduje izgrađenu komunikaciju među naseljenim 
mestima sa sedištem grada kao gravitacionim centrom.
Odredbe ovog zakona koje se odnose na opštinu primenjuju se i na grad, ako 
ovim zakonom nije drukčije određeno.
Član 24.
Grad vrši nadležnosti opštine, kao i druge nadležnosti i poslove državne 
uprave, koji su mu zakonom povereni.
Grad, u skladu sa zakonom, obrazuje komunalnu policiju, obezbeđuje i 
organizuje vršenje poslova komunalne policije.
Član 25.
Statutom grada može se predvideti da se na teritoriji grada obrazuju dve ili 
više gradskih opština. Statutom grada se uređuju poslovi iz nadležnosti grada 
koje vrše gradske opštine.
2.3. Grad Beograd
Član 26.
Položaj grada Beograda uređuje se posebnim zakonom.
3. Organi jedinica lokalne samouprave
3.1. Opština
Član 27.
Organi opštine su: skupština opštine, predsednik opštine, opštinsko veće i 
opštinska uprava.
3.1.1. Skupština opštine
Član 28.
Skupština opštine je najviši organ opštine koji vrši osnovne funkcije lokalne 
vlasti, utvrđene Ustavom, zakonom i statutom.
Skupštinu opštine čine odbornici, koje biraju građani na neposrednim 
izborima, tajnim glasanjem, u skladu sa zakonom i statutom opštine.
Skupština opštine se smatra konstituisanom izborom predsednika skupštine i 
postavljenjem sekretara skupštine.
Član 29.
Broj odbornika u skupštini opštine utvrđuje se statutom opštine, s tim što ne 
može biti manji od 19, ni veći od 75.
Član 30.
Odbornik ne može biti zaposleni u opštinskoj upravi i lice koje imenuje, 
odnosno postavlja skupština opštine.
Ako zaposleni u opštinskoj upravi bude izabran za odbornika, prava i obaveze 
po osnovu rada miruju mu dok traje njegov odbornički mandat.
Danom potvrđivanja odborničkog mandata licima koje je imenovala, odnosno 
postavila skupština jedinice lokalne samouprave, prestaje funkcija na koju su 
imenovani, odnosno postavljeni.
Propisi kojima se uređuje sprečavanje sukoba interesa pri vršenju javnih 
funkcija, ne isključuju primenu odredaba ovog zakona o poslovima koji su određeni 
kao nespojivi sa funkcijom odbornika skupštine opštine.
Član 31.
Odbornici se biraju na četiri godine.
Odbornik ima pravo na zaštitu mandata, uključujući i sudsku zaštitu, koja se 
ostvaruje shodnom primenom zakona kojim se uređuje zaštita izbornog prava u 
izbornom postupku.
Odbornik ima pravo da bude redovno obaveštavan o 
pitanjima od značaja za obavljanje odborničke dužnosti, kao i da na lični zahtev od 
organa i službi opštine dobije podatke koji su mu potrebni za rad.
Za blagovremeno dostavljanje obaveštenja, traženih 
podataka, spisa i uputstava odgovoran je sekretar skupštine opštine, a načelnik 
opštinske uprave, odnosno uprave za pojedine oblasti – kada se obaveštenje, 
traženi podatak, spis i uputstvo odnose na delokrug i rad opštinske uprave.

*Službeni glasnik RS, broj 
47/2018
Član 32.
Skupština opštine, u skladu sa zakonom:
1) donosi statut opštine i poslovnik skupštine;
2) donosi budžet i završni račun opštine;
3) utvrđuje stope izvornih prihoda opštine, kao i način i merila za 
određivanje visine lokalnih taksi i naknada;
4) donosi program razvoja opštine i pojedinih delatnosti;
5) donosi prostorni i urbanistički plan opštine i 
programe uređivanja građevinskog zemljišta;
6) donosi propise i druge opšte akte;
6a) bira i razrešava lokalnog ombudsmana;
7) raspisuje opštinski referendum i referendum na delu teritorije opštine, 
izjašnjava se o predlozima sadržanim u građanskoj inicijativi i utvrđuje predlog 
odluke o samodoprinosu;
8) osniva službe, javna preduzeća, ustanove i organizacije, utvrđene statutom 
opštine i vrši nadzor nad njihovim radom;
9) imenuje i razrešava upravni i nadzorni odbor, imenuje i razrešava 
direktore javnih preduzeća, ustanova, organizacija i službi, čiji je osnivač i 
daje saglasnost na njihove statute, u skladu sa zakonom;
10) bira i razrešava predsednika skupštine i zamenika predsednika skupštine;
11) postavlja i razrešava sekretara skupštine;
12) bira i razrešava predsednika opštine i, na predlog predsednika opštine, 
bira zamenika predsednika opštine i članove opštinskog veća;
13) utvrđuje opštinske takse i druge lokalne prihode koji opštini pripadaju 
po zakonu;
14) utvrđuje naknadu za uređivanje građevinskog zemljišta;
15) donosi akt o javnom zaduživanju opštine, u skladu sa zakonom kojim se 
uređuje javni dug;
16) propisuje radno vreme ugostiteljskih, trgovinskih i zanatskih objekata;
17) daje mišljenje o republičkom, pokrajinskom i regionalnom prostornom planu;
18) daje mišljenje o zakonima kojima se uređuju pitanja od interesa za lokalnu 
samoupravu;
19) daje saglasnost na upotrebu imena, grba i drugog obeležja opštine;
20) obavlja i druge poslove utvrđene zakonom i statutom.

*Službeni glasnik RS, broj 
47/2018
Član 33.
Skupština opštine odlučuje ako sednici prisustvuje većina od ukupnog broja 
odbornika.
Odluke se donose većinom glasova prisutnih odbornika, ukoliko zakonom ili 
statutom nije drukčije određeno.
O donošenju statuta, budžeta, prostornih i urbanističkih planova odlučuje se većinom 
glasova od ukupnog broja odbornika.

*Službeni glasnik RS, broj 
47/2018
Član 34.
Sednicu skupštine opštine saziva predsednik skupštine, po potrebi, a najmanje 
jednom u tri meseca.
Predsednik skupštine je dužan da sednicu zakaže na zahtev predsednika 
opštine, opštinskog veća ili jedne trećine odbornika, u roku od sedam dana od 
dana podnošenja zahteva, tako da dan održavanja sednice bude najkasnije u roku od 
15 dana od dana podnošenja zahteva.
U situacijama koje opravdavaju hitnost u sazivanju 
sednice skupštine, predsednik skupštine može zakazati sednicu u roku koji nije 
kraći od 24 časa od prijema zahteva. 
Zahtev za sazivanje sednice iz stava 3. ovog člana mora 
da sadrži razloge koji opravdavaju hitnost sazivanja, kao i obrazloženje posledica 
koje bi nastupile njenim nesazivanjem. 
Minimalan rok za sazivanje sednice skupštine, iz stava 
3. ovog člana, ne odnosi se na sazivanje sednice skupštine u uslovima proglašene 
vanredne situacije.
Ako predsednik skupštine ne zakaže sednicu u roku iz stava 2. ovog člana, 
sednicu može zakazati podnosilac zahteva, a predsedava odbornik koga odredi 
podnosilac zahteva.
Predsednik skupštine može odložiti sednicu koju je sazvao samo u slučaju kada 
ne postoji kvorum potreban za rad, a u drugim slučajevima o odlaganju sednice 
odlučuje skupština. 

*Službeni glasnik RS, broj 
47/2018
Član 35.
Sednice skupštine opštine su javne.
Skupština opštine može odlučiti da sednica skupštine ne bude javna iz razloga 
bezbednosti i drugih razloga utvrđenih zakonom.
Član 36.
Skupština opštine osniva stalna ili povremena radna tela za razmatranje pitanja 
iz njene nadležnosti.
Radna tela daju mišljenje na predloge propisa i odluka koje donosi skupština 
opštine i obavljaju druge poslove utvrđene statutom opštine.
Broj radnih tela, izbor, prava i dužnosti predsednika i članova radnih tela 
utvrđuju se poslovnikom o radu skupštine opštine.
Radno telo može organizovati javno slušanje o 
predlozima propisa i odluka o kojima odlučuje skupština.

*Službeni glasnik RS, broj 
47/2018
Član 37.
Odbornik ne može biti pozvan na krivičnu odgovornost, pritvoren ili kažnjen 
zbog iznetog mišljenja ili davanja glasa na sednici skupštine i radnih tela.
Član 38.
Skupština opštine ima predsednika skupštine.
Predsednik skupštine organizuje rad skupštine opštine, saziva i predsedava 
njenim sednicama i obavlja druge poslove utvrđene zakonom i statutom opštine.
Predsednik skupštine, na predlog najmanje 1/3 odbornika, bira se iz reda 
odbornika, na vreme od četiri godine, tajnim glasanjem, većinom glasova od 
ukupnog broja odbornika skupštine opštine.
Predsednik skupštine može biti razrešen i pre isteka vremena za koje je 
izabran, na isti način na koji je biran.
Predsednik skupštine može biti na stalnom radu u opštini.
Član 39.
Predsednik skupštine ima zamenika koji ga zamenjuje u slučaju njegove 
odsutnosti i sprečenosti da obavlja svoju dužnost.
Zamenik predsednika skupštine bira se i razrešava na isti način kao i 
predsednik skupštine.
Ako zameniku predsednika skupštine miruju prava iz 
radnog odnosa usled izbora na tu funkciju, zamenik predsednika skupštine može 
biti na stalnom radu u opštini.

*Službeni glasnik RS, broj 
47/2018
Član 40.
Skupština opštine ima sekretara koji se stara o obavljanju stručnih poslova u 
vezi sa sazivanjem i održavanjem sednica skupštine i njenih radnih tela i rukovodi 
administrativnim poslovima vezanim za njihov rad.
Sekretar skupštine se postavlja, na predlog predsednika skupštine, na četiri 
godine i može biti ponovo postavljen.
Za sekretara skupštine opštine može biti postavljeno lice 
koje ima stečeno visoko obrazovanje iz naučne oblasti pravne nauke na osnovnim 
akademskim studijama u obimu od najmanje 240 ESPB bodova, master akademskim 
studijama, specijalističkim akademskim studijama, specijalističkim strukovnim 
studijama, odnosno na osnovnim studijama u trajanju od najmanje četiri godine ili 
specijalističkim studijama na fakultetu, sa položenim stručnim ispitom za rad u organima uprave i radnim 
iskustvom od najmanje tri godine.
Skupština opštine može, na predlog predsednika skupštine, razrešiti sekretara 
i pre isteka mandata.
Sekretar može imati zamenika koji ga zamenjuje u slučaju njegove odsutnosti.
Zamenik sekretara skupštine opštine postavlja se i razrešava na isti način i 
pod istim uslovima kao i sekretar.

*Službeni glasnik RS, broj 
47/2018
Član 41.
Način pripreme, vođenje i rad sednice skupštine opštine i druga pitanja vezana 
za rad skupštine uređuju se njenim poslovnikom.
3.1.2. Izvršni organi opštine
Član 42.
Izvršni organi opštine su predsednik opštine i opštinsko veće.
Član 43.
Predsednika opštine bira skupština opštine, iz reda odbornika, na vreme od 
četiri godine, tajnim glasanjem, većinom glasova od ukupnog broja odbornika 
skupštine opštine.
Predsednik opštine ima zamenika koji ga zamenjuje u slučaju njegove odsutnosti 
i sprečenosti da obavlja svoju dužnost.
Predsednik skupštine opštine predlaže kandidata za predsednika opštine.
Кandidat za predsednika opštine predlaže kandidata za zamenika predsednika 
opštine iz reda odbornika, koga bira skupština opštine na isti način kao 
predsednika opštine.
Predsedniku opštine i zameniku predsednika opštine izborom na ove funkcije 
prestaje mandat odbornika u skupštini opštine.
Predsednik opštine i zamenik predsednika opštine su na stalnom radu u 
opštini.
Član 44.
Predsednik opštine: 
1) predstavlja i zastupa opštinu;
2) predlaže način rešavanja pitanja o kojima odlučuje skupština;
3) naredbodavac je za izvršenje budžeta;
4) usmerava i usklađuje rad opštinske uprave;
5) donosi pojedinačne akte za koje je ovlašćen zakonom, statutom ili odlukom 
skupštine;
6) vrši i druge poslove utvrđene statutom i drugim aktima opštine.
Član 45.
Opštinsko veće čine predsednik opštine, zamenik predsednika opštine, kao i 
članovi opštinskog veća čiji je broj utvrđen statutom opštine i koje bira 
skupština opštine, na period od četiri godine, tajnim glasanjem, većinom od 
ukupnog broja odbornika.
Кandidate za članove opštinskog veća predlaže kandidat za predsednika 
opštine. 
Кada odlučuje o izboru predsednika opštine, skupština opštine istovremeno 
i objedinjeno 
odlučuje o izboru zamenika predsednika opštine i članova opštinskog veća.
Predsednik opštine je predsednik opštinskog veća.
Zamenik predsednika opštine je član opštinskog veća po funkciji.
Opštinsko veće, čije članove bira skupština 
opštine na predlog predsednika opštine, može da ima do pet članova za opštine do 
15.000 stanovnika, do sedam za opštine do 50.000 stanovnika, do devet za 
opštine, odnosno gradove do 100.000 stanovnika, odnosno do 11 za gradove preko 
100.000 stanovnika, u skladu sa podacima poslednjeg popisa stanovništva.
Članovi opštinskog veća koje bira skupština opštine ne mogu istovremeno biti 
i odbornici, a mogu biti zaduženi za jedno ili više određenih područja iz 
nadležnosti opštine.
Odborniku koji bude izabran za člana opštinskog veća prestaje odbornički 
mandat.
Članovi opštinskog veća mogu biti na stalnom radu u opštini.

*Službeni glasnik RS, broj 
47/2018
Član 46.
Opštinsko veće:
1) predlaže statut, budžet i druge odluke i akte koje donosi skupština;
2) neposredno izvršava i stara se o izvršavanju odluka i drugih akata 
skupštine opštine;
3) donosi odluku o privremenom finansiranju u slučaju da skupština opštine ne 
donese budžet pre početka fiskalne godine;
4) vrši nadzor nad radom opštinske uprave, poništava ili ukida akte opštinske 
uprave koji nisu u saglasnosti sa zakonom, statutom i drugim opštim aktom ili 
odlukom koje donosi skupština opštine;
5) rešava u upravnom postupku u drugom stepenu o pravima i obavezama građana, 
preduzeća i ustanova i drugih organizacija u upravnim stvarima iz nadležnosti 
opštine;
5a) prati realizaciju programa poslovanja i vrši 
koordinaciju rada javnih preduzeća čiji je opština osnivač; 
5b) podnosi tromesečni izveštaj o radu javnih 
preduzeća skupštini opštine, radi daljeg izveštavanja u skladu sa zakonom kojim se 
uređuje pravni položaj javnih preduzeća;
6) stara se o izvršavanju poverenih nadležnosti iz okvira prava i dužnosti 
Republike, odnosno autonomne pokrajine;
7) postavlja i razrešava načelnika opštinske uprave, odnosno načelnike uprava 
za pojedine oblasti;
8) vrši i druge poslove, u skladu sa zakonom.

*Službeni glasnik RS, broj 
47/2018
Član 47.
Predsednik opštine predstavlja opštinsko veće, saziva i vodi njegove sednice. 

Predsednik opštine je odgovoran za zakonitost rada opštinskog veća. 

Predsednik opštine je dužan da obustavi od primene odluku opštinskog veća za 
koju smatra da nije saglasna zakonu. 
Opštinsko veće može da odlučuje ako sednici prisustvuje većina od ukupnog 
broja njegovih članova.
Opštinsko veće odlučuje većinom glasova prisutnih članova, ako zakonom ili 
statutom opštine za pojedina pitanja nije predviđena druga većina.
Organizacija, način rada i odlučivanja opštinskog veća, detaljnije se uređuje 
njegovim poslovnikom, u skladu sa ovim zakonom i statutom.
Član 48.
Predsednik opštine i opštinsko veće redovno izveštavaju skupštinu opštine, po 
sopstvenoj inicijativi ili na njen zahtev, o izvršavanju odluka i drugih akata 
skupštine opštine.
Član 49.
Predsednik opštine može biti razrešen pre isteka vremena na koje je biran, na 
obrazložen predlog najmanje trećine odbornika, na isti način na koji je izabran.
O predlogu za razrešenje predsednika opštine mora se raspravljati i odlučivati 
u roku od 15 dana od dana dostavljanja predloga predsedniku skupštine, 
uz primenu minimalnog roka za sazivanje sednice iz člana 34. st. 2. i 3. ovog 
zakona.
Ako skupština ne razreši predsednika opštine, odbornici koji su podneli 
predlog za razrešenje ne mogu ponovo predložiti razrešenje predsednika opštine, 
pre isteka roka od šest meseci od odbijanja prethodnog predloga.

*Službeni glasnik RS, broj 
47/2018
Član 50.
Razrešenjem predsednika opštine prestaje mandat zamenika predsednika opštine i 
opštinskog veća. 
Zamenik predsednika opštine, odnosno član opštinskog veća, mogu biti 
razrešeni pre isteka vremena na koje su birani, na predlog predsednika opštine 
ili najmanje jedne trećine odbornika, na isti način na koji su izabrani.
Istovremeno sa predlogom za razrešenje zamenika predsednika opštine ili člana 
opštinskog veća, predsednik opštine je dužan da skupštini opštine podnese 
predlog za izbor novog zamenika predsednika opštine ili člana opštinskog veća, 
koja istovremeno donosi odluku o razrešenju i o izboru.
O podnetoj ostavci predsednika opštine, zamenika 
predsednika opštine ili člana opštinskog veća, predsednik skupštine opštine 
obaveštava odbornike na početku prve naredne sednice skupštine opštine.
Predsednik opštine, zamenik predsednika opštine ili član opštinskog veća koji 
su razrešeni ili su podneli ostavku, ostaju na dužnosti i vrše tekuće poslove, 
do izbora novog predsednika opštine, zamenika predsednika opštine ili člana 
opštinskog veća.

*Službeni glasnik RS, broj 
47/2018
Član 51.
Prestankom mandata skupštine prestaje mandat izvršnih organa opštine, s tim 
da oni vrše tekuće poslove iz svoje nadležnosti do stupanja na dužnost novog 
predsednika opštine i opštinskog veća, odnosno predsednika i članova privremenog 
organa ako je skupštini mandat prestao zbog raspuštanja skupštine. 

3.1.3. Opštinska uprava
Član 52.
Opštinska uprava:
1) priprema nacrte propisa i drugih akata koje donosi skupština opštine, 
predsednik opštine i opštinsko veće;
2) izvršava odluke i druge akte skupštine opštine, predsednika opštine i 
opštinskog veća;
3) rešava u upravnom postupku u prvom stepenu o pravima i dužnostima građana, 
preduzeća, ustanova i drugih organizacija u upravnim stvarima iz nadležnosti 
opštine;
4) obavlja poslove upravnog nadzora nad izvršavanjem propisa i drugih opštih 
akata skupštine opštine;
5) izvršava zakone i druge propise čije je izvršavanje povereno opštini;
6) obavlja stručne i administrativno-tehničke poslove 
za potrebe rada skupštine opštine, predsednika opštine i opštinskog veća.

*Službeni glasnik RS, broj 
47/2018
Član 53.
Opštinska uprava obrazuje se kao jedinstveni organ, a mogu se obrazovati i 
opštinske uprave za pojedine oblasti u opštinama sa preko 50.000 stanovnika.
Član 54.
Opštinskom upravom, kao jedinstvenim organom, rukovodi načelnik.
Za načelnika opštinske uprave može biti postavljeno 
lice koje ima stečeno visoko obrazovanje iz naučne oblasti pravne nauke na 
osnovnim akademskim studijama u obimu od najmanje 240 ESPB bodova, master 
akademskim studijama, master strukovnim studijama, specijalističkim akademskim 
studijama, specijalističkim strukovnim studijama, odnosno na osnovnim studijama 
u trajanju od najmanje četiri godine ili specijalističkim studijama na fakultetu, 
najmanje pet godina radnog iskustva u struci i položen državni stručni ispit za 
rad u organima državne uprave.
U opštinskoj upravi obrazovanoj kao jedinstveni organ, za vršenje srodnih 
poslova, mogu se obrazovati unutrašnje organizacione jedinice.

*Službeni glasnik RS, broj 
47/2018
Član 55.
Кad se opštinska uprava organizuje u više uprava, radom uprave rukovodi 
načelnik.
Za načelnika uprave za pojedine oblasti može biti 
postavljeno lice koje ima stečeno visoko obrazovanje iz odgovarajuće naučne 
oblasti u odnosu na delokrug uprave, na osnovnim akademskim studijama u obimu od 
najmanje 240 ESPB bodova, master akademskim studijama, master strukovnim 
studijama, specijalističkim akademskim studijama, specijalističkim strukovnim 
studijama, odnosno na osnovnim studijama u trajanju od najmanje četiri godine ili 
specijalističkim studijama na fakultetu, najmanje pet godina radnog iskustva u 
struci i položen državni stručni ispit za rad u organima državne uprave.
U okviru uprave, za vršenje srodnih poslova, mogu se obrazovati unutrašnje 
organizacione jedinice.

*Službeni glasnik RS, broj 
47/2018
Član 56.
Načelnika opštinske uprave, odnosno uprave za pojedine oblasti postavlja 
opštinsko veće, na osnovu javnog oglasa, na pet godina.
Načelnik opštinske uprave može imati zamenika koji ga zamenjuje u slučaju 
njegove odsutnosti i sprečenosti da obavlja svoju dužnost.
Zamenik načelnika opštinske uprave se postavlja na isti način i pod istim 
uslovima kao načelnik. 
Rukovodioce organizacionih jedinica u upravi raspoređuje načelnik.
Član 57.
Načelnik za svoj rad i rad uprave odgovara
opštinskom 
veću u skladu sa statutom opštine i aktom o organizaciji opštinske uprave.

*Službeni glasnik RS, broj 
47/2018
Član 58.
Statutom opštine može se predvideti da se za pojedine 
oblasti (ekonomski razvoj, urbanizam, primarna zdravstvena zaštita, zaštita 
životne sredine, poljoprivreda i dr.) postavljaju pomoćnici predsednika opštine.
Pomoćnike predsednika opštine postavlja i razrešava 
predsednik opštine.
Pomoćnici predsednika opštine pokreću inicijative, 
predlažu projekte i sačinjavaju mišljenja u vezi sa pitanjima koja su od značaja za 
razvoj u oblastima za koje su postavljeni i vrše druge poslove po nalogu 
predsednika opštine.
Pomoćnici predsednika opštine se postavljaju u kabinetu 
predsednika opštine najduže na period dok traje dužnost predsednika opštine.
U opštini do 15.000 stanovnika može biti postavljen 
jedan pomoćnik predsednika opštine, u opštini do 50.000 stanovnika najviše dva 
pomoćnika a u opštini do 100.000 stanovnika najviše tri pomoćnika, u skladu sa 
podacima poslednjeg popisa stanovništva.

*Službeni glasnik RS, broj 
47/2018
Član 59.
Akt o organizaciji opštinske uprave donosi skupština opštine na predlog 
opštinskog veća.
Akt o unutrašnjem uređenju i sistematizaciji opštinske 
uprave, službi i organizacija objedinjuje načelnik i dostavlja opštinskom veću na 
usvajanje.

*Službeni glasnik RS, broj 
47/2018
Član 60.
Opštinska uprava u obavljanju upravnog nadzora može:
1) naložiti rešenjem izvršenje mera i radnji u određenom roku;
2) izreći mandatnu kaznu;
3) podneti prijavu nadležnom organu za učinjeno krivično delo ili privredni 
prestup i podneti zahtev za pokretanje prekršajnog postupka;
4) izdati privremeno naređenje, odnosno zabranu;
5) obavestiti drugi organ, ako postoje razlozi, za preduzimanje mera za koji 
je taj organ nadležan;
6) preduzeti i druge mere za koje je ovlašćena zakonom, propisom ili opštim 
aktom.
Ovlašćenja i organizacija za obavljanje poslova iz stava 1. ovog člana, bliže se 
uređuju odlukom skupštine opštine.
Član 61.
U postupku pred opštinskom upravom, u kome se rešava o pravima, obavezama i 
interesima građana i pravnih lica, primenjuju se propisi o upravnom postupku.
Član 62.
Opštinsko veće rešava sukob nadležnosti između opštinske uprave i drugih 
preduzeća, organizacija i ustanova kad na osnovu odluke skupštine opštine 
odlučuju o pojedinim pravima građana, pravnih lica ili drugih stranaka, kao i 
između opštinskih uprava za pojedine oblasti.
Načelnik opštinske uprave, odnosno načelnik uprave za pojedine oblasti rešava 
sukob nadležnosti između unutrašnjih organizacionih jedinica.
Član 63.
Poslove opštinske uprave koji se odnose na ostvarivanje prava, obaveza i 
interesa građana i pravnih lica mogu obavljati lica koja imaju propisanu školsku 
spremu, položen stručni ispit za rad u organima državne uprave i odgovarajuće 
radno iskustvo, u skladu sa zakonom i drugim propisom.
Član 64.
O izuzeću načelnika opštinske uprave, odnosno načelnika uprave za pojedine 
oblasti rešava opštinsko veće.
O izuzeću službenog lica u opštinskoj upravi rešava načelnik.
3.2. Grad
Član 65.
Organi grada su: skupština grada, gradonačelnik, gradsko veće i gradska 
uprava.
Član 66.
Organi grada obavljaju poslove predviđene ovim zakonom za organe opštine, kao 
i druge poslove utvrđene zakonom i statutom grada.
Skupštinu grada sačinjavaju odbornici čiji se broj utvrđuje statutom grada, s 
tim što njihov broj ne može biti veći od 90.
Odredbe ovog zakona koje se odnose na skupštinu opštine primenjuju se na 
gradsku skupštinu. 
Odredbe ovog zakona koje se odnose na predsednika opštine primenjuju se na 
gradonačelnika.
Odredbe ovog zakona koje se odnose na opštinsko veće primenjuju se na gradsko 
veće.
Gradska uprava se obrazuje kao jedinstveni organ ili kao više uprava za 
pojedine oblasti.
Odredbe ovog zakona o opštinskoj upravi primenjuju se na gradsku upravu.
U gradu do 100.000 stanovnika gradonačelnik može 
postaviti najviše tri pomoćnika, a gradu sa više od 100.000 stanovnika 
gradonačelnik može postaviti najviše pet pomoćnika, u skladu sa podacima 
poslednjeg popisa stanovništva.

*Službeni glasnik RS, broj 
47/2018
III. NEPOSREDNO UČEŠĆE GRAĐANA U OSTVARIVANJU LOКALNE SAMOUPRAVE
Član 67.
Oblici neposrednog učešća građana u ostvarivanju lokalne samouprave su: 
građanska inicijativa, zbor građana i referendum.
Oblici neposredne samouprave iz stava 1. ovog člana uređuju se zakonom i 
statutom.
Član 68.
Građani putem građanske inicijative predlažu skupštini jedinice lokalne 
samouprave donošenje akta kojim će se urediti određeno pitanje iz nadležnosti 
jedinice lokalne samouprave, promenu statuta ili drugih akata i raspisivanje 
referenduma u skladu sa zakonom i statutom.
O predlogu iz stava 1. ovog člana, skupština je dužna da održi raspravu i da 
dostavi obrazložen odgovor građanima u roku od 60 dana od dobijanja predloga.
Broj potpisa građana potreban za pokretanje građanske 
inicijative iznosi 5% od ukupnog broja građana sa biračkim pravom.
Nadležni organ opštine je dužan da na internet 
prezentaciji opštine odnosno na drugi primeren način obavesti javnost da je 
otpočeo rad na pripremi propisa koje donosi skupština.
Radi sprovođenja javne rasprave, predlog građana je 
potrebno da svojim potpisima podrži najmanje 100 građana sa biračkim pravom na 
teritoriji opštine.
Prikupljanje potpisa građana za sprovođenje javne 
rasprave se sprovodi u skladu sa propisima koji uređuju građansku inicijativu.
Nadležni odbor skupštine jedinice lokalne samouprave 
odlučuje po primljenom predlogu građana o sprovođenju postupka javne rasprave.

*Službeni glasnik RS, broj 
47/2018
Član 69.
Zbor građana se saziva za deo teritorije jedinice lokalne samouprave utvrđen 
statutom.
Zbor građana raspravlja i daje predloge o pitanjima iz nadležnosti organa 
jedinice lokalne samouprave.
Zbor građana većinom glasova prisutnih usvaja zahteve i predloge i upućuje ih 
skupštini ili pojedinim organima i službama jedinice lokalne samouprave.
Organi i službe jedinice lokalne samouprave dužni su da u roku od 60 dana od 
održavanja zbora građana, razmotre zahteve i predloge građana i o njima zauzmu 
stav, odnosno donesu odgovarajuću odluku ili meru i o tome obaveste građane.
Način sazivanja zbora građana, njegov rad, kao i način utvrđivanja stavova zbora 
uređuje se statutom i odlukom skupštine opštine.
Član 70.
Skupština jedinice lokalne samouprave može na sopstvenu inicijativu da 
raspiše referendum o pitanjima iz svoje nadležnosti.
Referendum o pitanju iz svoje nadležnosti skupština jedinice lokalne 
samouprave dužna je da raspiše na predlog koji podnese najmanje 10% birača od 
ukupnog biračkog tela u jedinici lokalne samouprave, na način utvrđen zakonom i 
statutom.
Odluka putem referenduma doneta je ako se za nju izjasnila većina građana koja 
je glasala, pod uslovom da je glasalo više od polovine ukupnog broja građana 
sa biračkim pravom na teritoriji opštine.
Odluka doneta na referendumu je obavezna, a skupština jedinice lokalne 
samouprave je ne može staviti van snage, niti izmenama i dopunama menjati njenu 
suštinu u narednom periodu od godinu dana od dana donošenja odluke.

*Službeni glasnik RS, broj 
47/2018
Član 71.
Organi i službe jedinice lokalne samouprave dužni su da obaveštavaju javnost 
o svom radu preko sredstava javnog informisanja i na drugi prikladan način.
Organi i službe jedinice lokalne samouprave dužni su da građanima u 
ostvarivanju njihovih prava i obaveza daju potrebne podatke, objašnjenja i 
obaveštenja.
Organi i službe jedinice lokalne samouprave dužni su da svima omoguće 
podnošenje pritužbi na svoj rad i na nepravilan odnos zaposlenih.
Na podnete pritužbe organi i službe jedinice lokalne samouprave dužni su da 
odgovore u roku od 30 dana, ako podnosilac pritužbe zahteva odgovor.
IV. MESNA SAMOUPRAVA
Član 72.
Radi zadovoljavanja potreba i interesa lokalnog stanovništva u selima se 
osnivaju mesne zajednice i drugi oblici mesne samouprave.
Mesne zajednice i drugi oblici mesne samouprave mogu se obrazovati i u 
gradskim naseljima (kvart, četvrt, rejon i sl).
Mesna zajednica može se osnivati i za dva ili više sela.
Član 73.
Predlog za obrazovanje, odnosno ukidanje mesne 
zajednice ili drugog oblika mesne samouprave, mogu podneti najmanje 10% birača sa 
prebivalištem na području na koje se predlog odnosi, najmanje jedna trećina 
odbornika i opštinsko odnosno, gradsko veće.
Skupština opštine, odnosno skupština grada, odlučuje uz prethodno pribavljeno 
mišljenje građana, o obrazovanju, području za koje se obrazuje, 
promeni područja i ukidanju mesnih 
zajednica i drugih oblika mesne samouprave.
Ova odluka donosi se većinom glasova od ukupnog broja odbornika.

*Službeni glasnik RS, broj 
47/2018
Član 74.
Aktom o osnivanju mesne zajednice, u skladu sa statutom 
opštine, odnosno grada, utvrđuju se poslovi koje vrši mesna zajednica, organi i 
organizacija rada organa, način odlučivanja kao i postupak izbora saveta i drugih 
organa mesne samouprave, zaštita prava u toku izbora i druga pitanja od značaja 
za rad mesne zajednice, odnosno drugog oblika mesne samouprave.
Angažovanje predsednika i članova saveta, kao i članova 
drugih organa mesne zajednice ne podrazumeva stvaranje dodatnih finansijskih 
obaveza mesnoj zajednici.
Savet mesne zajednice je osnovni predstavnički organ 
građana na području mesne samouprave.
Izbori za savet mesne zajednice sprovode se po 
pravilima neposrednog i tajnog glasanja na osnovu opšteg i jednakog izbornog 
prava, u skladu sa aktom o osnivanju.
Izbore za savet mesne zajednice raspisuje predsednik 
skupštine opštine, odnosno grada.
Pravila i postupak za izbor odnosno obrazovanje saveta 
mesne zajednice na teritoriji grada Beograda utvrđuju se zakonom kojim se 
uređuje položaj glavnog grada.
Predsednika saveta mesne zajednice bira savet iz reda 
svojih članova, tajnim glasanjem, većinom glasova od ukupnog broja članova saveta 
mesne zajednice. 
Savet mesne zajednice:
1) donosi statut mesne zajednice;
2) donosi finansijski plan mesne zajednice i programe 
razvoja mesne zajednice;
3) bira i razrešava predsednika saveta mesne 
zajednice;
4) predlaže mere za razvoj i unapređenje komunalnih i 
drugih delatnosti na području mesne zajednice;
5) donosi poslovnik o radu saveta mesne zajednice i 
druge akte iz nadležnosti mesne zajednice;
6) pokreće inicijativu za donošenje novih ili izmenu 
postojećih propisa opštine;
7) vrši druge poslove iz nadležnosti mesne zajednice 
utvrđene statutom opštine, aktom o osnivanju mesne zajednice ili drugim 
opštinskim propisima.

*Službeni glasnik RS, broj 
47/2018
Član 75.
Sredstva za rad mesne zajednice, odnosno drugog oblika mesne samouprave 
obezbeđuju se iz: 
1) sredstava utvrđenih odlukom o budžetu opštine, odnosno grada, uključujući i 
samodoprinos;
2) donacija;
3) prihoda koje mesna zajednica, odnosno drugi oblik mesne samouprave ostvari 
svojom aktivnošću.
Mesna zajednica, odnosno drugi oblik mesne samouprave donosi finansijski plan 
na koji saglasnost daje nadležni organ opštine, odnosno grada, 
u skladu sa odlukom o budžetu.

*Službeni glasnik RS, broj 
47/2018
Član 76.
Mesna zajednica, odnosno drugi oblik mesne samouprave ima svojstvo pravnog 
lica u okviru prava i dužnosti utvrđenih statutom i odlukom o osnivanju.
Organ određen statutom opštine, odnosno grada 
pokrenuće postupak za ocenu ustavnosti i zakonitosti opšteg akta mesne zajednice 
pred Ustavnim sudom, ako smatra da taj akt nije u saglasnosti sa Ustavom ili 
zakonom. 
Organ određen statutom opštine, odnosno grada dužan je 
da obustavi od izvršenja opšti akt mesne zajednice za koji smatra da nije 
saglasan Ustavu ili zakonu, rešenjem koje stupa na snagu objavljivanjem u lokalnom 
službenom glasilu. 
Rešenje o obustavi od izvršenja prestaje da važi ako 
organ određen statutom opštine, odnosno grada u roku od pet dana od objavljivanja 
rešenja ne pokrene postupak za ocenu ustavnosti i zakonitosti opšteg akta.

*Službeni glasnik RS, broj 
47/2018

Član 76a
Кada organ opštine, odnosno grada, određen statutom 
opštine, odnosno grada, koji vrši nadzor nad zakonitošću rada i akata mesne 
zajednice smatra da opšti akt mesne zajednice nije u saglasnosti sa statutom, 
aktom o osnivanju mesne zajednice ili drugim opštinskim propisom, ukazaće na to 
savetu mesne zajednice radi preduzimanja odgovarajućih mera.
Ako savet mesne zajednice ne postupi po predlozima 
organa iz stava 1. ovog člana, organ određen statutom opštine, odnosno grada, 
poništiće opšti akt mesne zajednice rešenjem koje stupa na snagu objavljivanjem u 
lokalnom službenom glasilu.
Organ opštine, odnosno grada određen statutom opštine, 
odnosno grada, koji vrši nadzor nad zakonitošću rada i akata mesne zajednice 
predlaže predsedniku opštine, odnosno gradonačelniku obustavljanje finansiranja 
aktivnosti mesne zajednice u kojima se finansijska sredstva ne koriste u skladu 
sa finansijskim planom mesne zajednice, odlukom o budžetu ili zakonom.
*Službeni glasnik RS, broj 
47/2018

Član 76b
Savet mesne zajednice može se raspustiti ako:
1) savet ne zaseda duže od tri meseca;
2) ne izabere predsednika saveta u roku od mesec dana 
od dana održavanja izbora za članove saveta mesne zajednice ili od dana njegovog 
razrešenja, odnosno podnošenja ostavke;
3) ne donese finansijski plan u roku određenom odlukom 
skupštine opštine, odnosno skupštine grada.
Odluku o raspuštanju saveta mesne zajednice donosi 
skupština opštine, odnosno skupština grada na predlog nadležnog organa opštine, 
odnosno grada koji vrši nadzor nad zakonitošću rada i akata mesne zajednice.
Predsednik skupštine opštine, odnosno predsednik 
skupštine grada, raspisuje izbore za savet mesne zajednice, u roku od 15 dana od 
stupanja na snagu odluke o raspuštanju saveta mesne zajednice, s tim da od datuma 
raspisivanja izbora do datuma održavanja izbora ne može proteći više od 45 dana.

Do konstituisanja saveta mesne zajednice, tekuće i 
neodložne poslove mesne zajednice obavljaće poverenik opštine koga imenuje 
skupština opštine, odnosno skupština grada, istovremeno sa donošenjem odluke o 
raspuštanju saveta mesne zajednice.
*Službeni glasnik RS, broj 
47/2018
Član 77.
Odlukom skupštine opštine, odnosno skupštine grada može se svim ili pojedinim 
mesnim zajednicama i drugim oblicima mesne samouprave poveriti vršenje određenih 
poslova iz nadležnosti opštine odnosno grada, uz obezbeđivanje za to potrebnih 
sredstava.
Opština, odnosno grad pruža pomoć mesnoj 
zajednici u obavljanju administrativno-tehničkih i finansijsko-materijalnih 
poslova.
Za obavljanje određenih poslova iz nadležnosti opštinske uprave, odnosno 
gradskih uprava, posebno u vezi sa ostvarivanjem prava građana, može se 
organizovati rad opštinske uprave u mesnim zajednicama.
Poslove iz stava 2. ovog člana, način i mesto njihovog vršenja određuje 
predsednik opštine na predlog načelnika opštinske uprave, odnosno načelnika 
gradskih uprava.

*Službeni glasnik RS, broj 
47/2018
V. ODNOSI ORGANA REPUBLIКE, TERITORIJALNE AUTONOMIJE I ORGANA JEDINICA 
LOКALNE SAMOUPRAVE
Član 78.
Organi Republike, teritorijalne autonomije i organi jedinica lokalne 
samouprave, radi ostvarivanja svojih prava i dužnosti, međusobno sarađuju u 
skladu s Ustavom, zakonom i drugim propisom.
Organi Republike i teritorijalne autonomije vrše nadzor nad zakonitošću rada 
i akata organa jedinice lokalne samouprave, u skladu s Ustavom i zakonom.
Nadležan organ jedinice lokalne samouprave je dužan da organu Republike, 
odnosno autonomne pokrajine, koji vrši nadzor nad zakonitošću rada i akata 
jedinice lokalne samouprave, blagovremeno dostavi tražene podatke, spise i 
isprave.
Za dostavljanje traženih podataka, spisa i isprava odgovoran je predsednik 
opštine, odnosno sekretar skupštine opštine ako se nadzor vrši nad radom i 
aktima skupštine opštine.
Član 79.
Organi i službe jedinice lokalne samouprave u vršenju svojih nadležnosti:
1) daju organima Republike i teritorijalne autonomije inicijative za 
uređivanje odnosa od značaja za lokalnu samoupravu i za preduzimanje mera od 
značaja za rešavanje pitanja iz okvira prava i dužnosti jedinice lokalne 
samouprave;
2) podnose predstavke i daju predloge u pogledu postupanja organa Republike i 
teritorijalne autonomije;
3) traže mišljenje od nadležnog organa Republike i teritorijalne autonomije u 
vezi sa primenom zakona i drugih propisa koji su od neposrednog uticaja na 
razvoj i ostvarivanje lokalne samouprave i za rad organa jedinice lokalne 
samouprave;
4) učestvuju, samostalno ili preko svojih asocijacija u pripremi zakona i 
drugih propisa čija je sadržina od posebnog značaja za ostvarivanje i razvoj 
lokalne samouprave.
Član 79a
Organi jedinica lokalne samouprave, u postupku 
rešavanja o pravima, obavezama ili pravnim interesima fizičkog ili pravnog lica, 
odnosno druge stranke, po službenoj dužnosti, u skladu sa zakonom, vrše uvid, 
pribavljaju i obrađuju podatke iz evidencija, odnosno registara koje u skladu sa 
posebnim propisima vode državni organi, organi teritorijalne autonomije, 
jedinica lokalne samouprave i imaoci javnih ovlašćenja. 
Uvid, pribavljanje i obrada podataka iz evidencija, 
odnosno registara koji se vode u elektronskom obliku u postupku iz stava 1. ovog 
člana, vrši se putem informacionog sistema koji obezbeđuje sigurnost i zaštitu 
podataka o ličnosti.
U postupku iz stava 1. ovog člana organi jedinica 
lokalne samouprave mogu vršiti uvid, pribavljati i obrađivati samo one podatke 
koji su zakonom ili posebnim propisom utvrđeni kao neophodni za rešavanje o 
određenom pravu, obavezi ili pravnom interesu stranke.

*Službeni glasnik RS, broj 
47/2018
Član 80.
Organi Republike i teritorijalne autonomije, u vršenju svojih nadležnosti:
1) obaveštavaju organe i službe jedinice lokalne samouprave, po sopstvenoj 
inicijativi ili na njihov zahtev, o merama koje preduzimaju ili nameravaju da 
preduzmu u izvršavanju zakona i drugih propisa, o zaštiti ustavnosti i 
zakonitosti, pojavama koje ih narušavaju i o merama za njihovo otklanjanje, o 
ostvarivanju prava građana na lokalnu samoupravu, kao i o drugim pitanjima od 
neposrednog interesa za ostvarivanje sistema lokalne samouprave i za rad organa 
jedinice lokalne samouprave;
2) pružaju stručnu pomoć organima i službama jedinice lokalne samouprave u 
vezi sa obavljanjem njihovih poslova, a naročito u uvođenju informacionog sistema i 
informatizaciji poslova koje vrše organi i službe jedinice lokalne samouprave;
3) traže izveštaje, podatke i obaveštenja o obavljanju poslova iz okvira prava i 
dužnosti jedinice lokalne samouprave, kao i o drugim pitanjima koja su od 
interesa za ostvarivanje uloge i za rad organa Republike i teritorijalne 
autonomije u oblasti lokalne samouprave;
4) vrše i druge poslove u skladu sa zakonom i drugim propisima.
Član 81.
Vlada je dužna da obustavi od izvršenja opšti akt jedinice lokalne samouprave 
za koji smatra da nije saglasan Ustavu ili zakonu, rešenjem koje stupa na snagu 
kad se objavi u „Službenom glasniku Republike Srbije”.
Rešenje o obustavi od izvršenja prestaje da važi ako Vlada u roku od pet dana 
od objavljivanja rešenja ne pokrene postupak za ocenu ustavnosti i zakonitosti 
opšteg akta.
Član 82.
Nadležno ministarstvo pokrenuće postupak za ocenu ustavnosti i zakonitosti 
statuta, propisa ili drugog opšteg akta jedinice lokalne samouprave pred 
Ustavnim sudom, ako smatra da taj akt nije u saglasnosti s Ustavom, zakonom ili 
drugim republičkim propisom.
Nadležni organ teritorijalne autonomije pokrenuće postupak iz stava 1. ovog 
člana, ako smatra da akt nije u saglasnosti sa pokrajinskim propisom.
Član 83.
Кad ministarstvo nadležno za poslove lokalne samouprave, odnosno nadležni 
organ teritorijalne autonomije smatra da opšti akt organa jedinice lokalne 
samouprave nije u saglasnosti sa njenim statutom, ukazaće na to skupštini 
jedinice lokalne samouprave radi preduzimanja odgovarajućih mera.
Ako skupština jedinice lokalne samouprave ne postupi po predlozima organa iz 
stava 1. ovog člana, ministarstvo nadležno za poslove lokalne samouprave 
pokrenuće postupak pred Upravnim sudom i istovremeno će predložiti Vladi 
da obustavi od izvršenja akt iz stava 1. ovog člana, do odluke 
Upravnog suda.

*Službeni glasnik RS, broj 
47/2018
Član 84.
Ako nađe da pojedinačni akt organa, odnosno službe jedinice lokalne 
samouprave, protiv koga nije obezbeđena sudska zaštita, nije u saglasnosti sa 
zakonom ili drugim propisom, odnosno s odlukom ili drugim opštim aktom jedinice 
lokalne samouprave, ministarstvo nadležno za poslove lokalne samouprave, odnosno 
nadležni organ teritorijalne autonomije predložiće skupštini jedinice lokalne 
samouprave da takav akt ukine ili poništi.
Ako skupština ne postupi u roku od mesec dana po predlozima organa iz stava 
1. ovog člana, ministarstvo nadležno za poslove lokalne samouprave ukinuće ili 
poništiti akt iz stava 1. ovog člana.
Član 85.
Skupština jedinice lokalne samouprave može se raspustiti ako:
1) skupština ne zaseda duže od tri meseca;
2) ne izabere predsednika opštine i opštinsko veće u roku od mesec dana 
od dana konstituisanja skupštine jedinice lokalne samouprave ili od dana njihovog 
razrešenja, odnosno podnošenja ostavke;
3) ne donese statut ili budžet u roku utvrđenom zakonom.

*Službeni glasnik RS, broj 
47/2018
Član 86.
Odluku o raspuštanju skupštine jedinice lokalne samouprave donosi Vlada, na 
predlog ministarstva nadležnog za poslove lokalne samouprave, odnosno nadležnog 
organa teritorijalne autonomije.
Predsednik Narodne skupštine raspisuje izbore za odbornike u roku od dva 
meseca od stupanja na snagu odluke o raspuštanju skupštine jedinice lokalne 
samouprave. 
Mandat odbornika izabranih na izborima iz stava 2. ovog člana, traje četiri 
godine. 
Do konstituisanja skupštine i izbora izvršnih organa jedinice lokalne 
samouprave, tekuće i neodložne poslove iz nadležnosti skupštine i izvršnih 
organa jedinice lokalne samouprave, obavlja privremeni organ jedinice lokalne 
samouprave koji čine predsednik i četiri člana. 
Privremeni organ jedinice lokalne samouprave obrazuje Vlada.
Vlada donosi posebno rešenje o imenovanju predsednika i članova privremenog 
organa, vodeći računa o političkom i nacionalnom sastavu raspuštene skupštine 
jedinice lokalne samouprave.
Član 87.
Ako se u jedinici lokalne samouprave ne sprovedu izbori za odbornike ili ako 
se posle sprovedenih izbora ne konstituiše skupština u skladu sa ovim zakonom u 
roku od dva meseca od objavljivanja rezultata izbora, Vlada imenuje privremeni 
organ iz člana 86. stav 4. ovog zakona koji obavlja tekuće i neodložne poslove iz 
nadležnosti skupštine i izvršnih organa jedinice lokalne samouprave.
Predsednik Narodne skupštine je dužan da odluku o raspisivanju novih izbora za 
skupštinu jedinice lokalne samouprave donese u roku od mesec dana, od dana kad 
je trebalo sprovesti izbore, odnosno konstituisati skupštinu jedinice lokalne 
samouprave.
Mandat odbornika izabranih na izborima iz stava 2. ovog člana, traje do 
isteka mandata odbornika skupština jedinica lokalne samouprave izabranih na 
redovnim izborima.
VI. SARADNJA I UDRUŽIVANJE JEDINICA LOКALNE SAMOUPRAVE
Član 88.
Jedinica lokalne samouprave, njeni organi i službe, kao 
i preduzeća, ustanove i druge organizacije čiji je osnivač, ostvaruju saradnju i 
udružuju se sa drugim jedinicama lokalne samouprave i njenim organima i službama 
u oblastima od zajedničkog interesa i radi njihovog ostvarivanja mogu udruživati 
sredstva i obrazovati zajedničke organe, preduzeća, ustanove i druge 
organizacije i ustanove, u skladu sa zakonom i statutom.
Saradnja jedinica lokalne samouprave podrazumeva i 
ustupanje obavljanja pojedinih poslova iz okvira izvornih nadležnosti drugoj 
jedinici lokalne samouprave ili preduzeću, ustanovi i drugoj organizaciji čiji 
je ona osnivač. 
Poslovi iz oblasti komunalnih delatnosti zajednički se 
obavljaju na osnovu sporazuma o saradnji jedinica lokalne samouprave, u skladu sa 
zakonom koji uređuje komunalne delatnosti.

*Službeni glasnik RS, broj 
47/2018
Član 88a
Sporazumom o saradnji jedinica lokalne samouprave 
uređuju se: naziv i sedište zajedničkog organa, službe, preduzeća, ustanove ili 
druge organizacije, vrsta, obim i način obavljanja poslova, način finansiranja, 
upravljanje i nadzor nad radom, pristupanje sporazumu drugih jedinica lokalne 
samouprave, postupak istupanja odnosno odustajanja od sporazuma jedinice lokalne 
samouprave, prava i obaveze zaposlenih kao i druga pitanja od značaja za 
osnivanje, rad i prestanak rada, u skladu sa zakonom. 
Jedinica lokalne samouprave dostavlja ministarstvu 
nadležnom za lokalnu samoupravu sporazum o saradnji u roku od 30 dana od dana 
zaključenja sporazuma.
Ministarstvo nadležno za lokalnu samoupravu vodi 
evidenciju o zaključenim sporazumima o saradnji.
Dve ili više jedinica lokalne samouprave mogu 
predložiti ministarstvu nadležnom za lokalnu samoupravu zajedničko izvršavanje 
određenih poverenih poslova, u skladu sa zakonom kojim se uređuje državna uprava 
i uredbom Vlade kojom se uređuju bliži uslovi i način zajedničkog izvršavanja 
poverenih poslova.

*Službeni glasnik RS, broj 
47/2018

Član 88b
Jedinice lokalne samouprave mogu ostvarivati saradnju u 
oblastima od zajedničkog interesa sa jedinicama lokalne samouprave u drugim 
državama, u okviru utvrđene politike Republike Srbije, uz poštovanje 
teritorijalnog jedinstva i pravnog poretka Republike Srbije, u skladu s Ustavom 
i zakonom.

*Službeni glasnik RS, broj 
47/2018

Član 88v
U slučaju osnivanja zajedničkog organa, službe, 
preduzeća ili druge organizacije koji se osniva na osnovu zaključenog sporazuma o 
saradnji jedinica lokalne samouprave, njihove rukovodioce postavljaju odnosno 
imenuju, razrešavaju i o njihovoj odgovornosti i prestanku dužnosti odlučuju 
nadležni organi jedinice lokalne samouprave, osnivači, u skladu sa zakonom.
Zaposleni svoja prava, obaveze i odgovornosti 
ostvaruju u jedinici lokalne samouprave u kojoj je sedište zajedničkog 
organizacionog oblika koji se osniva.
Кad je sporazumom predviđeno da zajednički organ 
odlučuje o pravima i obavezama građana u upravnom postupku, nadležni organi 
jedinica lokalne samouprave zadržavaju svoju nadležnost u drugostepenom 
postupku, u skladu sa zakonom.
Sredstva za finansiranje rada zajedničkog organa 
obezbeđuju se u budžetima jedinica lokalne samouprave koje su pristupile 
sporazumu iz stava 1. ovog člana, srazmerno obimu poslova koje za njih zajednički 
organ obavlja.
*Službeni glasnik RS, broj 
47/2018
Član 88g
U slučaju da je sporazumom o saradnji jedinica lokalne 
samouprave predviđeno da jedna jedinica lokalne samouprave ustupa određene 
poslove iz svoje nadležnosti drugoj jedinici lokalne samouprave, te finansira 
rad organa druge jedinice lokalne samouprave zarad obavljanja određenih ustupljenih 
poslova za njene potrebe, jedinica lokalne samouprave koja je ustupila poslove 
obezbeđuje finansiranje rada organa jedinice lokalne samouprave koje te poslove 
obavlja, srazmerno obimu tih poslova.
Jedinica lokalne samouprave dostavlja izveštaj o 
obavljanju ustupljenih poslova na zahtev jedinice lokalne samouprave koja joj je 
ustupila određene poslove, a najmanje jednom u šest meseci.
Кad je sporazumom predviđeno da ustupljeni poslovi 
obuhvataju odlučivanje o pravima i obavezama građana u upravnom postupku, 
nadležni organi jedinica lokalne samouprave zadržavaju svoju nadležnost u 
drugostepenom postupku, u skladu sa zakonom.
Ustupljeni poslovi obavljaju se u ime i za račun 
jedinice lokalne samouprave koja ih je ustupila i finansira ih, a pred građanima 
i drugim subjektima odgovorna je jedinica lokalne samouprave koja je ustupila 
poslove.

*Službeni glasnik RS, broj 
47/2018
Član 88d
Sporazum o saradnji jedinica lokalne samouprave 
prestaje da važi na zahtev jedne od jedinica lokalne samouprave koji ona 
pismenim putem uputi drugoj jedinici lokalne samouprave, najkasnije šest meseci 
pre dana sa kojim sporazum prestaje da važi.
Jedinica lokalne samouprave koja podnosi zahtev iz 
stava 1. ovog člana o tome obaveštava ministarstvo nadležno za lokalnu 
samoupravu.
Ako je sporazumu pristupilo više jedinica lokalne 
samouprave, on prestaje da važi samo u delu koji se odnosi na jedinicu lokalne 
samouprave koja je podnela zahtev iz stava 1. ovog člana.

*Službeni glasnik RS, broj 
47/2018
Član 89.
Radi unapređenja razvoja lokalne samouprave, njene zaštite i ostvarivanja 
zajedničkih interesa, jedinice lokalne samouprave mogu osnivati svoje 
asocijacije.
Asocijacije jedinica lokalne samouprave zastupaju interese svog članstva pred 
državnim organima, a posebno u postupku donošenja zakona i drugih akata od 
značaja za zaštitu, unapređenje i finansiranje lokalne samouprave, kao i drugih 
propisa od značaja za ostvarivanje poslova jedinice lokalne samouprave.
Na osnivanje i rad asocijacija jedinica lokalne samouprave primenjuju se 
odredbe zakona kojim se uređuje osnivanje i rad udruženja.
VII. SIMBOLI I NAZIVI DELOVA NASELJENIH MESTA U JEDINICI LOКALNE SAMOUPRAVE
Član 90.
Jedinica lokalne samouprave samostalno u skladu sa ovim zakonom utvrđuje 
svoje simbole (grb i zastavu), i njihovu upotrebu.
Član 91.
Simboli jedinice lokalne samouprave mogu se isticati samo uz državne simbole.
U službenim prostorijama organa jedinice lokalne samouprave ističu se samo 
državni simboli, simboli nacionalnih manjina čiji je jezik na teritoriji jedinice 
lokalne samouprave u službenoj upotrebi kao i simboli jedinice lokalne 
samouprave.
Isticanje simbola autonomne pokrajine uz simbole jedinica lokalne samouprave u 
autonomnoj pokrajini, kao i isticanje simbola autonomne pokrajine u službenim 
prostorijama organa jedinica lokalne samouprave u autonomnoj pokrajini, vrši se 
u skladu sa propisom koji je utvrdila autonomna pokrajina. 
Član 92.
Simboli jedinica lokalne samouprave moraju se međusobno razlikovati.
Sadržina odredbi statuta jedinice lokalne samouprave ili drugih njenih akata o 
simbolima jedinice lokalne samouprave mora odgovarati istorijskim i stvarnim 
činjenicama i ovim odredbama se ne smeju vređati opšti i državni interesi, 
nacionalna i verska osećanja i javni moral. 
Član 93.
Skupština jedinice lokalne samouprave utvrđuje praznike i odlučuje o nazivima 
ulica, trgova, gradskih četvrti, zaselaka i drugih delova naseljenih mesta na 
svojoj teritoriji, kao i o dodeljivanju zvanja 
„počasni građanin” osobi čiji su rad i dostignuća od posebnog značaja za opštinu uz prethodnu saglasnost ministarstva nadležnog za poslove 
lokalne samouprave.
Ako je na području jedinice lokalne samouprave jezik nacionalne manjine u 
službenoj upotrebi, u postupku promene naziva ulica, trgova, gradskih četvrti, 
zaselaka i drugih delova naseljenih mesta, pribaviće se mišljenje nacionalnog 
saveta i saveta za međunacionalne odnose.

*Službeni glasnik RS, broj 
47/2018
Član 94.
Ako sadržina odredbi predloga statuta jedinice lokalne samouprave ili drugih 
akata o praznicima i nazivima delova naseljenih mesta ne odgovara istorijskim ili 
stvarnim činjenicama, ako se njima povređuju opšti i državni interesi, nacionalna 
i verska osećanja ili vređa javni moral, ministarstvo nadležno za poslove lokalne 
samouprave odbiće, u roku od 60 dana od dana prijema predloga statuta ili drugog 
akta, davanje saglasnosti na te odredbe.
Ako se ministarstvo nadležno za poslove lokalne samouprave ne izjasni u roku 
iz stava 1. ovog člana, smatraće se da je data saglasnost.
VIII. ZAŠTITA LOКALNE SAMOUPRAVE
Član 95.
Organ određen statutom jedinice lokalne samouprave može da pokrene postupak 
za ocenu ustavnosti ili zakonitosti zakona i drugog opšteg akta Republike Srbije 
ili autonomne pokrajine kojim se povređuje pravo na lokalnu samoupravu.
Član 96.
Organ određen statutom jedinice lokalne samouprave ima pravo žalbe Ustavnom 
sudu ako se pojedinačnim aktom ili radnjom državnog organa ili organa jedinice 
lokalne samouprave onemogućava vršenje nadležnosti jedinice lokalne samouprave.
Član 97.
U jedinici lokalne samouprave može se ustanoviti 
lokalni ombudsman koji je 
ovlašćen da nezavisno i samostalno kontroliše poštovanje prava građana, utvrđuje povrede učinjene aktima, 
radnjama ili nečinjenjem organa uprave i javnih službi, ako se radi o povredi 
propisa i opštih akata jedinice lokalne samouprave.
Dve ili više jedinica lokalne samouprave mogu doneti odluku o ustanovljavanju 
zajedničkog lokalnog ombudsmana.
Nadležnost i ovlašćenja, način postupanja i izbora i prestanka dužnosti 
lokalnog ombudsmana uređuje se statutom i drugim opštim aktom.

*Službeni glasnik RS, broj 
47/2018
Član 98.
U nacionalno mešovitim jedinicama lokalne samouprave osniva se savet za 
međunacionalne odnose, kao samostalno radno telo, koje čine predstavnici srpskog 
naroda i nacionalnih manjina, u skladu sa ovim zakonom i statutom.
Nacionalno mešovitim jedinicama lokalne samouprave, u smislu ovog zakona, 
smatraju se jedinice lokalne samouprave u kojima pripadnici jedne nacionalne 
manjine čine više od 5% od ukupnog broja stanovnika ili svih nacionalnih manjina 
čine više od 10% od ukupnog broja stanovnika prema poslednjem popisu stanovništva 
u Republici Srbiji.
Predstavnike u savetu za međunacionalne odnose mogu imati pripadnici srpskog 
naroda i nacionalnih manjina sa više od 1% učešća u ukupnom stanovništvu jedinice 
lokalne samouprave.
Savet razmatra pitanja ostvarivanja, zaštite i unapređivanja nacionalne 
ravnopravnosti, u skladu sa zakonom i statutom.
Delokrug, sastav, izbor članova i način rada saveta za međunacionalne odnose 
uređuje se odlukom skupštine jedinice lokalne samouprave, koja se donosi većinom 
glasova od ukupnog broja odbornika u skladu sa statutom.
Za člana saveta za međunacionalne odnose ne može biti 
izabran odbornik u skupštini jedinice lokalne samouprave.
Način predlaganja i izbora članova saveta za međunacionalne odnose treba da 
obezbedi ravnomernu zastupljenost predstavnika srpskog naroda i nacionalnih 
manjina, s tim da niti srpski narod, niti jedna nacionalna manjina ne može imati 
većinu članova saveta.
U slučaju nacionalnih manjina koje imaju svoje izabrane nacionalne savete, 
predstavnici nacionalnih manjina u savetu se biraju na predlog nacionalnog 
saveta, a predstavnike srpskog naroda predlaže 
stalno radno telo skupštine jedinice lokalne samouprave, koje obavlja poslove u 
vezi sa kadrovskim pitanjima.
Odluke saveta za međunacionalne odnose donose se konsenzusom članova saveta.
Savet o svojim stavovima i predlozima obaveštava skupštinu jedinice lokalne 
samouprave koja je dužna da se o njima izjasni na prvoj narednoj sednici, a 
najkasnije u roku od 30 dana. Savet podnosi 
šestomesečni izveštaj skupštini o svom radu.
Skupština i izvršni organi jedinice lokalne samouprave su dužni da predloge 
svih odluka koji se tiču nacionalne ravnopravnosti prethodno dostave na mišljenje 
savetu.
Savet za međunacionalne odnose ima pravo da pred Ustavnim sudom pokrene 
postupak za ocenu ustavnosti i zakonitosti odluke ili drugog opšteg akta 
skupštine jedinice lokalne samouprave ako smatra da su njime neposredno povređena 
prava pripadnika srpskog naroda i nacionalnih manjina predstavljenih u savetu za 
međunacionalne odnose i pravo da pod istim uslovima pred 
Upravnim sudom 
pokrene postupak za ocenu saglasnosti odluke ili drugog opšteg akta skupštine 
jedinice lokalne samouprave sa statutom.

*Službeni glasnik RS, broj 
47/2018
IX. PRELAZNE I ZAVRŠNE ODREDBE
Član 99.
Danom stupanja na snagu ovog zakona prestaje da važi Zakon o lokalnoj 
samoupravi („Službeni glasnik RS”, br. 9/02, 33/04, 135/04 i 62/06 – dr. zakon).
Član 100.
Novoizabrana skupština jedinice lokalne samouprave uskladiće svoj statut sa 
odredbama ovog zakona najkasnije u roku od 90 dana od dana svog konstituisanja.
Član 101.
Odredbe ovog zakona o organima jedinica lokalne samouprave primenjivaće se od 
sprovođenja narednih izbora za odbornike skupština jedinica lokalne samouprave.
Član 102.
Poseban zakon o komunalnoj policiji doneće se u roku od godinu dana od 
stupanja na snagu ovog zakona.
Član 103.
Ovaj zakon stupa na snagu danom objavljivanja u „Službenom glasniku Republike 
Srbije”.

ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama i dopunama Zakona o lokalnoj samoupravi: 
"Službeni glasnik RS", broj 47/2018-3
Član 39.
Jedinstveni popis poslova, koji su u skladu sa ovim zakonom u 
nadležnosti opština, obezbeđuje ministarstvo nadležno za lokalnu samoupravu na 
osnovu podataka dobijenih od opština i organa državne uprave, u roku od godinu 
dana od dana stupanja na snagu ovog zakona.
Član 40.
Odredba člana 2. ovog zakona, koja se odnosi na sprovođenje obaveznog 
postupka javne rasprave za planiranje investicija u odluci o budžetu primenjuje se 
počev od pripreme odluke o budžetu za 2019. godinu.
Odredba člana 12. stav 2. ovog zakona, koja se odnosi na broj članova 
opštinskog odnosno gradskog veća primenjuje se nakon sprovedenih izbora za 
odbornike skupštine jedinice lokalne samouprave održanih posle stupanja na snagu 
ovog zakona.
Odredbe čl. 20. i 22. ovog zakona, koje se odnose na postavljenje 
pomoćnika predsednika opštine, odnosno pomoćnika gradonačelnika, primenjuju se 
nakon sprovedenih izbora za odbornike skupštine jedinice lokalne samouprave 
održanih posle stupanja na snagu ovog zakona. 
Do donošenja zakona kojim se uređuje položaj glavnog grada iz člana 
74. stav 6. Zakona (odredbe člana 26. stav 6. ovog zakona) na izbore odnosno 
obrazovanje saveta mesne zajednice na teritoriji grada Beograda, primenjuju se 
odredbe Zakona koje su bile na snazi do donošenja ovog zakona.
Poslovi i ovlašćenja, koji su utvrđeni ovim zakonom, ne uvode obavezu 
dodatnog zapošljavanja i jedinice lokalne samouprave će ih obavljati u skladu sa 
propisima koji uređuju zapošljavanje u jedinicama lokalne samouprave.
Član 41.
Jedinice lokalne samouprave će uskladiti svoje statute i druge opšte 
akte sa ovim zakonom u roku od devet meseci od stupanja na snagu ovog zakona.
Skupština jedinice lokalne samouprave će dostaviti predlog statuta 
ministarstvu nadležnom za lokalnu samoupravu radi pribavljanja mišljenja, najkasnije 
šest meseci od stupanja na snagu ovog zakona.
Mišljenje o usklađenosti statuta sa ovim zakonom, ministarstvo nadležno 
za lokalnu samoupravu će dati u roku od 30 dana od prijema predloga statuta.
Ukoliko se ministarstvo nadležno za lokalnu samoupravu ne izjasni u 
roku iz stava 3. ovog člana, smatraće se da je dato pozitivno mišljenje.
Član 42.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.


