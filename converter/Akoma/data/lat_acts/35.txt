


	
	Zakon

	

	
	Redakcijski prečišćen tekst
	
	
	
	
	ZAКON
	o finansiranju političkih aktivnosti
	
	"Službeni glasnik RS", br. 43 od 14. juna 2011, 123 od 10. 
	novembra 2014, 88 od 13. decembra 2019.
	
	I. UVODNE ODREDBE 
	Predmet zakona
	Član 1.
	Ovim zakonom uređuju se izvori i način finansiranja, evidencija i kontrola finansiranja političkih aktivnosti političkih stranaka, koalicija i grupa građana (u daljem tekstu: politički subjekti).
	Značenje pojmova
	Član 2.
	Pojedini pojmovi, u smislu ovog zakona, imaju sledeće značenje:
	– „politička aktivnost” je redovan rad i izborna kampanja političkog subjekta kao podnosioca proglašene izborne liste i predlagača kandidata za predsednika Republike, narodne poslanike, poslanike i odbornike;
	– „politička stranka” je organizacija građana upisana u Registar političkih stranaka kod nadležnog organa u skladu sa zakonom;
	– „koalicija” je oblik udruživanja političkih subjekata radi zajedničkog učešća na izborima, koji svoje međusobne odnose uređuju ugovorom, overenim u skladu sa zakonom kojim se uređuje overavanje potpisa;
	– „grupa građana” je oblik udruživanja birača radi zajedničkog učešća na izborima, koji svoje međusobne odnose uređuju ugovorom, overenim u skladu sa zakonom kojim se uređuje overavanje potpisa;
	– „izborna kampanja” predstavlja skup aktivnosti 
	političkih subjekata koje počinju od dana raspisivanja izbora i okončavaju se 
	danom proglašenja konačnih izbornih rezultata, u svrhu javnog predstavljanja 
	učesnika u izborima i njihovih izbornih programa i pozivanja birača da za njih 
	glasaju, odnosno da ne glasaju za druge učesnike na izborima i koje 
	obuhvataju: rad sa biračima i članstvom; organizovanje i održavanje skupova; 
	promociju, izradu i podelu reklamnog materijala, brošura, lifleta i 
	publikacija; političko oglašavanje; istraživanje javnog mnjenja, medijske, 
	marketinške, PR i konsultantske usluge; sprovođenje obuka za stranačke 
	aktivnosti, kao i druge slične aktivnosti; ostale aktivnosti čiji su 
	troškovi nedvosmisleno povezani sa izbornom kampanjom;
	– „redovan rad” je politička aktivnost političkog subjekta koji se ne odnosi na izbornu kampanju;
	– „izborno jemstvo” je garancija političkog subjekta koji učestvuje na izborima da će vratiti iznos sredstava dobijenih iz javnih izvora za finansiranje izborne kampanje ukoliko ne osvoji 1% važećih glasova, odnosno u slučaju političkog subjekta koji predstavlja i zastupa interese nacionalnih manjina ukoliko ne osvoji 0,2 % važećih glasova;
	– „vrednost davanja” je ukupna vrednost svih davanja (članarina, prilog) koja jedno fizičko ili pravno lice daje političkom subjektu na godišnjem nivou;
	– „prosečna mesečna zarada” je prosečna mesečna zarada u Republici Srbiji, bez poreza i doprinosa, prema podacima organa nadležnog za poslove statistike za prethodnu godinu.
	*Službeni glasnik RS, broj 88/2019
	II. IZVORI I NAČIN FINANSIRANJA
	Izvori finansiranja političkih subjekata
	Član 3.
	Politički subjekti finansiraju se iz javnih i privatnih izvora.
	Sredstva iz izvora iz stava 1. ovog člana politički subjekti koriste za finansiranje troškova redovnog rada i troškove izborne kampanje.
	Politički subjekti se mogu zaduživati kod banaka i drugih finansijskih organizacija u Republici Srbiji, u skladu sa zakonom.
	Javni izvori
	Član 4.
	Javne izvore finansiranja političke aktivnosti čine novčana sredstva i usluge i dobra koje daju Republika Srbija, autonomna pokrajina i jedinica lokalne samouprave, njihovi organi, kao i organizacije čiji su oni osnivači.
	Novčana sredstva iz javnih izvora
	Član 5.
	Novčana sredstva iz javnih izvora su sredstva budžeta Republike Srbije, budžeta autonomne pokrajine i budžeta jedinice lokalne samouprave, namenjena za finansiranje političke aktivnosti.
	Usluge i dobra iz javnih izvora
	Član 6.
	Usluge i dobra iz javnih izvora su usluge i dobra određene posebnim propisima, koje političkim subjektima daju organi Republike Srbije, autonomne pokrajine i jedinice lokalne samouprave, kao i druge organizacije čiji su oni osnivači.
	Usluge i dobra iz stava 1. ovog člana obavezno se daju pod jednakim uslovima svim političkim subjektima.
	Organi Republike Srbije, autonomne pokrajine i jedinice lokalne samouprave, kao i druge organizacije čiji su oni osnivači bliže uređuju davanje usluga i dobara iz stava 1. ovog člana. 
	
	Privatni izvori
	Član 7.
	Privatne izvore finansiranja političke aktivnosti čine članarina, prilog, nasledstvo, legat, prihod od imovine i zaduživanje kod banaka i drugih finansijskih organizacija u Republici Srbiji.
	Članarina
	Član 8.
	Članarina je novčani iznos koji član političke stranke redovno plaća na način i pod uslovima utvrđenim statutom ili drugim opštim aktom političke stranke. 
	
	Član političke stranke dužan je da uplatu članarine vrši isključivo sa svog tekućeg računa.
	Izuzetno od stava 2. ovog člana, članarina čiji iznos ne prelazi 1.000 dinara na godišnjem nivou može se platiti u gotovini ili putem uplatnice. Ako se članarina plaća u gotovini, ovlašćeno lice političke stranke dužno je da izda priznanicu o primljenoj članarini. Priznanicu potpisuje član političke stranke koji je članarinu uplatio i ovlašćeno lice političke stranke.
	Ovlašćeno lice političke stranke je dužno da iznos članarine koji je plaćen u gotovini uplati na tekući račun političke stranke u roku od sedam dana od dana izdavanja priznanice. 
	
	Prilog
	Član 9.
	Prilog je novčani iznos, osim članarine, koji fizičko ili pravno lice dobrovoljno daje političkom subjektu, poklon, kao i usluge pružene bez naknade ili pod uslovima koji odstupaju od tržišnih. 
	
	Prilog su i krediti, zajmovi i druge usluge banaka i drugih finansijskih organizacija u Republici Srbiji dati pod uslovima koji odstupaju od tržišnih, kao i otpis dugova. 
	
	Davalac priloga, koji obavlja privrednu delatnost, dužan je da prilikom davanja priloga, a najkasnije narednog dana od dana davanja priloga, dostavi političkom subjektu svoju izjavu ili potvrdu nadležnog organa da je izmirio sve obaveze po osnovu javnih prihoda, kao i izjavu da ne vrši niti da je u poslednje dve godine vršio delatnost od opšteg interesa po osnovu ugovora. Pravno lice – davalac priloga dužno je da dostavi i podatke o svojoj vlasničkoj strukturi. Davalac priloga dužan je da, najkasnije u roku od tri dana od dana davanja priloga, dostavi političkom subjektu svoju izjavu da nije prekoračio maksimalnu vrednost davanja iz člana 10. st. 1. i 2. ovog zakona.
	Politički subjekat je dužan da primi uplatu novčanog iznosa iz stava 1. ovog člana isključivo sa tekućeg računa davaoca. 
	
	Politički subjekat je dužan da evidentira prilog iz stava 1. ovog člana.
	Zabranjeno je vršenje bilo kakvog pritiska, pretnje, diskriminacije ili bilo koji drugi oblik neposrednog ili posrednog stavljanja u nepovoljniji položaj fizičkog ili pravnog lica koje daje prilog političkom subjektu.
	Državni organi dužni su da spreče i kazne svako nasilje, kršenje prava ili pretnju fizičkom ili pravnom licu zbog činjenice da je dalo prilog političkom subjektu.
	Maksimalna vrednost davanja
	Član 10. 
	Maksimalna vrednost davanja na godišnjem nivou, koje jedno fizičko lice može dati političkim subjektima za redovan rad, iznosi najviše 20 prosečnih mesečnih zarada. 
	
	Maksimalna vrednost davanja na godišnjem nivou, koje jedno pravno lice može dati političkim subjektima za redovan rad, iznosi najviše 200 prosečnih mesečnih zarada.
	Davanje čija je vrednost na godišnjem nivou veća od jedne prosečne mesečne zarade javno se objavljuje. 
	
	Politički subjekat je dužan da davanje iz stava 3. ovog člana objavi na svom veb-sajtu u roku od osam dana od dana kada je vrednost davanja premašila iznos jedne prosečne mesečne zarade.
	Sticanje i prihod od imovine političke stranke
	Član 11.
	Imovinu političke stranke čine nepokretnosti i pokretne stvari.
	Imovina iz stava 1. ovog člana služi samo za političku aktivnost i druge dozvoljene aktivnosti političke stranke, u skladu sa zakonom.
	Politička stranka stiče imovinu kupoprodajom, nasleđivanjem i legatom.
	
	Politička stranka, koja stekne nepokretnu 
	imovinu sredstvima iz javnih izvora, tu imovinu može koristiti isključivo za 
	sprovođenje svojih političkih aktivnosti.
	Prihod od imovine čine prihodi koje politička stranka ostvaruje od prodaje pokretne i nepokretne imovine, davanja u zakup nepokretne imovine u vlasništvu političke stranke i kamate na uloge datih kod banaka i drugih finansijskih organizacija u Republici Srbiji.
	*Službeni glasnik RS, broj 123/2014
	Zabrana finansiranja
	Član 12.
	Zabranjeno je finansiranje političkog subjekta od: stranih država; stranih fizičkih i pravnih lica, osim međunarodnih političkih udruženja; anonimnih darodavaca; javnih ustanova, javnih preduzeća, privrednih društava i preduzetnika koji obavljaju usluge od opšteg interesa; ustanova i preduzeća sa učešćem državnog kapitala; drugih organizacija koje vrše javna ovlašćenja; sindikata; udruženja i drugih nedobitnih organizacija; crkava i verskih zajednica; priređivača igara na sreću; uvoznika, izvoznika i proizvođača akciznih proizvoda; pravnih lica i preduzetnika koji imaju dospele, a neizmirene obaveze po osnovu javnih prihoda, osim ukoliko ovim zakonom nije drugačije određeno.
	Prilog koji međunarodna politička udruženja daju političkom subjektu ne može biti u novcu.
	Zabranjeno je finansiranje političkog subjekta od strane pravnog ili fizičkog lica koje vrši delatnosti od opšteg interesa po osnovu ugovora sa organima Republike Srbije, autonomne pokrajine i jedinice lokalne samouprave, kao i javnim službama čiji su oni osnivači, za vreme dok postoji takav ugovorni odnos i dve godine nakon prestanka ugovornog odnosa. 
	
	Zabranjeno je da politička stranka stiče udeo ili akcije u pravnom licu.
	Zabranjeno je finansiranje političkog subjekta od strane zadužbine ili fondacije.
	Nedozvoljeno prikupljanje sredstava
	Član 13.
	Zabranjeno je vršenje bilo kog oblika pritiska na pravna i fizička lica prilikom prikupljanja sredstava za političkog subjekta.
	Zabranjeno je davanje obećanja ili stavljanje u izgled bilo kakve privilegije ili lične koristi davaocu priloga političkom subjektu.
	Zabranjeno je davanje priloga političkom subjektu preko trećeg lica. 
	Zabranjeno je prikrivanje identiteta davaoca priloga ili iznosa priloga.
	Zabrana sticanja prihoda od komercijalne delatnosti
	Član 14.
	Politički subjekat ne može sticati prihod od promotivne, odnosno komercijalne delatnosti.
	Obaveza uplate nezakonito stečenih sredstava
	Član 15.
	Novčana sredstva stečena suprotno članu 12. ovog zakona politički subjekat dužan je da vrati subjektu od koga je primio, u roku od 15 dana od dana prijema sredstava. U slučaju da je uplatilac sredstava prestao da postoji, politički subjekat je dužan da uplaćeni iznos prenese na račun budžeta Republike Srbije u roku od 15 dana od dana prijema sredstava.
	Politička stranka je dužna da članarinu koja je primljena suprotno članu 8. stav 3. ovog zakona uplati na račun budžeta Republike Srbije u roku od 15 dana od dana prijema članarine. 
	
	Prilog za koji nije dostavljena dokumentacija propisana članom 9. stav 3. ovog zakona, kao i davanja preko iznosa propisanog u članu 10. ovog zakona politički subjekat je dužan da vrati davaocu u roku od 15 dana od dana prijema priloga.
	Ako se sredstva iz stava 3. ovog člana ne mogu uplatiti na račun davaoca priloga, sredstva se uplaćuju na račun budžeta Republike Srbije. 
	
	III. FINANSIRANJE REDOVNOG RADA POLITIČКIH SUBJEКATA
	Sredstva iz javnih izvora
	Član 16.
	Sredstva iz javnih izvora koja se obezbeđuju za finansiranje redovnog rada političkih subjekata čiji su kandidati izabrani za narodne poslanike, poslanike, odnosno odbornike određuje se na nivou od
	0,105% poreskih prihoda budžeta Republike Srbije, 
	poreskih 
	prihoda budžeta autonomne pokrajine, odnosno 
	poreskih prihoda budžeta jedinice lokalne samouprave. 
	
	*Službeni glasnik RS, broj 123/2014
	Raspodela sredstava iz javnih izvora
	Član 17.
	Sredstva iz člana 16. ovog zakona raspodeljuju se političkim subjektima koji su osvojili mandate u predstavničkim telima srazmerno broju glasova obračunatih na način propisan u stavu 2. ovog člana.
	Broj glasova političkog subjekta koji se uzima kao osnovica za raspodelu sredstava obračunava se tako što se broj glasova do 5% važećih glasova svih birača koji su glasali množi koeficijentom 1,5, a broj glasova preko 5% važećih glasova svih birača koji su glasali množi koeficijentom 1.
	Sredstva iz člana 16. ovog zakona koja dobije politički subjekat koji je na izborima nastupao kao koalicija dele se prema koalicionom ugovoru. 
	
	Ministarstvo nadležno za poslove finansija, odnosno nadležni organ uprave autonomne pokrajine, odnosno organ jedinice lokalne samouprave, srazmerni deo sredstava iz stava 1. ovog člana prenosi političkim subjektima svakog meseca, do desetog dana u mesecu za prethodni mesec.
	Račun za finansiranje redovnog rada
	Član 18.
	Politička stranka može da ima više računa isključivo sa istim poreskim identifikacionim brojem, kao i devizni račun, preko kojih vrši sav promet sredstava namenjenih za finansiranje redovnog rada.
	Računi preko kojih koalicija, odnosno grupa građana vrši sav promet sredstava namenjenih za finansiranje redovnog rada određuje se ugovorom o obrazovanju tih političkih subjekata.
	Кorišćenje sredstava za finansiranje redovnog rada 
	Član 19.
	Sredstva za finansiranje redovnog rada političkih subjekata koriste se za funkcionisanje i propagiranje ideje političkog subjekta i podrazumevaju: rad sa biračima i članstvom, 
	troškove prevoza i održavanja skupova, troškove promocije, reklamnog materijala i publikacija, troškove istraživanja javnog mnjenja, obuke, međunarodnu saradnju, troškove zarada i naknada zaposlenih, komunalne troškove, kao i troškove za druge slične aktivnosti. 
	
	
	Sredstva za finansiranje redovnog rada 
	političkih subjekata koriste se i za finansiranje troškova izborne kampanje, u 
	skladu sa ovim zakonom.
	Sredstva dobijena iz javnih izvora u iznosu od najmanje 5% ukupnih sredstava dobijenih za redovan rad na godišnjem nivou, politički subjekat je dužan da koristi za stručno usavršavanje i osposobljavanje, međunarodnu saradnju i rad sa članstvom.
	*Službeni glasnik RS, broj 123/2014
	IV. FINANSIRANJE TROŠКOVA IZBORNE КAMPANJE
	Sredstva iz javnih izvora
	Član 20.
	Sredstva iz javnih izvora za pokriće troškova izborne kampanje obezbeđuju se u godini u kojoj se održavaju redovni izbori, u iznosu od
	0,07% poreskih prihoda budžeta Republike Srbije, 
	poreskih prihoda budžeta autonomne pokrajine, odnosno
	poreskih prihoda budžeta jedinice lokalne samouprave, za godinu za koju se budžet donosi.
	U slučaju održavanja vanrednih izbora, nadležni organi su dužni da obezbede sredstva predviđena u stavu 1. ovog člana. 
	
	*Službeni glasnik RS, broj 123/2014
	Raspodela sredstava iz javnih izvora
	Član 21.
	Sredstva iz člana 20. ovog zakona u visini od 20% raspoređuju se u jednakim iznosima podnosiocima proglašenih izbornih lista koji su prilikom podnošenja izborne liste dali izjavu da će koristiti sredstava iz javnih izvora za pokriće troškova izborne kampanje. Ova sredstva uplaćuju se u roku od pet dana od dana proglašenja svih izbornih lista.
	Preostali deo sredstava iz člana 20. ovog zakona (80%) dodeljuje se podnosiocima izbornih lista koje su osvojile mandate, srazmerno broju osvojenih mandata, u roku od pet dana od dana proglašenja izbornih rezultata, bez obzira da li su koristili sredstva iz javnih izvora za pokriće troškova izborne kampanje.
	U slučaju održavanja izbora po većinskom izbornom sistemu, sredstva iz člana 20. ovog zakona u visini od 50% raspoređuju se u jednakim iznosima predlagačima kandidata koji su prilikom podnošenja kandidature dali izjavu da će koristiti sredstva iz javnih izvora za pokriće troškova izborne kampanje. Ova sredstva uplaćuju se predlagačima kandidata u roku od pet dana od dana utvrđivanja konačne liste kandidata. 
	
	U slučaju održavanja izbora iz stava 3. ovog člana preostali deo sredstava iz člana 20. ovog zakona (50%) dodeljuje se predlagaču kandidata koji je osvojio mandat, u roku od pet dana od dana proglašenja izbornih rezultata, bez obzira da li je koristio sredstva iz javnih izvora za pokriće troškova izborne kampanje.
	Ako se izbori iz stava 3. ovog člana održavaju u dva izborna kruga, preostali deo sredstava iz člana 20. ovog zakona (50%) raspoređuje se u jednakim iznosima predlagačima kandidata koji učestvuju u drugom izbornom krugu, u roku od pet dana od dana proglašenja izbornih rezultata prvog izbornog kruga, bez obzira da li su koristili sredstva iz javnih izvora za pokriće troškova izborne kampanje.
	Ako podnosioci izbornih lista, odnosno predlagači kandidata koji su dali izjavu da će koristiti sredstva iz javnih izvora za pokriće troškova izborne kampanje ne polože izborno jemstvo u roku propisanom članom 25. stav 3. ovog zakona, deo sredstava raspoređen tim podnosiocima izbornih lista, odnosno predlagačima kandidata prenosi se u preostali deo sredstava iz st. 2, 4. i 5. ovog člana. 
	
	Sredstva za izbornu kampanju iz javnih izvora raspodeljuje ministarstvo nadležno za poslove finansija, odnosno nadležni organ autonomne pokrajine ili jedinice lokalne samouprave. 
	
	Finansiranje izborne kampanje iz privatnih izvora
	Član 22.
	Za finansiranje troškova izborne kampanje politički subjekat može prikupljati sredstva iz privatnih izvora.
	Fizička i pravna lica, u jednoj kalendarskoj godini u kojoj se održavaju izbori mogu, pored davanja za redovan rad, dati i sredstva za troškove izborne kampanje do maksimalno propisanog iznosa na godišnjem nivou iz člana 10. st. 1. i 2. ovog zakona, bez obzira na broj izbornih kampanja u kalendarskoj godini.
	Troškovi izborne kampanje
	Član 23.
	Troškovi izborne kampanje su troškovi svih 
	aktivnosti koje se smatraju izbornom kampanjom u smislu člana 2. alineja peta 
	ovog zakona.
	Za sprovođenje aktivnosti u okviru izborne kampanje, 
	političkim subjektima je zabranjeno da koriste sredstva budžeta Republike 
	Srbije, budžeta autonomne pokrajine i budžeta jedinice lokalne samouprave, 
	kojima kandidati na izborima i izbornim listama, kao javni funkcioneri, 
	državni službenici, službenici u autonomnoj pokrajini i jedinici lokalne 
	samouprave ili neposredno izabrana lica, raspolažu za potrebe obavljanja 
	svojih službenih dužnosti. 
	Političkim subjektima je zabranjeno da u toku 
	izborne kampanje, izuzev javnih usluga i dobara dodeljenih u skladu sa članom 
	6. stav 2. ovog zakona, koriste druge javne resurse, uključujući službene 
	prostorije, vozila, vebsajtove i inventar državnih, pokrajinskih i lokalnih 
	organa, javnih ustanova i javnih preduzeća, osim onim javnim funkcionerima 
	koji koriste javne resurse radi zaštite lične bezbednosti, ukoliko je takva 
	upotreba javnih resursa uređena propisima iz te oblasti ili odlukom službi 
	koje se staraju o bezbednosti funkcionera.
	Politički subjekt može da koristi za izbornu 
	kampanju prostorije i usluge organa i organizacija iz člana 6. stav 1. ovog 
	zakona ukoliko su te prostorije i usluge dostupne pod jednakim uslovima svim 
	političkim subjektima, na osnovu javno dostupne odluke tih organa i 
	organizacija i pod uslovom da oni mogu da obezbede korišćenje prostorija i 
	usluga tokom izborne kampanje svakom političkom subjektu koji je za to 
	pravovremeno iskazao interesovanje.
	Sredstva prikupljena iz javnih i privatnih izvora za finansiranje troškova izborne kampanje mogu se koristiti samo za aktivnosti iz stava 1. ovog člana.
	Na svako iznajmljivanje termina u medijima primenjuju se propisi i pravila kojima se uređuje postupanje medija u izbornoj kampanji. 
	
	*Službeni glasnik RS, broj 88/2019
	Poseban račun za finansiranje izborne kampanje
	Član 24.
	U svrhu prikupljanja sredstava za finansiranje izborne kampanje, politički subjekat otvara poseban račun, koji se ne može koristiti u druge svrhe. 
	
	Politički subjekat, koji ne poseduje račun iz stava 1. ovog člana, dužan je da ga otvori nakon raspisivanja izbora, a pre proglašenja izborne liste. 
	
	Sva sredstva namenjena za finansiranje izborne kampanje uplaćuju se na račun iz stava 1. ovog člana i sva plaćanja troškova izborne kampanje vrše se sa tog računa.
	Sredstva prikupljena za redovan rad, politički subjekat može koristiti za troškove izborne kampanje, pod uslovom da ih uplati na račun iz stava 1. ovog člana.
	Otvaranje računa iz st. 1. i 2. ovog člana za koaliciju, odnosno grupu građana uređuje se ugovorom o obrazovanju tih političkih subjekata.
	*Službeni glasnik RS, broj 123/2014
	Izborno jemstvo
	Član 25.
	Politički subjekat koji je dao izjavu da namerava da koristi sredstva iz javnih izvora za pokriće troškova izborne kampanje dužan je da položi izborno jemstvo u visini sredstava iz člana 21. 
	st. 1. i 3. ovog zakona, raspoređenih tom političkom subjektu.
	Izborno jemstvo iz stava 1. ovog člana sastoji se u polaganju gotovog novca, bankarske garancije, državnih hartija od vrednosti ili u stavljanju hipoteke za iznos jemstva na nepokretnoj imovini lica koje daje jemstvo.
	Sredstva izbornog jemstva iz stava 2. ovog člana dostavljaju se ili polažu kod ministarstva nadležnog za poslove finansija, odnosno nadležnog organa uprave autonomne pokrajine ili jedinice lokalne samouprave, u roku od tri dana od dana proglašenja svih izbornih lista, odnosno utvrđivanja konačne liste kandidata.
	Povraćaj sredstava
	Član 26.
	Izborno jemstvo se vraća političkom subjektu ukoliko na izborima osvoji najmanje 1% važećih glasova, odnosno najmanje 0,2% važećih glasova ako politički subjekat predstavlja i zastupa interese nacionalne manjine, u roku od 30 dana od dana proglašenja konačnih izbornih rezultata. 
	
	Politički subjekat koji ne osvoji broj glasova iz stava 1. ovog člana, dužan je da vrati dobijena sredstva za koja je položio izborno jemstvo, u roku od 30 dana od dana proglešenja konačnih izbornih rezultata.
	Ako politički subjekat ne vrati dobijena sredstava za koja je položio izborno jemstvo u roku iz stava 2. ovog člana, Republika Srbija, autonomna pokrajina ili jedinica lokalne samouprave izvršiće povraćaj ovih sredstava iz sredstava izbornog jemstva.
	V. VOĐENJE EVIDENCIJA I IZVEŠTAVANJE
	Obaveza vođenja knjigovodstva i evidencija
	Član 27.
	Politički subjekti koji imaju predstavnike u predstavničkim telima i registrovane političke stranke, dužni su da vode knjigovodstvo o svim prihodima i rashodima.
	Кnjigovodstvo se vodi po poreklu, visini i strukturi prihoda i rashoda, u skladu sa propisima koji uređuju računovodstvo i reviziju.
	Nadležni organi svake godine kontrolišu knjigovodstvene evidencije prihoda i rashoda političkih subjekata iz stava 1. ovog člana.
	Politički subjekti koji imaju predstavnike u predstavničkim telima i registrovane političke stranke dužni su da vode posebnu evidenciju o prilozima, poklonima i pruženim uslugama bez naknade, odnosno pod uslovima koji odstupaju od tržišnih, kao i evidenciju o imovini.
	Sadržinu i način vođenja evidencija iz stava 4. ovog člana bliže uređuje direktor Agencije za borbu protiv korupcije (u daljem tekstu: Agencija).
	Godišnji finansijski izveštaj
	Član 28.
	Politički subjekti koji imaju predstavnike u predstavničkim telima i registrovane političke stranke, dužni su da podnose Agenciji godišnji finansijski izveštaj, kao i izveštaj o prilozima i imovini, uz prethodno pribavljeno mišljenje ovlašćenog revizora licenciranog u skladu sa propisima o računovodstvu i reviziji, do 15. aprila tekuće godine za prethodnu godinu. 
	
	Politički subjekti iz stava 1. ovog člana dužni su da u roku od osam dana od dana dostavljanja godišnjeg finansijskog izveštaja Agenciji, objave izveštaj na svom veb-sajtu
	.
	
	Godišnji finansijski izveštaj objavljuje se i na 
	veb-sajtu Agencije.
	Sadržinu godišnjeg finansijskog izveštaja bliže uređuje direktor Agencije.
	*Službeni glasnik RS, broj 123/2014
	Izveštaj o troškovima izborne kampanje
	Član 29.
	Politički subjekat koji učestvuje u izbornoj kampanji dužan je da Agenciji podnese izveštaj o troškovima izborne kampanje, u roku od 30 dana od dana objavljivanja konačnih rezultata izbora.
	Izveštaj o troškovima izborne kampanje sadrži podatke o poreklu, visini i strukturi prikupljenih i utrošenih sredstava iz javnih i privatnih izvora.
	Izveštaj o troškovima izborne kampanje odnosi se na period od dana raspisivanja izbora do dana objavljivanja konačnih rezultata izbora. 
	
	Izveštaj o troškovima izborne kampanje objavljuje se na veb-sajtu Agencije. 
	
	Sadržinu izveštaja o troškovima izborne kampanje bliže uređuje direktor Agencije.
	
	Akt iz stava 5. ovog člana direktor Agencije dužan je da donese u roku koji 
	obezbeđuje da taj akt stupi na snagu najkasnije pet dana od dana raspisivanja 
	izbora.
	
	Izmene i dopune akta iz stava 5. ovog člana ne mogu se vršiti tokom trajanja 
	izborne kampanje.
	
	*Službeni glasnik RS, broj 123/2014
	Povraćaj sredstava iz javnih izvora
	Član 30.
	Sva sredstva iz javnih izvora koja nije potrošio u toku izborne kampanje, politički subjekat je dužan da uplati u budžet Republike Srbije, autonomne pokrajine ili jedinice lokalne samouprave, do dana podnošenja izveštaja. 
	
	Sva sredstva iz privatnih izvora koja nije potrošio u toku izborne kampanje politički subjekat je dužan da prenese na račun koji koristi za redovan rad, do dana podnošenja izveštaja. 
	
	Ovlašćeno lice
	Član 31.
	Statutom političke stranke, odnosno odgovarajućom odlukom političkog subjekta, mora biti određen način obavljanja unutrašnje kontrole finansijskog poslovanja i pravo članova, odnosno birača koji podržavaju izbornu listu, da se upoznaju sa prihodima i rashodima političkog subjekta.
	Statutom političke stranke, odnosno ugovorom o obrazovanju političkog subjekta, mora biti predviđeno imenovanje lica odgovornog za finansijsko poslovanje, podnošenje izveštaja, vođenje knjiga i kontakt sa Agencijom (u daljem tekstu: ovlašćeno lice).
	Politički subjekat obaveštava Agenciju o imenovanju ovlašćenog lica iz stava 2. ovog člana u roku od tri dana od dana njegovog imenovanja. 
	
	Politički subjekat dužan je da u slučaju bilo kakve promene ovlašćenog lica, Agenciju obavesti o nastaloj promeni.
	Ovlašćeno lice potpisuje sve finansijske izveštaje političkog subjekta i odgovorno je za vođenje evidencije u vezi sa finansiranjem političkog subjekta.
	Na zahtev Agencije ovlašćeno lice je dužno da dostavi knjigovodstvene podatke iz člana 27. ovog zakona na uvid i u toku finansijske godine. 
	
	Politički subjekat čuva izveštaje iz čl. 28. i 29. ovog zakona najmanje šest godina od dana podnošenja Agenciji.
	Ovlašćenje Agencije
	Član 32.
	U obavljanju poslova propisanih ovim zakonom, Agencija ima pravo neposrednog i neometanog pristupa knjigovodstvenoj evidenciji i dokumentaciji i finansijskim izveštajima političkog subjekta, kao i da angažuje odgovarajuće stručnjake i institucije. Agencija ima i pravo na neposredan i neometan pristup knjigovodstvenoj evidenciji i dokumentaciji zadužbine ili fondacije čiji je osnivač politička stranka.
	Politički subjekat je dužan da na zahtev Agencije, u roku koji odredi Agencija, koji ne može biti duži od 15 dana, dostavi sva dokumenta i informacije koje su Agenciji potrebne za obavljanje poslova propisanih ovim zakonom. 
	
	U toku izborne kampanje politički subjekat je dužan da na zahtev i u roku koji odredi Agencija, koji ne može biti duži od tri dana, dostavi podatke koje su Agenciji potrebne za obavljanje poslova propisanih ovim zakonom.
	Organi Republike Srbije, autonomne pokrajine i jedinice lokalne samouprave, banke, kao i pravna i fizička lica koja finansiraju političke subjekte, odnosno koja su u njihovo ime i za njihov račun obavila određenu uslugu, dužni su da, na zahtev Agencije
	i u roku koji odredi Agencija, a koji u toku 
	izborne kampanje ne može biti duži od tri dana, dostave sve podatke koji su Agenciji potrebni za obavljanje poslova propisanih ovim zakonom. 
	
	U pogledu obaveze dostave podataka utvrđene u stavu 4. ovog člana ne primenjuju se zabrane i ograničenja utvrđene drugim propisima.
	*Službeni glasnik RS, broj 88/2019
	Obezbeđivanje sredstava potrebnih za obavljanje poslova kontrole
	Član 33.
	Sredstva za obavljanje poslova kontrole troškova izborne kampanje za izbore za predsednika Republike, izbore za narodne poslanike, poslanike i odbornike, obezbeđuju se Agenciji u budžetu Republike Srbije.
	Za namenu iz stava 1. ovog člana, u budžetu Republike Srbije obezbeđuju se sredstva u iznosu ne manjem od 1% ako su u pitanju izbori za predsednika Republike i narodne poslanike, 0,5% ako su u pitanju izbori za poslanike i odbornike u skupštini grada, odnosno 0,25% ako su u pitanju izbori za odbornike u skupštinama opština, od ukupnog iznosa sredstava koji se iz budžeta Republike Srbije izdvaja za izbornu kampanju za izbore za narodne poslanike.
	Ako se u jednoj kalendarskoj godini održava više izbora, procenat iz stava 2. ovog člana primenjuje se za svake izbore. 
	
	Кontrola od strane Državne revizorske institucije
	Član 34.
	Agencija nakon obavljene kontrole finansijskih izveštaja političkog subjekta, može uputiti Državnoj revizorskoj instituciji zahtev za obavljanje revizije tih izveštaja, u skladu sa zakonom kojim se uređuje nadležnost Državne revizorske institucije.
	VI. POSTUPANJE I ODLUČIVANJE U SLUČAJU POVREDE ZAКONA
	Postupak
	Član 35.
	Postupak u kome se odlučuje da li postoji povreda ovog zakona i izriču mere u skladu sa ovim zakonom, pokreće i vodi Agencija po službenoj dužnosti. 
	
	Postupak iz stava 1. ovog člana može se pokrenuti i na osnovu prijave fizičkog ili pravnog lica.
	Postupak u kome se odlučuje da li postoji povreda 
	ovog zakona u izbornoj kampanji može se pokrenuti i na osnovu prijave 
	političke stranke, koalicije političkih stranaka ili grupe građana koja je 
	podnosilac proglašene izborne liste, odnosno predlagač kandidata na 
	izborima.
	O pokretanju postupka iz stava 1. ovog člana Agencija obaveštava političkog subjekta
	protiv kojeg je postupak pokrenut u roku od 24 
	časa od prijema prijave. 
	
	Agencija može da pozove ovlašćeno lice, kao i lice na osnovu čije prijave je pokrenut postupak, radi pribavljanja informacija, kao i da traži dostavljanje potrebnih podataka u cilju odlučivanja o postojanju povrede ovog zakona. 
	
	Agencija je dužna da po prijavi koja se odnosi na 
	povredu ovog zakona u izbornoj kampanji, u roku od pet dana od dana prijema 
	potvrde da je politički subjekt obavešten o prijavi iz stava 3. ovog člana 
	i, ako su traženi, nakon isteka roka za dostavu podataka iz člana 32. st. 3. 
	i 4. ovog zakona, donese rešenje kojim se utvrđuje da je ili da nije došlo do 
	povrede ovog zakona u izbornoj kampanji.
	Agencija je dužna da rešenje iz stava 6. ovog člana 
	objavi na svom vebsajtu u roku od 24 časa od donošenja.
	*Službeni glasnik RS, broj 88/2019
	Shodna primena propisa
	Član 36.
	U postupku iz člana 35. ovog zakona, koji nije uređen ovim zakonom, shodno se primenjuju odredbe zakona koji uređuje opšti upravni postupak.
	Mera
	Član 37.
	Agencija izriče meru upozorenja političkom subjektu ukoliko u postupku kontrole utvrdi nedostatke koji se mogu otkloniti.
	Ukoliko politički subjekat ne postupi po meri upozorenja, do isteka roka koji je u odluci određen, Agencija podnosi zahtev za pokretanje prekršajnog postupka. 
	
	VII. КAZNENE ODREDBE
	Кrivično delo
	Član 38.
	Кo daje, odnosno u ime i za račun političkog subjekta pribavi sredstva za finansiranje političkog subjekta protivno odredbama ovog zakona u nameri da prikrije izvor finansiranja ili iznos prikupljenih sredstava političkog subjekta, kazniće se zatvorom od tri meseca do tri godine. 
	
	Ako su izvršenjem dela iz stava 1. ovog člana data ili primljena sredstva u iznosu koji prelazi milion i petsto hiljada dinara, učinilac će se kazniti zatvorom od šest meseci do pet godina. 
	
	Кo izvrši nasilje ili preti nasiljem, dovodi u neravnopravan položaj ili uskrati neko pravo ili na zakonu zasnovani interes fizičkom ili pravnom licu zbog činjenice da je dalo prilog političkom subjektu, kazniće se zatvorom od tri meseca do tri godine.
	Sredstva iz st. 1. i 2. ovog člana oduzeće se. 
	Prekršaji političkog subjekta
	Član 39. 
	Novčanom kaznom od 200.000 do 2.000.000 dinara kazniće se za prekršaj politička stranka, ako:
	1) primi sredstva suprotno članu 8. stav 3. ovog zakona;
	2) ne objavi davanje u skladu sa članom 10. st. 3. i 4. ovog zakona;
	3) postupa suprotno članu 11. ovog zakona;
	4) postupa protivno zabrani iz člana 12. stav 3. ovog zakona;
	5) postupa protivno zabrani iz člana 13. ovog zakona;
	6) stiče prihod suprotno članu 14. ovog zakona;
	7) ne uplati sredstva u skladu sa članom 15. ovog zakona;
	8) otvori više računa suprotno članu 18. ovog zakona; 
	9) koristi sredstva suprotno čl. 19. i 23. i članu 24. st. 3. i 4. ovog zakona;
	10) ne otvori poseban račun za finansiranje izbornih kampanja u skladu sa članom 24. ovog zakona;
	11) ne vodi evidenciju u skladu sa članom 27. ovog zakona;
	12) ne dostavi godišnji finansijski izveštaj u skladu sa članom 28. stav 1. ovog zakona;
	13) ne objavi finansijski izveštaj na veb-sajtu
	u roku propisanom u članu 28. stav 2. ovog zakona;
	14) ne dostavi izveštaj o troškovima izborne kampanje u skladu sa članom 29. ovog zakona;
	15) postupi suprotno članu 30. ovog zakona;
	16) ne imenuje ovlašćeno lice, ne prijavi promenu ovlašćenog lica ili o tome ne obavesti Agenciju, u skladu sa članom 31. st. 3. i 4. ovog zakona;
	17) ne omogući Agenciji pristup u skladu sa članom 32. stav 1. ovog zakona;
	18) ne dostavi Agenciji dokumenta, informacije i podatke u skladu sa članom 32. st. 2. i 3. ovog zakona;
	19) ne postupi po izrečenoj meri upozorenja (član 37. stav 2).
	Za prekršaje iz stava 1. ovog člana kazniće se i odgovorno lice u političkoj stranci ili drugom političkom subjektu novčanom kaznom od 50.000 do 150.000 dinara.
	Sredstva pribavljena izvršenjem prekršaja iz stava 1. tač. 1), 3) do 7), 9) i 15) ovog člana oduzeće se.
	*Službeni glasnik RS, broj 123/2014
	Prekršaji davalaca finansijskih sredstava
	Član 40.
	Novčanom kaznom od 200.000 do 2.000.000 dinara kazniće se pravno lice ako:
	1) da prilog političkom subjektu suprotno čl. 9. i 10. i članu 22. stav 2. ovog zakona;
	2) ne omogući Agenciji pristup u skladu sa članom 32. stav 1. ovog zakona;
	3) ne dostavi podatke Agenciji u skladu sa članom 32. stav 4. ovog zakona.
	Za prekršaj iz stava 1. ovog člana kazniće se i odgovorno lice u pravnom licu novčanom kaznom od 50.000 do 150.000 dinara.
	Za prekršaj iz stava 1. ovog člana kazniće se preduzetnik novčanom kaznom od 100.000 do 500.000 dinara.
	Za prekršaj iz stava 1. ovog člana kazniće se fizičko lice novčanom kaznom od 50.000 do 150.000 dinara.
	Sredstva pribavljena izvršenjem prekršaja iz stava 1. tačka 1) ovog člana oduzeće se.
	Zastarelost pokretanja prekršajnog postupka
	Član 41.
	Prekršajni postupak za prekršaje iz čl. 39. i 40. ovog zakona ne može se pokrenuti ako protekne pet godina od dana kada je prekršaj učinjen.
	Gubitak prava na dobijanje sredstava iz javnih izvora
	Član 42.
	U slučaju osude za krivično delo iz člana 38. ovog zakona ili ako politička stranka ili odgovorno lice u političkom subjektu budu kažnjeni za prekršaj propisan u članu 39. ovog zakona, politički subjekat gubi pravo na dobijanje sredstava iz javnih izvora namenjenih finansiranju političkog subjekta, u iznosu određenom na način propisan u st. 2. do 4. ovog člana.
	Iznos sredstava iz stava 1. ovog člana ne može biti manji od iznosa sredstava pribavljenih izvršenjem krivičnog dela ili prekršaja, a najviše do 100% iznosa sredstava iz javnih izvora namenjenih za finansiranje redovnog rada političkog subjekta za narednu kalendarsku godinu.
	Ako je iznos sredstava pribavljenih izvršenjem krivičnog dela, odnosno prekršaja manji od 10% sredstava iz javnih izvora namenjenih za finansiranje redovnog rada političkog subjekta za narednu kalendarsku godinu, iznos sredstava iz stava 1. ovog člana ne može biti manji od 10% sredstava iz javnih izvora namenjenih za finansiranje redovnog rada političkog subjekta za narednu kalendarsku godinu.
	Iznos sredstava iz stava 1. ovog člana određuje se srazmerno izrečenoj kazni za učinjeno krivično delo ili prekršaj, u skladu sa pravilima propisanim u st. 2. i 3. ovog člana.
	Rešenje o gubitku prava na dobijanje sredstava iz javnih izvora namenjenih za finansiranje redovnog rada političkog subjekta za narednu kalendarsku godinu, u kome se utvrđuje i njihov iznos, donosi Agencija i protiv njega se može pokrenuti upravni spor.
	Obustava prenosa sredstava iz javnih izvora
	Član 43.
	Posle pokretanja krivičnog postupka za krivično delo iz člana 38. ovog zakona ili prekršajnog postupka za prekršaj iz člana 39. ovog zakona, na zahtev Agencije, ministarstvo nadležno za poslove finansija, odnosno nadležni organ uprave autonomne pokrajine, odnosno jedinice lokalne samouprave, donosi odluku o privremenoj obustavi prenosa sredstava iz javnih izvora političkom subjektu do donošenja pravnosnažne odluke u krivičnom, odnosno prekršajnom postupku.
	Protiv odluke nadležnog organa uprave autonomne pokrajine, odnosno jedinice lokalne samouprave iz stava 1. ovog člana, može se izjaviti žalba nadležnom organu autonomne pokrajine, odnosno jedinice lokalne samouprave.
	Protiv odluke ministarstva iz stava 1. ovog člana i odluke nadležnog organa autonomne pokrajine, odnosno jedinice lokalne samouprave iz stava 2. ovog člana može se pokrenuti upravni spor.
	Upravni sud je dužan da odluči u roku od 30 dana od dana dostavljanja tužbe u upravnom sporu iz stava 3. ovog člana. 
	
	VIII. PRELAZNE I ZAVRŠNE ODREDBE
	Član 44.
	Postupci kontrole rada političkih stranaka započeti do dana stupanja na snagu ovog zakona okončaće se po odredbama Zakona o finansiranju političkih stranaka („Službeni glasnik RS”, br. 72/03, 75/03 – ispravka, 97/08 i 60/09 – odluka US). 
	
	Član 45.
	Podzakonski akti predviđeni ovim zakonom doneće se u roku od šest meseci od dana stupanja na snagu ovog zakona.
	Do donošenja akata iz stava 1. ovog člana primenjivaće se podzakonski akti doneti u skladu sa Zakonom o finansiranju političkih stranaka („Službeni glasnik RS”, br. 72/03, 75/03 – ispravka, 97/08 i 60/09 – odluka US), ukoliko nisu u suprotnosti sa ovim zakonom.
	Član 46.
	Stupanjem na snagu ovog zakona prestaje da važi Zakon o finansiranju političkih stranaka („Službeni glasnik RS”, br. 72/03, 75/03 – ispravka, 97/08 i 60/09 – odluka US), izuzev člana 4, koji prestaje da važi 1. jula 2012. godine. 
	
	Član 47.
	Ovaj zakon stupa na snagu osmog dana od dana objavljivanja u „Službenom glasniku Republike Srbije”, osim čl. 16. i 17. koji stupaju na snagu 1. jula 2012. godine.

