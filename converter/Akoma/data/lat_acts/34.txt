





	Redakcijski prečišćen tekst






ZAКON

o političkim
strankama


„Službeni glasnik RS“, br. 36 od 15. maja 2009, 
61 od 10. jula 2015 - US





I. OSNOVNE
ODREDBE



Predmet zakona



Član 1.

Ovim zakonom uređuje se osnivanje i pravni položaj političkih stranaka,
upis i brisanje iz registra, prestanak političkih stranaka i druga pitanja značajna
za rad političkih stranaka. 



Pojam političke
stranke



Član 2.

Politička stranka u smislu ovog zakona je organizacija građana slobodno
i dobrovoljno udruženih osnovana radi ostvarivanja političkih ciljeva demokratskim
oblikovanjem političke volje građana i učešća na izborima. 



Pojam političke
stranke nacionalne manjine



Član 3.

Politička stranka nacionalne manjine u smislu ovog zakona je politička
stranka čije je delovanje, pored obeležja iz člana 2. ovog zakona, posebno usmereno
na predstavljanje i zastupanje interesa jedne nacionalne manjine i zaštitu i unapređenje
prava pripadnika te nacionalne manjine u skladu sa ustavom, zakonom i međunarodnim
standardima, uređeno osnivačkim aktom, programom i statutom političke stranke.



Način organizovanja
i delovanje političke stranke



Član 4.

Politička stranka se organizuje i deluje isključivo na teritorijalnom
principu. 

Delovanje političke stranke ne može biti usmereno na nasilno rušenje
ustavnog poretka i narušavanje teritorijalne celokupnosti Republike Srbije, kršenje
zajemčenih ljudskih ili manjinskih prava ili izazivanje i podsticanje rasne, nacionalne
ili verske mržnje. 

Politička stranka ne može neposredno vršiti vlast, niti je potčiniti
sebi.



Pravni status
i početak rada političke stranke



Član 5.

Politička stranka stiče status pravnog lica danom upisa u Registar
političkih stranaka (u daljem tekstu: Registar).

Politička stranka počinje sa radom danom upisa u Registar. 




Javnost rada



Član 6.

Rad političke stranke je javan. 



Zakonitost
rada političke stranke



Član 7.

Politička stranka deluje u skladu sa ustavom, zakonom, programom, statutom
i drugim opštim aktima. 



II. OSNIVANJE
POLITIČКE STRANКE



Osnivači
političke stranke



Član 8.

Političku stranku mogu osnovati najmanje 10.000 punoletnih i poslovno
sposobnih državljana Republike Srbije.



Osnivači
političke stranke nacionalne manjine



Član 9.

Političku stranku nacionalne manjine mogu osnovati najmanje 1.000 punoletnih
i poslovno sposobnih državljana Republike Srbije. 



Osnivanje
političke stranke



Član 10.

Politička stranka se osniva na osnivačkoj skupštini donošenjem osnivačkog
akta, programa, statuta i izborom lica ovlašćenog za zastupanje političke stranke.



Osnivački
akt



Član 11.

Osnivački akt političke stranke sadrži: naziv, sedište i adresu političke
stranke; programske ciljeve; lično ime, prebivalište i adresu i jedinstveni matični
broj građana lica ovlašćenog za podnošenje prijave za upis političke stranke u Registar
i datum donošenja osnivačkog akta.

Sastavni deo osnivačkog akta čine izjave osnivača o osnivanju političke
stranke.



Sadržina
izjave osnivača o osnivanju političke stranke



Član 12.

Izjava osnivača o osnivanju političke stranke sadrži: lično ime, prebivalište
i adresu i jedinstveni matični broj građana osnivača političke stranke; naziv političke
stranke; prihvatanje programa i statuta političke stranke; datum potpisivanja izjave
i potpis osnivača političke stranke.

Izjava iz stava 1. ovog člana mora da sadrži potvrdu o overi potpisa
u skladu sa zakonom (u daljem tekstu: overa potpisa). 

Izgled izjave iz stava 1. ovog člana bliže uređuje ministar nadležan
za poslove uprave (u daljem tekstu: Ministar). 



Program političke
stranke



Član 13.

Program političke stranke sadrži opis političkih načela, ciljeva i vrednosti
za koje se politička stranka zalaže. 



Statut političke
stranke



Član 14.

Statut je osnovni opšti akt političke stranke.

Drugi opšti akti, ako ih politička stranka donosi, moraju biti u saglasnosti
sa statutom.

Statutom se obavezno uređuje: naziv i sedište političke stranke; simboli
vizuelnog identiteta; izgled i sadržina pečata političke stranke i organizacionih
jedinica po teritorijalnom principu; programski ciljevi; uslovi i način učlanjivanja
i prestanka članstva; prava, obaveze i odgovornosti članova; organizacija po teritorijalnom
principu i unutrašnja organizacija, organi, njihova ovlašćenja, sastav, način izbora
i opoziva, trajanje mandata i način odlučivanja; zastupanje političke stranke; postupak
za izmene i dopune programa i statuta i postupak donošenja i izmena drugih opštih
akata političke stranke, ako ih donosi; ostvarivanje javnosti rada; način odlučivanja
o udruživanju političke stranke u šire političke saveze u zemlji i inostranstvu i
spajanju političke stranke; način finansiranja političke stranke; način obavljanja unutrašnje
kontrole finansijskog poslovanja; lice odgovorno za finansijsko poslovanje, podnošenje
izveštaja i vođenje knjiga političke stranke i lice ovlašćeno da kontaktira sa nadležnim
organom; način donošenja odluke o prestanku rada; način raspolaganja imovinom političke
stranke u slučaju prestanka, kao i druga pitanja od značaja za rad i delovanje političke
stranke.



Zastupnik
političke stranke



Član 15.

Političku stranku zastupa lice ovlašćeno za zastupanje političke stranke
(u daljem tekstu: zastupnik političke stranke), izabrano odnosno imenovano na način
utvrđen statutom.

Akt o izboru, odnosno imenovanju zastupnika političke stranke obavezno
sadrži: lično ime, prebivalište i adresu i jedinstveni matični broj građana zastupnika
političke stranke.

Zastupnik političke stranke je dužan da se pridržava ovlašćenja utvrđenih
statutom i odlukama nadležnih organa političke stranke.



Dostupnost
podataka, programa, statuta i drugih 
opštih akata
političke stranke



Član 16.

Politička stranka je dužna da učini javno dostupnim putem interneta
osnivački akt, lično ime zastupnika političke stranke, program, statut i druge opšte
akte političke stranke, ako ih donosi. 



Organizacione
jedinice po teritorijalnom principu



Član 17.

Politička stranka može osnivati organizacione jedinice po teritorijalnom
principu u skladu sa zakonom, statutom ili drugim opštim aktima.

Organizacione jedinice po teritorijalnom principu nemaju status pravnog
lica.

Politička stranka, u skladu sa statutom, donosi odluku o osnivanju i
prestanku rada organizacionih jedinica po teritorijalnom principu. 



Naziv i skraćeni
naziv političke stranke



Član 18.

Naziv političke stranke mora biti na srpskom jeziku i ćiriličkom pismu.


Naziv političke stranke nacionalne manjine, ako je to predviđeno statutom,
može biti i na jeziku i pismu nacionalne manjine. Naziv na jeziku i pismu nacionalne
manjine upisuje se u Registar posle naziva na srpskom jeziku i ćiriličkom pismu.

Naziv političke stranke može da sadrži reč „Srbija” u odgovarajućem
padežu, na način kojim se ističe ugled i dostojanstvo Republike Srbije.

Naziv političke stranke ne može da sadrži lično ime, naziv strane države
i stranog pravnog lica, kao i elemente predviđene članom 4. stav 2. ovog zakona.
Takođe, naziv političke stranke ne sme da asocira na političke stranke koje su sprovodile
politiku zabranjenu članom 4. stav 2. ovog zakona. 

Politička stranka može imati skraćeni naziv koji se određuje statutom.



Razlikovanje
i upotreba naziva političke stranke



Član 19.

Naziv političke stranke ne može biti identičan nazivu druge političke
stranke koja je upisana ili uredno prijavljena za upis u Registar, odnosno koja je
brisana iz Registra pod uslovom da od dana brisanja iz Registra nije proteklo više
od četiri godine, odnosno takav da izaziva zabunu u javnosti ili povređuje moralna
osećanja građana. 

Naziv političke stranke upotrebljava se u pravnom saobraćaju u obliku
u kome je upisan u Registar.

Organizacione jedinice po teritorijalnom principu političke stranke
mogu, u skladu sa statutom, uz naziv političke stranke da upotrebljavaju i dodatak
iz koga se vidi da je u pitanju organizaciona jedinica po teritorijalnom principu
političke stranke.



Simboli vizuelnog
identiteta



Član 20.

Politička stranka može imati simbole vizuelnog identiteta (svoj znak,
logotip i druge simbole), u skladu sa statutom.

Simboli vizuelnog identiteta ne mogu biti identični simbolima druge
političke stranke koja je upisana ili uredno prijavljena za upis u Registar, odnosno
koja je brisana iz Registra pod uslovom da od dana brisanja nije proteklo više od
četiri godine. 



Članstvo
u političkoj stranci



Član 21.

Članstvo u političkoj stranci je slobodno i dobrovoljno.

Članom političke stranke može, pod jednakim uslovima utvrđenim statutom,
postati svaki punoletan i poslovno sposoban državljanin Republike Srbije. 


Sudije Ustavnog suda, sudije, javni tužioci, Zaštitnik građana, pripadnici
policije i pripadnici vojske, kao i druga lica čija je funkcija u skladu sa zakonom
nespojiva sa članstvom u političkoj stranci, ne mogu biti članovi političkih stranaka.


Politička stranka vodi evidenciju o svojim članovima koja obavezno
sadrži: lično ime i ime jednog od roditelja, prebivalište i adresu i jedinstveni
matični broj građana člana političke stranke; datum učlanjivanja u političku stranku
i prestanka članstva u političkoj stranci.

Evidencija iz stava 4. ovog člana vodi se u pisanom obliku i kao jedinstvena
centralna elektronska baza podataka.



III. UPIS
U REGISTAR



Vođenje Registra



Član 22.

Registar vodi Ministarstvo.

Način upisa i vođenja Registra iz stava 1. ovog člana bliže uređuje
ministar. 



Sadržina
Registra



Član 23.

U Registar se upisuju: naziv, skraćeni naziv, sedište i adresa političke
stranke; datum osnivanja političke stranke; datum donošenja programa i statuta, odnosno
njihovih izmena; datum podnošenja prijave za upis u Registar; lično ime, prebivalište
i adresa i jedinstveni matični broj građana zastupnika političke stranke; položaj
političke stranke nacionalne manjine u smislu ovog zakona; članstvo u širim političkim
savezima u zemlji i inostranstvu; broj i datum donošenja rešenja o upisu, promeni podataka
i brisanju političke stranke iz Registra; zabeleška o obnovi upisa u Registar; zabeleška
o pokretanju postupka za zabranu rada političke stranke; prestanak i zabrana rada
političke stranke. 



Prijava za
upis



Član 24.

Upis u Registar vrši se na osnovu prijave.

Sadržinu i izgled prijave iz stava 1. ovog člana bliže uređuje ministar.

Prijavu za upis podnosi lice ovlašćeno za podnošenje prijave za upis
u Registar (u daljem tekstu: podnosilac prijave), u roku od 30 dana od dana osnivanja
političke stranke.

Uz prijavu se obavezno podnose: zapisnik sa osnivačke skupštine; osnivački
akt; izjave osnivača o osnivanju političke stranke, na propisanom obrascu, koje sadrže
overu potpisa; potvrde o upisu osnivača političke stranke u birački spisak; po dva
primerka programa i statuta; akt o izboru zastupnika političke stranke i overenu
fotokopiju lične karte zastupnika političke stranke, a ako ona ne sadrži podatak
o prebivalištu i adresi i potvrdu o prebivalištu.



Odbacivanje
prijave za upis



Član 25.

Ministarstvo poziva podnosioca prijave da u roku koji ne može biti
duži od 30 niti kraći od 15 dana otkloni nedostatke ako:

1) je naziv političke stranke identičan nazivu političke stranke koja
je upisana ili uredno prijavljena za upis u Registar, odnosno koja je brisana iz
Registra pod uslovom da od dana brisanja iz Registra nije proteklo više od četiri
godine, odnosno takav da izaziva zabunu u javnosti ili povređuje moralna osećanja
građana;

2) je prijava podneta od neovlašćenog lica, odnosno uz prijavu nisu
podnete propisane isprave;

3) prijava, osnivački akt, program i statut političke stranke ne sadrže
sve podatke propisane ovim zakonom, odnosno ako prijava nije podneta na propisanom
obrascu, odnosno ako izjave osnivača nisu date na propisanom obrascu ili ne sadrže
overu potpisa.

Ako podnosilac prijave u ostavljenom roku ne otkloni nedostatke, Ministarstvo
rešenjem odbacuje prijavu.

Rešenje iz stava 2. ovog člana je konačno i protiv njega se može pokrenuti
upravni spor.



Rešenje o
upisu u Registar



Član 26.

Ministarstvo je dužno da donese rešenje o upisu političke stranke u
Registar u roku od 30 dana od dana predaje uredne prijave za upis. 

Rešenje iz stava 1. ovog člana je konačno i protiv njega se može pokrenuti
upravni spor.

Rešenje o upisu političke stranke u Registar objavljuje se u „Službenom
glasniku Republike Srbije”.

Ako Ministarstvo u roku iz stava 1. ovog člana ne donese rešenje o upisu
političke stranke u Registar, odnosno ne odbaci prijavu za upis političke stranke
u Registar smatra se da je politička stranka upisana u Registar narednog dana od
dana isteka roka. 

Uz rešenje o upisu političke stranke u Registar političkoj stranci dostavlja
se po jedan primerak programa i statuta koje Ministarstvo overava svojim pečatom
i potpisom određenog službenog lica, čime se potvrđuje njihova istovetnost sa primerkom
programa i statuta koji se čuvaju u Ministarstvu. 



Promena podataka
u Registru



Član 27.

Politička stranka je dužna da Ministarstvo obavesti o svakoj promeni
podataka koji se upisuju u Registar u roku od 15 dana od dana nastale promene, podnošenjem
prijave za promenu podataka u Registru.

Uz prijavu iz stava 1. ovog člana podnosi se zapisnik sa sednice nadležnog
organa za donošenje odluke o promeni podataka, u izvorniku odnosno overenom prepisu
i odluka o promeni podataka. 

Prijavu za promenu podataka u Registru podnosi zastupnik političke
stranke.



Odbacivanje
prijave za upis promene podataka 
u Registar



Član 28.

Ako promena podataka koji se upisuju u Registar nije u skladu sa odredbama
ovog zakona, programa i statuta političke stranke, Ministarstvo poziva zastupnika
političke stranke da u roku od 15 dana od dana podnošenja prijave za upis promene
podataka u Registar otkloni nedostatke.

Ako zastupnik političke stranke u ostavljenom roku ne otkloni nedostatke,
Ministarstvo rešenjem odbacuje prijavu za upis promene podataka u Registar.

Rešenje iz stava 2. ovog člana je konačno i protiv njega se može pokrenuti
upravni spor. 



Rešenje o
upisu promene podataka u Registar



Član 29.

O upisu promene podataka u Registar, Ministarstvo donosi rešenje o upisu
promene podataka u Registar u roku od 30 dana od dana predaje uredne prijave.

Rešenje iz stava 1. ovog člana je konačno i protiv njega se može pokrenuti
upravni spor. 



Obnova upisa
u Registar




Član 30.


Prestao je da važi (vidi 

Odluku US - 61/2015-54)



Rešenje o
obnovi upisa u Registar



Član 31.

O obnovi upisa u Registar Ministarstvo donosi rešenje u roku od 30 dana
od dana predaje uredne prijave za obnovu upisa u Registar, odnosno dana pokretanja
postupka za utvrđivanje činjenica i podataka po službenoj dužnosti iz člana 30. stav
5. ovog zakona.

Rešenje iz stava 1. ovog člana je konačno i protiv njega se može pokrenuti
upravni spor.



Javnost Registra



Član 32.

Podaci upisani u Registar su javni, u skladu sa zakonom.

Svako se može pouzdati u tačnost podataka upisanih u Registar.



IV. UDRUŽIVANJE
I SPAJANJE POLITIČКIH STRANAКA



Udruživanje
političke stranke



Član 33.

Politička stranka se može udruživati u šire političke saveze u zemlji
ili inostranstvu, pri čemu zadržava svoj pravni subjektivitet. 



Spajanje političkih
stranaka



Član 34.

Politička stranka se može spojiti sa drugom ili drugim političkim strankama
koje su upisane u Registar, radi stvaranja nove političke stranke i u tom slučaju
gubi svoj pravni subjektivitet, a novi pravni subjekat postaje politička stranka
koja je nastala spajanjem dve ili više političkih stranaka.

Politička stranka koja je nastala spajanjem dve ili više političkih
stranaka upisuje se u Registar tako što uz prijavu za upis podnosi: odluku o spajanju
političkih stranaka; izjave članova političke stranke o članstvu u političkoj stranci
koja je nastala spajanjem dve ili više političkih stranaka, na propisanom obrascu,
koje sadrže overu potpisa najmanje u broju koji je potreban za osnivanje političke
stranke u smislu ovog zakona; izveštaj o objedinjenoj imovini (bilans stanja); po
dva primerka programa i statuta; akt o izboru zastupnika političke stranke i overenu
fotokopiju lične karte zastupnika političke stranke, a ako ona ne sadrži podatak
o prebivalištu i adresi i potvrdu o prebivalištu.



V. PRESTANAК
POLITIČКE STRANКE



Opšti uslovi
za prestanak političke stranke



Član 35.

Politička stranka prestaje da postoji brisanjem iz Registra.

Brisanjem iz Registra politička stranka gubi status pravnog lica.

Politička stranka briše se iz Registra:

1) ako organ utvrđen statutom donese odluku o prestanku rada;

2) ako se politička stranka spoji sa drugom ili drugim političkim strankama;

3) kad joj Ustavni sud zabrani rad.

U slučajevima iz stava 3. tač. 1) i 2) ovog člana zastupnik političke
stranke je dužan da u roku od 30 dana od dana nastanka uslova za prestanak političke
stranke podnese prijavu za brisanje političke stranke iz Registra i dokaze na osnovu
kojih se utvrđuju te činjenice. 

Ako zastupnik političke stranke u roku iz stava 4. ovog člana ne podnese
prijavu za brisanje političke stranke iz Registra, a Ministarstvo utvrdi ili sazna
da su nastali uslovi iz stava 3. tač. 1) i 2) ovog člana, pokreće postupak za brisanje
političke stranke iz Registra po službenoj dužnosti. 



Poseban uslov
za prestanak političke stranke




Član 36.


Prestao je da važi (vidi 

Odluku US - 61/2015-54)



Zabrana rada
političke stranke



Član 37.

O zabrani rada političke stranke odlučuje Ustavni sud. 

Zabraniće se rad političkoj stranci čije je delovanje suprotno članu
4. stav 2. ovog zakona ili koja se udruži u šire političke saveze u zemlji ili inostranstvu,
odnosno spoji sa političkom strankom koja deluje suprotno članu 4. stav 2. ovog
zakona. 



Postupak
za zabranu rada političke stranke



Član 38.

Postupak za zabranu rada političke stranke pokreće se na predlog Vlade,
Republičkog javnog tužioca i Ministarstva.

Кad Ustavni sud zabrani rad političke stranke, ta politička stranka
briše se iz Registra danom dostavljanja odluke Ustavnog suda Ministarstvu.



Rešenje o
brisanju iz Registra



Član 39.

Ministarstvo je dužno da u slučajevima iz člana 35. stav 3. tač.
1) i 2) i člana 36. stav 1. ovog zakona donese rešenje o brisanju političke stranke
iz Registra u roku od 30 dana od dana predaje uredne prijave za brisanje političke
stranke iz Registra, odnosno dana pokretanja postupka po službenoj dužnosti, a u
slučaju iz člana 38. stav 2. ovog zakona danom dostavljanja odluke Ustavnog suda o
zabrani rada političke stranke. 

Rešenje iz stava 1. ovog člana je konačno i protiv njega se može pokrenuti
upravni spor.

Rešenje o brisanju političke stranke iz Registra objavljuje se u „Službenom
glasniku Republike Srbije”.



VI. NADZOR



Nadležnost
za vršenje nadzora



Član 40.

Nadzor nad sprovođenjem ovog zakona vrši ministarstvo nadležno za poslove
uprave.

Inspekcijski nadzor vrši Ministarstvo preko upravne inspekcije.



VII. КAZNENE
ODREDBE



Prekršaji



Član 41.

Novčanom kaznom od 50.000 do 500.000 dinara kazniće se za prekršaj
politička stranka ako:

1) ne učini javno dostupnim putem interneta osnivački akt, lično ime
zastupnika političke stranke, program, statut i druge opšte akte političke stranke,
ako ih donosi (član 16);

2) naziv ne upotrebljava u pravnom saobraćaju u obliku u kome je upisan
u Registar (član 19. stav 2);

3) u propisanom roku ne prijavi Ministarstvu promenu podataka koji
se upisuju u Registar, odnosno ne podnese prijavu za obnovu upisa u Registar, odnosno
ne podnese prijavu za brisanje iz Registra (član 27. stav 1, član 30. stav 1. i član
35. stav 4).

Za prekršaj iz stava 1. ovog člana kazniće se zastupnik političke stranke
novčanom kaznom od 5.000 do 50.000 dinara.



Član 42.

Novčanom kaznom od 5.000 do 50.000 dinara kazniće se za prekršaj:

1) lice koje deluje u ime političke stranke koja nije upisana u Registar
(član 5); 

2) lice ovlašćeno za podnošenje prijave za upis političke stranke u
Registar ako u propisanom roku ne podnese prijavu za upis političke stranke u Registar
(član 24. stav 3).



VIII. PRELAZNE
I ZAVRŠNE ODREDBE



Član 43.

U roku od 60 dana od dana stupanja na snagu ovog zakona, Ministar donosi
propise za izvršavanje ovog zakona. 



Član 44.

Postupak upisa u Registar započet do dana stupanja na snagu ovog zakona
okončaće se po odredbama ovog zakona. 



Član 45.

Političke organizacije upisane u Registar političkih organizacija prema
Zakonu o političkim organizacijama („Službeni glasnik SRS”, broj 37/90 i „Službeni
glasnik RS”, br. 30/92, 53/93, 67/93, 48/94 i 101/05), kao i one koje su upisane
u Registar udruženja, društvenih organizacija i političkih organizacija prema Zakonu
o udruživanju građana u udruženja, društvene organizacije i političke organizacije
koji se osnivaju za teritoriju Socijalističke Federativne Republike Jugoslavije
(„Službeni list SFRJ”, broj 42/90 i „Službeni list SRJ”, br. 16/93, 31/93,
41/93, 50/93, 24/94, 28/96 i 73/00) nastavljaju sa radom ako u roku od šest meseci
od dana početka primene ovog zakona usklade svoj statut i druge opšte akte sa odredbama
ovog zakona i podnesu prijavu za upis političke stranke u Registar.

Političke organizacije iz stava 1. ovog člana dužne su da uz prijavu
za upis političke stranke u Registar podnesu: po dva primerka programa i statuta,
akt o izboru, odnosno imenovanju zastupnika političke stranke i druge akte donete
u postupku usklađivanja, kao i izjave članova političke stranke o članstvu u političkoj
stranci koje sadrže overu potpisa, najmanje u broju koji je potreban za osnivanje
političke stranke saglasno čl. 8. i 9. ovog zakona.

Političke organizacije koje ne postupe saglasno st. 1. i 2. ovog člana
brišu se iz Registra političkih organizacija i Registra udruženja, društvenih organizacija
i političkih organizacija i gube status pravnog lica. 

U roku iz stava 1. ovog člana u Registar političkih stranaka ne može
biti upisana politička stranka čiji je naziv identičan nazivu političke organizacije
upisane u Registar političkih organizacija i Registar udruženja, društvenih organizacija
i političkih organizacija. 



Član 46.

Danom stupanja na snagu ovog zakona prestaju da važe:

1) Zakon o političkim organizacijama („Službeni glasnik SRS”, broj
37/90 i „Službeni glasnik RS”, br. 30/92, 53/93, 67/93, 48/94 i 101/05);

2) Zakon o udruživanju građana u udruženja, društvene organizacije i
političke organizacije koji se osnivaju za teritoriju Socijalističke Federativne
Republike Jugoslavije („Službeni list SFRJ”, broj 42/90 i „Službeni list SRJ”, br.
16/93, 31/93, 41/93, 50/93, 24/94, 28/96 i 73/00), u delu koji se odnosi na političke
organizacije. 



Član 47.

Ovaj zakon stupa na snagu osmog dana od dana objavljivanja u „Službenom
glasniku Republike Srbije”, a počeće da se primenjuje danom isteka 60 dana od dana
stupanja na snagu.

