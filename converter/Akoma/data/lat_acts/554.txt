




Nevažeći akt








ZAКON



o kontroli državne pomoći


“Službeni glasnik RS”, broj 51 od 14. jula
2009.






Predmet i cilj zakona




Član 1.

Ovim zakonom uređuju se opšti uslovi i postupak kontrole državne pomoći u cilju
zaštite slobodne konkurencije na tržištu, primenom načela tržišne ekonomije i
podsticanja privrednog razvoja, obezbeđenja transparentnosti u dodeli državne
pomoći, kao i izvršavanja preuzetih obaveza po zaključenim međunarodnim
ugovorima, koji sadrže odredbe o državnoj pomoći. 

Odredbe ovog zakona ne odnose se na poljoprivredne proizvode i proizvode
ribarstva.




Značenje pojmova




Član 2.

Pojedini pojmovi upotrebljeni u ovom zakonu imaju sledeće značenje:



1) državna pomoć je svaki stvarni ili potencijalni javni rashod ili
umanjeno ostvarenje javnog prihoda, kojim korisnik državne pomoći stiče povoljniji
položaj na tržištu u odnosu na konkurente, čime se narušava ili postoji
opasnost od narušavanja konkurencije na tržištu; 

2)
davalac državne pomoći je Republika Srbija, autonomna pokrajina i
jedinica lokalne samouprave, preko nadležnih organa, i svako pravno lice koje
upravlja i/ili raspolaže javnim sredstvima i dodeljuje državnu pomoć u bilo kom
obliku; 

3)
korisnik državne pomoći je svako pravno i fizičko lice, koje u
obavljanju delatnosti proizvodnje i/ili prometa robe i/ili pružanja usluga na
tržištu, koristi državnu pomoć u bilo kom obliku; 

4)
potpuna prijava državne pomoći je skup svih podataka i informacija
navedenih u prijavi državne pomoći i onih koje je podnosilac prijave dužan da
dostavi Кomisiji za kontrolu državne pomoći (u daljem tekstu: Кomisija), na njen
zahtev, a na osnovu kojih Кomisija može da odlučuje u postupku prethodne,
odnosno naknadne kontrole državne pomoći.




Nedozvoljena državna pomoć




Član 3.

Državna pomoć dodeljena u bilo kom obliku, koja narušava ili preti da naruši
konkurenciju na tržištu, osim ako nije drugačije propisano ovim zakonom, ili
koja je suprotna zaključenim međunarodnim ugovorima, nije dozvoljena.




Dozvoljena državna pomoć




Član 4.

U skladu sa ovim zakonom, dozvoljeno je dodeliti državnu pomoć:


1) koja je socijalnog karaktera, a dodeljuje se individualnim potrošačima bez
diskriminacije u odnosu na poreklo robe, odnosno proizvoda, koji čine konkretnu
pomoć; 

2) koja se dodeljuje radi otklanjanja šteta prouzrokovanih prirodnim nepogodama
ili drugim vanrednim situacijama.




Državna pomoć koja može biti dozvoljena




Član 5.

U skladu sa ovim zakonom, može biti dozvoljena državna pomoć koja se dodeljuje:


1) radi unapređenja ekonomskog razvoja područja Republike Srbije sa izuzetno
niskim životnim standardom ili sa visokom stopom nezaposlenosti; 

2) radi otklanjanja ozbiljnog poremećaja u privredi Republike Srbije ili izvođenja
određenog projekta od posebnog značaja za Republiku Srbiju; 

3) za unapređenje razvoja određenih privrednih delatnosti ili određenih
privrednih područja u Republici Srbiji, ukoliko se time ozbiljno ne narušava,
niti postoji pretnja ozbiljnom narušavanju konkurencije na tržištu; 

4) za unapređenje zaštite i očuvanja kulturnog nasleđa.




Кomisija




Član 6.

Кontrolu državne pomoći u skladu sa ovim zakonom vrši Кomisija koju obrazuje
Vlada na predlog: ministarstva nadležnog za poslove finansija; ministarstva
nadležnog za poslove ekonomije i regionalnog razvoja; ministarstva nadležnog za
poslove infrastrukture; ministarstva nadležnog za poslove zaštite životne
sredine; Кomisije za zaštitu konkurencije. 

Predstavnik ministarstva nadležnog za poslove finansija (u daljem tekstu:
ministarstvo), je ujedno i predsednik Кomisije, a predstavnik Кomisije za
zaštitu konkurencije je zamenik predsednika Кomisije. 

Кomisija ima pet članova.


Za člana Кomisije može biti predloženo lice koje je državljanin Republike
Srbije, koje ima najmanje visok stepen stručne spreme i poseduje potrebno
stručno znanje iz oblasti državne pomoći, konkurencije i/ili prava Evropske
unije. 

Član Кomisije prima naknadu za rad u Кomisiji, koju utvrđuje Vlada.


Кomisija donosi poslovnik.


Кomisija je operativno nezavisna u radu.





Sredstva i uslovi za rad Кomisije




Član 7.

Sredstva za rad Кomisije obezbeđuju se u budžetu Republike Srbije.


Ministarstvo obezbeđuje prostor i druge uslove za rad Кomisije.




Imenovanje i prestanak mandata člana
Кomisije




Član 8.

Član Кomisije imenuje se na period od pet godina i može biti ponovo imenovan,
na predlog istog predlagača. 

Mandat člana Кomisije prestaje:


1) istekom vremena na koje je imenovan;


2) ako postupa suprotno odredbama ovog zakona;


3) ako se u radu ne pridržava odredaba poslovnika;


4) ako je osuđen na bezuslovnu kaznu zatvora od najmanje šest meseci;


5) na lični zahtev, podnošenjem pismene ostavke.




Nadležnost Кomisije




Član 9.

Кomisija:


1) u postupku prethodne kontrole odlučuje o dozvoljenosti prijavljene državne
pomoći; 

2) u postupku naknadne kontrole odlučuje o dozvoljenosti dodeljene državne
pomoći; 

3) donosi rešenja i zaključke u postupku prethodne, odnosno naknadne kontrole;


4) podnosi Vladi godišnji izveštaj o dodeljenoj državnoj pomoći u Republici
Srbiji; 

5) sarađuje sa državnom institucijom nadležnom za poslove revizije, organom
Republike Srbije nadležnim za poslove budžetske inspekcije, službom autonomne
pokrajine, odnosno jedinice lokalne samouprave nadležnom za poslove budžetske
inspekcije i drugim domaćim i međunarodnim organima, organizacijama i
institucijama u obavljanju poslova iz svoje nadležnosti; 

6) objavljuje na svojoj internet prezentaciji rešenja koja donosi u postupku
prethodne i naknadne kontrole, godišnji izveštaj o dodeljenoj državnoj pomoći u
Republici Srbiji po usvajanju od strane Vlade, kao i druge podatke i informacije
za koje oceni da su od značaja za primenu ovog zakona; 

7) vrši i druge poslove u skladu sa ovim zakonom.




Stručni, administrativni i tehnički poslovi
za
Кomisiju 



Član 10.

Stručne, administrativne i tehničke poslove za Кomisiju obavlja ministarstvo, a
naročito: 

1) prima prijave i druge podatke o državnoj pomoći i obrađuje ih;


2) priprema rešenje Кomisije u postupku prethodne i postupku naknadne kontrole;


3) vodi evidencije o državnoj pomoći;


4) priprema predlog godišnjeg izveštaja o dodeljenoj državnoj pomoći u Republici
Srbiji, koji Кomisija podnosi Vladi; 

5) sarađuje sa državnom institucijom nadležnom za poslove revizije, organom
Republike Srbije nadležnim za poslove budžetske inspekcije, službom autonomne
pokrajine, odnosno jedinice lokalne samouprave nadležnom za poslove budžetske
inspekcije i drugim domaćim i međunarodnim organima, organizacijama i
institucijama u oblasti kontrole državne pomoći. 

Pored poslova iz stava 1. ovog člana, ministarstvo obavlja i poslove pripreme
propisa kojima se uređuje kontrola državne pomoći kao i izmene i dopune ovih
propisa i druge poslove u skladu sa ovim zakonom.




Prijavljivanje državne pomoći




Član 11.

Davalac državne pomoći dužan je da, pre dodele državne pomoći, podnese prijavu
državne pomoći Кomisiji. 

Predlagač propisa koji predstavlja osnov za dodelu državne pomoći, dužan je da
nacrt, odnosno predlog propisa, pre upućivanja u proceduru donošenja, prijavi
Кomisiji. 

U slučaju da posle podnošenja prijave iz st. 1. i 2. ovog člana dođe do promene
već prijavljene državne pomoći, davalac državne pomoći, odnosno predlagač
propisa, dužan je da ovu promenu prijavi Кomisiji. 

Davalac državne pomoći, odnosno predlagač propisa, može u svojstvu podnosioca
prijave, da povuče prijavu pre donošenja odluke Кomisije. 

Podnosilac prijave iz stava 4. ovog člana, odgovara za istinitost i ispravnost,
odnosno tačnost podataka, u smislu potpune prijave državne pomoći. 




Šema državne pomoći i individualna državna
pomoć




Član 12.

Državna pomoć se prijavljuje kao:


1) šema državne pomoći, ili


2) individualna državna pomoć.


Šema državne pomoći je skup svih propisa koji predstavljaju osnov za dodelu
državne pomoći korisnicima koji nisu unapred određeni (poznati), odnosno
nacrta, odnosno predloga propisa, koji će po donošenju predstavljati osnov za
dodelu državne pomoći korisnicima koji nisu unapred određeni (poznati), a koji
u skladu sa članom 11. stav 2. ovog zakona, podležu obavezi prethodnog
prijavljivanja, pre upućivanja u proceduru donošenja. 

Individualna državna pomoć je pomoć koja se dodeljuje:


1) na osnovu akta davaoca državne pomoći, unapred određenom korisniku, a nije
zasnovana na šemi državne pomoći, ili 

2) na osnovu šeme državne pomoći za koju je Кomisija donela rešenje iz člana 13.
stav 5. ovog zakona, uz obavezu prethodnog prijavljivanja pre dodele
individualnom korisniku.




Postupak prethodne kontrole




Član 13.

Postupak prethodne kontrole Кomisija započinje prijemom potpune prijave državne
pomoći. 

Ako Кomisija utvrdi da se prijava iz stava 1. ovog člana ne odnosi na državnu
pomoć, donosi rešenje u kojem se navedeno konstatuje i dostavlja ga podnosiocu
prijave. 

Ukoliko utvrdi da se prijava odnosi na državnu pomoć, Кomisija odlučuje o
dozvoljenosti prijavljene državne pomoći u roku koji ne može biti duži od 60 dana
od dana prijema potpune prijave. 

Ukoliko podnosilac prijave iz stava 2. ovog člana ne dostavi, ili odbije da
dostavi Кomisiji sve tražene podatke koji predstavljaju potpunu prijavu državne
pomoći u smislu ovog zakona, Кomisija donosi rešenje kojim se prijava te državne
pomoći odbacuje kao nepotpuna i dostavlja ga podnosiocu prijave. 

Ako Кomisija po dobijanju potpune prijave utvrdi da prijavljena državna pomoć
nije u suprotnosti sa odredbama ovog zakona, donosi rešenje kojim se ta državna
pomoć smatra dozvoljenom i dostavlja ga podnosiocu prijave. 

Ako Кomisija po dobijanju potpune prijave utvrdi da je prijavljena državna pomoć
u potpunosti ili delimično u suprotnosti sa odredbama ovog zakona, donosi
zaključak, kojim podnosiocu prijave određuje rok za otklanjanje neusklađenosti, sa
predlogom mera za usklađivanje. 

Ako podnosilac prijave ne postupi po zaključku Кomisije, Кomisija donosi rešenje
kojim se prijavljena državna pomoć smatra nedozvoljenom i dostavlja ga podnosiocu
prijave. 

Rešenje koje Кomisija donese u postupku prethodne kontrole, dostavlja se
podnosiocu prijave državne pomoći u roku koji ne može biti duži od 30 dana od
dana donošenja.




Obaveštavanje korisnika državne pomoći




Član 14.

Davalac državne pomoći dužan je da, pre dodele državne pomoći, dostavi
korisniku državne pomoći kopiju rešenja Кomisije koje je za tog korisnika
relevantno, ili ga obavesti o načinu i mestu gde može da dobije obaveštenje o
sadržaju takvog rešenja.




Zadržavanje dodele prijavljene državne pomoći




Član 15.

Do donošenja rešenja Кomisije iz člana 13. ovog zakona, odnosno do okončanja
postupka prethodne kontrole, prijavljena državna pomoć ne može se dodeliti.


Ukoliko Кomisija donese rešenje iz člana 13. stav 7. ovog zakona, državna pomoć
na koju se to rešenje odnosi, ne može se dodeliti. 




Postupak naknadne kontrole




Član 16.

Postupak naknadne kontrole Кomisija započinje na osnovu sopstvenih informacija,
ili informacija dobijenih iz drugih izvora, koje ukazuju da se radi o državnoj
pomoći koja je dodeljena, odnosno koja se koristi ili je korišćena suprotno
odredbama ovog zakona. 

U daljem postupku naknadne kontrole, Кomisija nalaže davaocu državne pomoći da
dostavi dodatne informacije i određuje rok za dostavljanje ovih informacija.


Кomisija sprovodi postupak naknadne kontrole i donosi rešenje u smislu člana 13.
ovog zakona na osnovu dodatnih, odnosno raspoloživih informacija, ukoliko
davalac državne pomoći ne postupi po nalogu Кomisije iz stava 2. ovog člana.


Do donošenja rešenja iz stava 3. ovog člana, Кomisija može da naloži davaocu
državne pomoći privremeno obustavljanje dalje dodele državne pomoći, ukoliko oceni
da bi dalja dodela te pomoći izazvala ozbiljnije poremećaje konkurencije na
tržištu.




Prava zainteresovanih lica




Član 17.

Svako lice koje ima pravni interes može podneti Кomisiji zahtev za pokretanje
postupka naknadne kontrole. 

Nakon provere navoda iz zahteva, Кomisija donosi rešenje u smislu člana 13. ovog
zakona i o tome obaveštava podnosioca zahteva.




Povraćaj državne pomoći




Član 18.

Ako Кomisija u postupku naknadne kontrole utvrdi nepravilnosti, donosi zaključak
sa predlogom mera i rokom za otklanjanje nepravilnosti. 

Ukoliko davalac državne pomoći ne postupi po zaključku Кomisije iz stava 1. ovog
člana i o tome ne obavesti Кomisiju u roku od pet dana od dana isteka roka iz
zaključka, Кomisija donosi rešenje kojim se ta državna pomoć smatra nedozvoljenom.


Rešenjem iz stava 2. ovog člana, Кomisija nalaže davaocu državne pomoći da, bez
odlaganja, preduzme mere u cilju povraćaja dodeljenog iznosa državne pomoći,
uvećanog za zakonsku zateznu kamatu, počev od dana korišćenja te pomoći do dana
povraćaja iskorišćenog iznosa i da odmah obustavi dalju dodelu neiskorišćenog
dela državne pomoći. 

Po isteku perioda od deset godina, počev od dana dodele državne pomoći,
Кomisija ne može da naloži povraćaj državne pomoći.




Obaveštavanje nadležnih organa i službi




Član 19.

O donošenju rešenja iz člana 18. stav 2. ovog zakona, Кomisija obaveštava državnu
instituciju nadležnu za poslove revizije i organ Republike nadležan za poslove
budžetske inspekcije, odnosno službu autonomne pokrajine, odnosno jedinice
lokalne samouprave nadležnu za poslove budžetske inspekcije. 

O postupanju u skladu sa stavom 1. ovog člana Кomisija dostavlja Vladi
informaciju.




Кonačnost rešenja Кomisije. Upravni spor




Član 20.

Rešenje Кomisije iz člana 13. st. 2, 4, 5. i 7, člana 16. stav 3. i člana 18.
stav 2. ovog zakona je konačno i protiv njega se može pokrenuti upravni spor.


Upravni spor se može pokrenuti i ako Кomisija ne donese rešenje u roku iz člana
13. stav 3. ovog zakona. 

Tužba kojom je pokrenut upravni spor ne zadržava izvršenje rešenja Кomisije iz
stava 1. ovog člana. 




Učešće u postupku kontrole državne pomoći




Član 21.

Član Кomisije dužan je da se u postupku kontrole državne pomoći pridržava
odredaba propisa koji uređuju sprečavanje sukoba interesa pri vršenju javnih
funkcija. 

Član Кomisije koji je istovremeno i predstavnik davaoca državne pomoći, odnosno
predlagača propisa koji predstavlja osnov za dodelu državne pomoći, u postupku
kontrole državne pomoći može da pruža dodatne informacije, ali bez prava učešća
u odlučivanju. 

Predstavnik davaoca državne pomoći, odnosno predlagača propisa koji predstavlja
osnov za dodelu državne pomoći, koji nije član Кomisije, ima pravo učešća u
postupku kontrole državne pomoći, u cilju pružanja dodatnih informacija, ali bez
prava učešća u odlučivanju. 

Кomisija može da pozove i predstavnike drugih organa, organizacija i stručnih
udruženja, radi davanja detaljnijih informacija koje su od značaja za donošenje
odluke, ali bez prava njihovog učešća u odlučivanju.




Tajnost podataka




Član 22.

Članovi Кomisije i zaposleni u ministarstvu dužni su da i po prestanku mandata,
odnosno radnog odnosa, čuvaju podatke prikupljene u postupku kontrole državne
pomoći, koji su od strane davaoca, odnosno korisnika državne pomoći, označeni
kao poslovna tajna. 

Podaci iz stava 1. ovog člana ne smeju se objavljivati niti saopštavati trećim
licima bez izričite pismene saglasnosti lica na koje se odnose, osim kada je
nadležni organ obavezan da tako učini, u skladu sa zakonom.




Izveštavanje




Član 23.

Na osnovu podataka prikupljenih od davalaca državne pomoći, ministarstvo
priprema predlog godišnjeg izveštaja o dodeljenoj državnoj pomoći u Republici
Srbiji, koji Кomisija podnosi Vladi. 

Ministarstvo bliže propisuje metodologiju izrade godišnjeg izveštaja, rok za
dostavljanje podataka ministarstvu i rok za podnošenje predloga godišnjeg izveštaja
iz stava 1. ovog člana.




Akta u nadležnosti Vlade




Član 24.

Vlada bliže propisuje način i postupak za prijavljivanje šeme državne pomoći i
individualne državne pomoći, kao i pravila za dodelu, odnosno za ocenu
dozvoljenosti prijavljene, odnosno dodeljene državne pomoći.




Prelazne i završne odredbe




Član 25.

Propisi za sprovođenje ovog zakona doneće se do dana početka njegove primene.


Do dana početka primene ovog zakona, Vlada će obrazovati Кomisiju.


Vlada će, u roku koji ne može biti duži od godinu dana od dana početka primene
ovog zakona, doneti program usklađivanja sa ovim zakonom šema državne pomoći i
individualnih državnih pomoći, koje su u primeni pre, a na snazi su i posle
datuma početka primene ovog zakona. 

Кomisija će poslovnik doneti u roku od 30 dana od dana obrazovanja.




Stupanje na snagu zakona




Član 26.

Ovaj zakon stupa na snagu osmog dana od dana objavljivanja u „Službenom glasniku
Republike Srbije”, a primenjuje se od 1. januara 2010. godine.

