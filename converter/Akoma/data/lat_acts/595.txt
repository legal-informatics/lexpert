



Redakcijski prečišćen tekst


ZAКON 
o javnim skladištima za poljoprivredne proizvode
"Službeni glasnik RS", br. 41 od 2. juna 2009, 44 od 8. juna 
2018 - dr. zakon
I. OSNOVNE ODREDBE 
Sadržina zakona 
Član 1.
Ovim zakonom uređuju se uslovi za određivanje javnih skladišta za 
poljoprivredne proizvode, uslovi i način izdavanja dozvole za rad javnih 
skladišta, kao i uslovi i način njihovog korišćenja, način obavljanja delatnosti u 
javnom skladištu, postupak izdavanja, prometa i zaloge robnog zapisa, prinudna 
naplata potraživanja po robnom zapisu, odgovornost javnog skladišta, kao i 
osnivanje Кompenzacionog fonda.
Član 2.
Na sva pitanja koja nisu uređena ovim zakonom primenjuju se odredbe Zakona o 
obligacionim odnosima („Službeni list SFRJ”, br. 29/78, 39/85, 45/89, 57/89, 
„Službeni list SRJ”, br. 31/93, 22/99 i 44/99). 
Definicije 
Član 3.
Pojedini izrazi, upotrebljeni u ovom zakonu, imaju sledeće značenje: 

1) javno skladište jeste pravno lice kome je izdata dozvola za rad javnog 
skladišta za skladištenje poljoprivrednih proizvoda i koje je upisano u Registar 
javnih skladišta, u skladu sa ovim zakonom; 
2) skladištenje jeste deponovanje poljoprivrednih proizvoda i bezbedno čuvanje na 
osnovu ugovora o skladištenju, u skladu sa ovim zakonom i drugim propisima; 

3) poljoprivredni proizvodi jesu: žitarice, industrijsko bilje, voće i povrće u 
svežem ili poluprerađenom stanju; 
4) robni zapis za poljoprivredne proizvode (u daljem tekstu: robni zapis) je 
hartija od vrednosti izdata od strane javnog skladišta po osnovu ugovora o 
skladištenju između ostavodavca i javnog skladišta, a dokazuje vlasništvo nad 
naznačenom količinom i kvalitetom uskladištenog poljoprivrednog proizvoda, kao i 
obavezu javnog skladišta da čuva i na zahtev imaoca robnog zapisa izvrši predaju 
poljoprivrednog proizvoda; 
5) imalac robnog zapisa je pravno ili fizičko lice koje je predalo 
poljoprivredni proizvod radi uskladištenja javnom skladištu i kojem je izdat robni 
zapis, odnosno na koga je robni zapis prenesen, u skladu sa odredbama ovog 
zakona; 
6) berzanska trgovina, berza, kao i svi ostali pojmovi izvedeni iz ovih 
pojmova jeste trgovina i aktivnosti koje se odvijaju na robnoj berzi. 

Ministar nadležan za poslove poljoprivrede (u daljem tekstu: ministar) 
propisuje vrste poljoprivrednih proizvoda koji mogu da se skladište u javnim 
skladištima. 
II. DOZVOLA ZA RAD JAVNOG SКLADIŠTA 
Uslovi 
Član 4.
Skladištenjem poljoprivrednih proizvoda u javnom skladištu u skladu sa ovim 
zakonom može da se bavi pravno lice koje je registrovano u registar privrednih 
subjekata i koje je upisano u Registar javnih skladišta koji vodi ministarstvo 
nadležno za poslove poljoprivrede (u daljem tekstu: ministarstvo). 
Pravno lice iz stava 1. ovog člana upisuje se u registar privrednih subjekata 
u skladu sa zakonom kojim se uređuje registracija privrednih subjekata. 

Pravno lice iz stava 1. ovog člana može da se bavi skladištenjem 
poljoprivrednih proizvoda u javnom skladištu ako ispunjava uslove u pogledu: 

1) skladišnog prostora za prijem, čuvanje i isporuku poljoprivrednih proizvoda 
na način kojim se obezbeđuje očuvanje kvaliteta i higijenska ispravnost 
uskladištenih poljoprivrednih proizvoda u zavisnosti od vrste poljoprivrednih 
proizvoda koji su predmet uskladištenja; 
2) opreme za merenje količine i utvrđivanje kvaliteta poljoprivrednih proizvoda 
koji se skladište u zavisnosti od vrste poljoprivrednih proizvoda koji su predmet 
uskladištenja; 
3) vrednosti osnovnih sredstava koja nisu opterećena hipotekom ili drugim 
založnim pravom u zavisnosti od vrste poljoprivrednih proizvoda koji su predmet 
uskladištenja; 
4) pokazatelja finansijskog poslovanja u prethodnom obračunskom periodu; 

5) akta o poslovanju podnosioca zahteva koji naročito sadrži: vrste 
poljoprivrednih proizvoda za koje je skladište osposobljeno, uslove prijema za 
uskladištenje, cene uskladištenja (tarife), cene usluga koje skladište pruža 
ostavodavcima i način, kao i rokove obaveštavanja korisnika usluga, na koji 
saglasnost daje ministarstvo; 
6) odgovornog lica. 
Pravno lice iz stava 1. ovog člana uslov u pogledu odgovornog lica ispunjava, 
ako odgovorno lice ima visoku stručnu spremu i nije pravosnažno osuđivano za 
krivična dela protiv radnih odnosa, privrede, imovine, pravosuđa, javnog reda i 
pravnog saobraćaja, kao i službene dužnosti. 
Ministar bliže propisuje uslove iz stava 3. tač. 1), 2), 3) i 4) ovog člana.
Izdavanje dozvole za rad javnih sladišta 
Član 5.
Ministarstvo utvrđuje ispunjenost uslova iz člana 4. ovog zakona na zahtev 
pravnog lica. 
Uz zahtev iz stava 1. ovog člana koji sadrži podatke o pravnom licu i šifru 
delatnosti podnose se i sledeći dokazi: 
1) izvod iz registra u kojem je pravno lice registrovano; 
2) rešenje ministra o ispunjenosti uslova iz člana 4. stav 3. tač. 1) i 2) ovog 
zakona; 
3) podatke o eventualnom hipotekarnom zaduženju i zaduženju po osnovu ručnih 
zaloga na osnovnim sredstvima; 
4) izveštaj o završnom računu i o izvršenoj reviziji za prethodni obračunski 
period; 
5) akt o poslovanju na koji je saglasnost dalo ministarstvo; 
6) potvrdu da lice ovlašćeno za vršenje poslovne funkcije podnosioca zahteva 
nije pravosnažno osuđivano za krivična dela protiv radnih odnosa, privrede, 
imovine, pravosuđa, javnog reda i pravnog saobraćaja, kao i službene dužnosti i 
potvrdu da poseduje visoku stručnu spremu; 
7) dokaz o uplati republičke administrativne takse za rešavanje po zahtevu. 

Ministarstvo izdaje rešenje o dozvoli za rad javnog skladišta (u daljem tekstu: 
dozvola) u roku od 30 dana od dana podnošenja zahteva. 
Rešenje iz stava 3. ovog člana je konačno u upravnom postupku. 
Dozvola se izdaje za sve ili pojedine poljoprivredne proizvode iz člana 3. 
stav 1. tačka 3) ovog zakona sa rokom važenja od godinu dana.
Upis u Registar javnih skladišta 
Član 6.
Upis u Registar javnih skladišta vrši se na osnovu: 
1) zahteva pravnog lica koje je dobilo dozvolu; 
2) dokaza o osiguranju osnovnih sredstava od požara, poplave, zemljotresa, 
obijanja i krađe; 
3) dokaza o uplati članarine u Кompenzacioni fond; 
4) garancije banke izdate u korist Кompenzacionog fonda. 
Ministar donosi rešenje o dozvoli upisa u Registar javnih skladišta koje je 
konačno u upravnom postupku. 
Pravno lice iz stava 1. ovog člana upisano u Registar javnih skladišta (u 
daljem tekstu: javno skladište) je dužno da svaku promenu podataka prijavi 
ministarstvu u roku od pet dana od dana nastale promene.
Ostale obaveze javnog skladišta 
Član 7.
Javno skladište je dužno da: 
1) posle dobijanja dozvole, a pre upisa u Regitar javnih skladišta uplati u 
korist Кompenzacionog fonda članarinu u jednokratnom godišnjem iznosu; 

2) uplati Кompenzacionom fondu dinarski iznos po svakoj toni uskladištenih 
poljoprivrednih proizvoda. 
Javno skladište je dužno da obavezu iz stava 1. tačka 2) ovog člana izvršava 
mesečnim uplatama za sve vreme obavljanja delatnosti u skladu sa postojećom 
dozvolom za rad javnog skladišta i to od 1. do 5. u tekućem mesecu za 
uskladištenu robu u prethodnom mesecu. 
Visinu članarine i dinarski iznos po toni poljoprivrednih proizvoda iz stava 
1. ovog člana utvrđuje ministarstvo. 
Obnavljanje dozvole 
Član 8.
Javno skladište može da obnovi dozvolu za obavljanje delatnosti javnog 
skladišta, podnošenjem zahteva najkasnije 30 dana pre isteka roka važenja 
postojeće dozvole. 
Obnavljanje dozvole iz stava 1. ovog člana vrši se pod uslovima i na način 
propisan za njeno izdavanje. 
Ministarstvo je dužno da u roku od 30 dana od dana podnošenja zahteva za 
obnavljanje dozvole, a najkasnije do dana isteka roka važenja postojeće dozvole, 
odluči po zahtevu. 
Ako ministarstvo ne odluči po zahtevu u roku iz stava 3. ovog člana javno 
skladište ima pravo da nastavi da obavlja delatnost javnog skladišta u skladu sa 
postojećom dozvolom do donošenja rešenja ministarstva po zahtevu javnog skladišta.
Registar javnih skladišta 
Član 9.
Registar javnih skladišta naročito sadrži: 
1) redni broj javnog skladišta; 
2) naziv i sedište javnog skladišta; 
3) broj dozvole za rad javnog skladišta; 
4) datum izdavanja dozvole za rad javnog skladišta; 
5) vrste i količine poljoprivrednih proizvoda za koje se izdaje dozvola za rad 
javnog skladišta; 
6) informacije o povredama zakona koje učini javno skladište. 
Podaci iz Registra javnih skladišta su javni. 
Ministar bliže propisuje sadržinu i način vođenja Registra javnih skladišta.
Brisanje iz Registra javnih skladišta 
Član 10.
Javno skladište se briše iz Registra javnih skladišta, ako donese odluku o 
prestanku obavljanja delatnosti javnog skladišta ili ako prestane da ispunjava 
utvrđene uslove za obavljanje delatnosti javnog skladišta. 
Ministar donosi rešenje o brisanju javnog skladišta iz Registra javnih 
skladišta. 
Rešenje iz stava 2. ovog člana je konačno u upravnom postupku.
Član 11.
Ministar utvrđuje spisak upisanih odnosno brisanih javnih skladišta iz 
Registra javnih skladišta koji se objavljuje u „Službenom glasniku Republike 
Srbije”. 
Član 12.
Ako se javno skladište briše iz Registra javnih skladišta, isto je dužno da 
nastavi rad po izdatim robnim zapisima do isteka ugovora o uskladištenju. 

U slučaju iz stava 1. ovog člana javno skladište je dužno da u roku od sedam 
dana obavesti sve imaoce robnih zapisa o nastalim promenama, koji mogu 
jednostrano da raskinu ugovor o skladištenju. 
III. OBAVLJANJE DELATNOSTI U JAVNOM SКLADIŠTU 
Uskladištenje poljoprivrednih proizvoda i izdavanje robnih zapisa 

Član 13.
Javno skladište može da skladišti i izda robni zapis samo za one vrste i 
količine poljoprivrednih proizvoda za koje ima dozvolu. 
Javno skladište može da pomeša primljeni poljoprivredni proizvod sa proizvodima 
iste vrste i kvaliteta, ako je ostavodavac na to pristao ili ako se radi o 
poljoprivrednim proizvodima koji se mogu mešati bez opasnosti od nastanka štete 
za ostavodavca. 
Javno skladište može da ugovori sa ostavodavcem da poljoprivredne proizvode 
uskladišti odvojeno od drugih poljoprivrednih proizvoda i u tom slučaju je dužno 
da naznači gde se poljoprivredni proizvod nalazi, a imaocu robnog zapisa da 
izvrši povraćaj istog poljoprivrednog proizvoda koji je bio predmet uskladištenja. 

Javno skladište ne sme da odbije uskladištenje poljoprivrednih proizvoda, ako 
poseduje slobodne kapacitete, a poljoprivredni proizvod je pogodan za 
skladištenje.
Pregledanje robe i uzimanje uzoraka 
Član 14.
Javno skladište je dužno da dozvoli imaocu robnog zapisa, založnom poveriocu 
po osnovu robnog zapisa, odnosno ovlašćenom licu da pregleda prostorije, 
pregleda robu i da uzima uzorke od nje. 
U slučaju spora u pogledu kvalitet robe vrši se zajedničko uzorkovanje, a 
uzorak se predaje na analizu akreditovanoj laboratoriji za kontrolu kvaliteta 
ovlašćenoj od strane ministarstva.
Izdavanje poljoprivrednog proizvoda po osnovu robnog zapisa 
Član 15.
Imalac robnog zapisa može da podiže iz javnog skladišta poljoprivredne 
proizvode na koje se robni zapis odnosi, kvaliteta i u količini koji su 
naznačeni na robnom zapisu, uz predaju priznanice i založnice robnog zapisa. 

Imalac robnog zapisa podmiruje troškove skladištenja pre podizanja 
uskladištenog proizvoda po osnovu robnog zapisa u ugovorenom roku. 

Posle izdavanja uskladištenog poljoprivrednog proizvoda javno skladište 
zadržava robni zapis i na isti stavlja oznaku „poništeno”. Robni zapis sa oznakom 
„poništeno” više ne može da se koristi. 
Evidencija robnih zapisa koje vodi javno skladište 
Član 16.
Javno skladište je dužno da vodi evidenciju o izdatim robnim zapisima u 
Registru robnih zapisa za poljoprivredne proizvode. 
Ministar bliže propisuje sadržinu i način vođenja Registra robnih zapisa za 
poljoprivredne proizvode, kao i njegov izgled.
Ostale obaveze javnih skladišta 
Član 17.
Javno skladište je dužno da cene svojih usluga (tarife) istakne u poslovnom 
prostoru svog skladišta na vidnom mestu.
Član 18.
Javno skladište je dužno da posle brisanja iz Registra javnih skladišta 
ministarstvu izvrši povraćaj svih neiskorišćenih robnih zapisa u roku od sedam 
dana. 
IV. ROBNI ZAPISI 
Elementi robnog zapisa
Član 19.
Robni zapis se izdaje u pisanoj formi i sastoji se od dva dela „Priznanice” i 
„Založnice”. 
Robni zapis iz stava 1. ovog člana naročito sadrži: 
1) naziv: „Robni zapis za poljoprivredne proizvode”; 
2) naziv: „Priznanica” koja sadrži napomenu da je istovremeno izdata 
„Založnica” i obratno; 
3) naziv, sedište i broj dozvole za rad javnog skladišta; 
4) broj robnog zapisa i datum izdavanja; 
5) datum važenja robnog zapisa; 
6) naziv/ime imaoca robnog zapisa; 
7) sedište/prebivalište imaoca robnog zapisa; 
8) vrstu, količinu, godinu proizvodnje, kvalitet proizvoda koji je 
uskladišten; 
9) troškove skladištenja i iznos datog avansa; 
10) podatke o objektu u kojem je poljoprivredni proizvod uskladišten; 

11) napomene o drugim podacima važnim za uskladištenje; 
12) potpis ovlašćenog lica i pečat javnog skladišta. 
Ministar bliže propisuje sadržinu robnog zapisa, način izdavanja robnog 
zapisa, način vođenja evidencije o izdatim robnim zapisima, kao i obrazac robnog 
zapisa. 
Robni zapis može da bude izdat i u elektronskoj formi i u tom slučaju može da 
sadrži i druge podatke neophodne za vođenje ove vrste evidencije. 

NAPOMENA IZDAVAČA: Prestaje 
da važi odredba člana 19. stav 2. tačka 12) Zakona, u delu u kom se ustanovljava 
obaveza upotrebe pečata u poslovanju društava i preduzetnika, danom početka 
primene člana 160. Zakona o izmenama i dopunama Zakona o privrednim društvima 
(„Službeni glasnik RS“, broj 44/2018), odnosno 1. oktobra 2018. godine (vidi 
član 160. Zakona – 44/2018-27).



V. POSTUPAК IZDAVANJA, PROMETA I ZALOGE ROBNOG ZAPISA 
Izdavanje robnog zapisa 
Član 20.
Javno skladište je dužno da izda robni zapis sa svim propisanim podacima na 
osnovu zaključenog ugovora o uskladištenju po prijemu poljoprivrednog proizvoda na 
uskladištenje. 
Imalac robnog zapisa može da od javnog skladišta naknadno zatraži da se robni 
zapis podeli na više robnih zapisa u zamenu za već izdati robni zapis. 

Imalac više robnih zapisa može da od javnog skladišta zatraži objedinjavanje 
više robnih zapisa. 
Robni zapis se izdaje na period do jedne godine, odnosno na period koji ne 
može biti duži od roka trajanja poljoprivrednog proizvoda. 
Imalac robnog zapisa može da produži period uskladištenja putem izdavanja novog 
robnog zapisa, a prethodni robni zapis se sa istekom roka važenja stavlja van 
snage.
Evidencija izdatih robnih zapisa koje vodi Ministarstvo 
Član 21.
Ministarstvo vodi jedinstvenu evidenciju o izdatim robnim zapisima. 

Ministar bliže propisuje sadržinu i način vođenja jedinstvene evidencije o 
izdatim robnim zapisima. 
Ministarstvo može da ovlasti za vođenje evidencije robnih zapisa u 
elektronskoj formi pravno lice koje je osposobljeno za obavljanje tih poslova. 

Prenos robnog zapisa 
Član 22. 
Robni zapis, odnosno pojedinačno priznanica i založnica mogu biti predmet 
trgovine, uključujući i berzansku trgovinu. 
Prenos robnog zapisa vrši se izjavom o prenosu zabeleženom na poleđini 
priznanice i overen je potpisom prenosioca. Izjava o prenosu u kojoj primalac 
nije definisan, smatra se blanko prenosom. 
Priznanica i založnica mogu se prenositi indosamentom, zajedno ili odvojeno. 

Primalac robnog zapisa ili primalac odvojeno priznanice ili založnice 
obaveštava bez odlaganja javno skladište, koje je emitent robnog zapisa, da je 
izvršen prenos prava podnošenjem pisane prijave za upis promene. 
Javno skladište je dužno da na dan prijema prijave upiše prenos prava po 
osnovu robnog zapisa u Registar robnih zapisa za poljoprivredne proizvode. 

Šteta koja nastane neunošenjem promena u Registar robnih zapisa za 
poljoprivredne proizvode prouzrokovana neblagovremenim ili nepotpunim 
prijavljivanjem nastalih promena od strane primaoca, pada na njegov teret.
Zaloga na robnom zapisu 
Član 23.
Imalac robnog zapisa može da koristi robni zapis, kao predmet zaloge za 
obezbeđenje potraživanja poverioca. 
Prenos založnice bez priznanice daje primaocu pravo zaloge na robi. 

U slučaju iz stava 1. ovog člana, izjava o prenosu založnice bez priznanice 
naročito sadrži: 
1) naziv/ime, sedište/prebivalište i broj računa založnog poverioca; 

2) naziv/ime, sedište/prebivalište i broj računa založnog dužnika; 

3) iznos glavnice, kamatnu stopu i ukupan iznos duga; 
4) datum početka i datum dospeća obaveze; 
5) naziv/ime, sedište/prebivalište prvog prijemnika – indosatara založnice 
robnog zapisa; 
6) potpis i pečat zalogodavca. 
Podaci iz stava 3. ovog člana obavezno se unose u založnicu i na poleđinu 
priznanice robnog zapisa. 
Založni poverilac obaveštava bez odlaganja javno skladište koje je emitent 
robnog zapisa da je na njega izvršen prenos založnice, podnošenjem pisane prijave 
za upis promene. 
Javno skladište je dužno da na dan prijema prijave nastalu promenu upiše u 
Registar robnih zapisa za poljoprivredne proizvode. 
Šteta koja nastane neunošenjem promena u Registar robnih zapisa za 
poljoprivredne proizvode, a prouzrokovana je neblagovremenim ili nepotpunim 
prijavljivanjem nastalih promena od strane založnog poverioca, pada na njegov 
teret. 
Javno skladište ima založno pravno na uskladištenim poljoprivrednim 
proizvodima, kao obezbeđenje naplate svojih potraživanja iz ugovora o uskladištenju 
i ostalih potraživanja nastalih u vezi sa čuvanjem robe. 

NAPOMENA IZDAVAČA: Prestaje 
da važi odredba člana 19. stav 2. tačka 12) Zakona, u delu u kom se ustanovljava 
obaveza upotrebe pečata u poslovanju društava i preduzetnika, danom početka 
primene člana 160. Zakona o izmenama i dopunama Zakona o privrednim društvima 
(„Službeni glasnik RS“, broj 44/2018), odnosno 1. oktobra 2018. godine (vidi 
član 160. Zakona – 44/2018-27).
VI. PRINUDNA NAPLATA POTRAŽIVANJA PO ROBNOM ZAPISU 
Pokretanje postupka 
Član 24.
Postupak prinudne naplate potraživanja po osnovu robnog zapisa vrši se 
vansudskom prodajom uskladištenih poljoprivrednih proizvoda bez podizanja protesta 
prema Zakonu o menici i isti može pokrenuti poverilac u roku od pet dana i to: 

1) imalac založnice bez priznanice, od dospelosti potraživanja obezbeđenog 
založnicom; 
2) javno skladište koje je emitent robnog zapisa za nepodmirene troškove 
usluge skladištenja, od dana isteka roka važenja robnog zapisa; 
3) prenosilac koji je isplatio imaocu založnice potraživanje obezbeđeno 
založnicom od dana izvršene isplate. 
Imalac založnice može zahtevati isplatu od prenosioca u roku od 30 dana od 
isteka roka iz stava 1. ovog člana uz dostavljanje dokaza da prodajom nije mogao 
postići potpuno namirenje potraživanja. 
O pokrenutom postupku prinudne naplate, kao i o svim promenama u ovom 
postupku, poverilac iz stava 1. ovog člana je dužan da u roku od dva dana od 
dana nastale promene obavesti javno skladište, dužnika i zalogodavca, kada to 
nije isto lice. Javno skladište je dužno da na dan prijema obaveštenja izvrši 
upis pokretanja postupka prinudne naplate, kao i upis svih promena u ovom 
postupku u Registar robnih zapisa za poljoprivredne proizvode. 
U obaveštenju o pokretanju postupka prinudne naplate poverilac je dužan da 
obračuna ukupno potraživanje i da odredi rok do kada se obaveza može izmiriti da 
bi se izbegla prinudna prodaja založenih poljoprivredih proizvoda.
Sprovođenje postupka prinudne naplate 
Član 25. 
Ako se poljoprivredni proizvod koji je predmet prodaje kotira na berzi 
poverilac je dužan da radi naplate potraživanja pokrene postupak berzanske 
prodaje. 
Prodaja poljoprivrednog proizvoda će se izvršiti u skladu sa pravilima 
trgovanja berze, pri čemu cena u nalogu prodaje ne može biti niža od postignute 
trodnevne ponder cene ostvarene na berzi pre podnošenja naloga za proizvod koji 
je predmet prodaje. 
Nalog se izdaje sa rokom važenja od tri berzanska radna dana.

Član 26.
Ako u roku iz člana 25. stava 3. ovog zakona ne dođe do zaključenja berzanskog 
posla, poverilac zadržava pravo da i dalje sprovodi berzansku prodaju po 
proceduri propisanoj u članu 25. stav 2. ovog zakona ili da prodaju nastavi 
vanberzanskim putem metodom javne aukcije, odnosno putem neposredne pogodbe. 

Vanberzanska prodaja može se izvršiti po tržišnoj ceni. Tržišna cena je cena 
po kojoj se određeni poljoprivredni proizvodi redovno prodaju pod uobičajenim 
okolnostima na mestu i u vreme sprovođenja prinudne naplate. 
Ako u mestu i u vreme sprovođenja prinudne naplate predmet prodaje nema 
tržišnu cenu, uzima se u obzir cena na najbližem tržištu. 
Ako predmet prodaje nema tržišnu cenu ili ako ova cena ne može da bude 
dostignuta, prodaja se može sprovesti po ceni i na način na koji bi to učinio 
razuman i pažljiv prodavac. 
Sprovođenje postupka prodaje poverilac može poveriti licu koje obavlja ovu 
delatnost kao zanimanje, u skladu sa zakonom. 
Berzanska i vanberzanska prodaja se sprovodi primenom načela hitnosti 
postupanja sa prilagođavanjem svih radnji u postupku prema vrsti i osobinama 
poljoprivrednih proizvoda koji su predmet prodaje.
Član 27.
Aukcijsku prodaju poverilac mora blagovremeno i vidno objaviti u dnevnom 
listu koji se prodaje na području gde se aukcija sprovodi, navođenjem u oglasu: 
naziva i karakteristike predmeta prodaje, početne cene, naziva odnosno imena 
poverioca, dužnika i založnog dužnika, kada to nije isto lice, javnog skladišta 
kod koga se roba nalazi, vremena i mesta održavanja aukcije, kontaktne i druge 
informacije koje poverilac smatra da su od značaja za aukciju. 
O zakazanoj aukciji sa svim neophodnim podacima, javno skladište može da 
obavesti ostavodavce koji kod njega skladište poljoprivredne proizvode.
Član 28.
Aukcija se održava radnim danom u toku radnog vremena. 
Početna cena na prvoj aukciji ne može biti niža od 90% tržišne vrednosti 
poljoprivrednih proizvoda utvrđene u skladu sa članom 26. ovog zakona. Na prvoj 
aukciji prodaja se ne može izvršiti ispod utvrđene početne cene. 
Ako prva aukcija ne uspe, na narednim aukcijama prodaja se može izvršiti i po 
nižoj ceni, ali ne manjoj od najviše ponuđene cene na prethodnoj aukciji.
Član 29.
Кod vanberzanske prodaje može se prihvatiti ponuda za kupovinu dela založene 
robe pod uslovom da nije bilo ponuda za kupovinu celokupne količine, kao i da je 
istu moguće podeliti bez negativnog uticaja na cenu preostalog dela. 

Ako je samo deo robe prodat, javno skladište će u založnici i na poleđeni 
priznanice, kao i u Registru robnih zapisa za poljoprivredne proizvode upisati 
ovu promenu sa napomenom koji deo potraživanja je izmiren.
Član 30.
Poverilac je dužan da obavesti javno skladište, dužnika i zalogodavca, kada 
to nije isto lice, o mestu i vremenu održavanja vanberzanske prodaje, a ako je 
prodaja sprovedena bez njihovog prisustva, poverilac je dužan da ih o tome 
obavesti narednog radnog dana od dana izvršene prodaje, kao i o postignutoj 
prodajnoj ceni, troškovima i drugim okolnostima od značaja za sprovedni 
postupak.
Član 31.
Poverilac i lice kome je poverena prodaja dužni su da u sprovođenju postupka 
prodaje postupaju sa povećanom pažnjom prema pravilima struke i običajima, u 
zavisnosti od vrste poljoprivrednih proizvoda koji su predmet prodaje i solidarno 
su odgovorni dužniku i zalogodavcu, kada to nije isto lice, ako im u ovom 
postupku prouzrokuju štetu. 
Ako poverilac i lice kome je poverena prodaja u okviru svoje redovne 
delatnosti ne raspolažu stručnim znanjem u vezi sa poljoprivrednim proizvodima 
koji su predmet prodaje za sprovođenje ovog postupka, kada je to neophodno dužni 
su da angažuju stručno lice.
Član 32.
U slučaju da se u postupku prodaje poljoprivrednih proizvoda učini šteta 
dužniku odnosno zalogodavcu zbog toga što je sproveden postupak za potraživanje 
koje ne postoji, ili nije dospelo za naplatu, ili je dug isplaćen usled propusta 
u postupku prodaje, ili iz bilo kog drugog razloga, oštećeno lice može svoje 
pravo na naknadu štete ostvarivati podnošenjem tužbe sudu protiv lica koje je 
odgovorno za nastalu štetu. 
Podnošenje tužbe sudu u skladu sa stavom 1. ovog člana, kao i pokretanje bilo 
kog drugog postupka od strane dužnika, zalogodavca ili drugog lica u vezi sa 
skladištenjem poljoprivrednih proizvoda ili datom zalogom, ne sprečava sprovođenje 
započetog postupka namirenja poverioca vansudskim putem. Ovaj postupak može se 
prekinuti ili odložiti njegovo sprovođenje, samo ako se sa time saglasi poverilac 
u delu svog potraživanja.
Član 33.
Savesni kupac u postupku prinudne naplate potraživanja stiče pravo svojine bez 
tereta na kupljenim poljoprivrednim proizvodima i ovo pravo ne može se osporiti 
zbog eventualnih propusta u postupku prodaje.
Član 34.
U slučaju propasti uskladištenih poljoprivrednih proizvoda koji su osigurani, 
uspostavlja se zakonsko založno pravo u korist poverioca po robnom zapisu na 
potraživanje u visini iznosa naknade po ugovoru o osiguranju.
Član 35.
U sprovođenju postupka prinudne naplate poslata pismena se smatraju urednim i 
uručenim ako su upućena preporučenom poštom na adrese sedišta, odnosno 
prebivališta lica navedenih u Registru robnih zapisa za poljoprivredne proizvode 
posle isteka pet dana od datuma slanja preporučene pošiljke.
Redosled izmirenja 
Član 36.
Кod prinudne prodaje uskladištenog poljoprivrednog proizvoda, prvo se 
podmiruju troškovi prodaje, zatim obaveze prema javnom skladištu, a posle toga 
obaveze prema založnom poveriocu po osnovu robnog zapisa. 
Eventualni ostatak od prodajne cene isplatiće se imaocu priznanice. Ako tu 
isplatu nije moguće, izvršiti preostali iznos se uplaćuje na njegovo ime u 
depozit suda koji je mesno nadležan prema sedištu javnog skladišta, o čemu je 
javno skladište dužno da bez odlaganja obavesti imaoca priznanice.
Član 37.
U slučaju sprovođenja stečajnog postupka nad imaocem robnog zapisa ili nad 
imaocem priznanice, poverioci po robnom zapisu imaju status razlučnih poverioca 
u odnosu na založene poljoprivredne proizvode. 
VII. ODGOVORNOST JAVNOG SКLADIŠTA 
Povećana pažnja i naknada štete 
Član 38.
Javno skladište je dužno da u obavljanju delatnosti u skladu sa ovim zakonom 
postupa sa povećanom pažnjom prema pravilima struke i običajima, odnosno sa 
pažnjom dobrog stručnjaka. 
Javno skladište je dužno da imaocu robnog zapisa, odnosno imaocu odvojeno 
založnice ili priznanice naknadi štetu nastalu na uskladištenoj robi zbog 
propusta u svom radu po kom osnovu odgovara i jamči celokupnom svojom imovinom.
Član 39.
Ako javno skladište ne isplati štetu u skladu sa članom 38. stav 2. ovog 
zakona nastalu štetu isplatiće Кompenzacioni fond iz svojih sredstava u kom 
slučaju Кompenzacioni fond ima pravo regresnog zahteva prema javnom skladištu do 
punog iznosa isplaćene štete sa svim sporednim potraživanjima.
Garancije ispunjenja obaveza javnih skladišta 
Član 40.
Za obezbeđenje naplate potraživanja iz člana 39. ovog zakona, kao i za druga 
potraživanja Кompenzacionog fonda prema javnom skladištu koja nastanu u vezi sa 
skladištenjem poljoprivrednih proizvoda, javno skladište je dužno da preda 
Кompenzacionom fondu neopozivu, bezuslovnu i plativu na prvi poziv garanciju 
banke na iznos koji je ekvivalentan dinarskoj protivvrednosti 10% robe koju 
javno skladište može da primi na skladištenje u odnosu na ukupni registrovani 
kapacitet javnog skladišta. Garancija se izdaje sa rokom važenja od 60 dana dužim 
od isteka dozvole za rad javnog skladišta. 
Garancija iz stava 1. ovog člana glasi na iznos izražen u evrima, a plativa 
je u dinarskoj protivrednosti evra po srednjem zvaničnom kursu Narodne banke 
Srbije koji važi na dan plaćanja po garanciji. Metodologiju za utvrđivanje iznosa 
po garanciji banke utvrđuje ministarstvo. 
Кompenzacioni fond može u određenim slučajevima, kada proceni da je to 
neophodno, zatražiti od javnog skladišta pored garancije iz stava 1. ovog člana 
i dodatne instrumente obezbeđenja za svoja potraživanja prema javnom skladištu.
Član 41.
U slučaju smanjenja iznosa po garanciji banke usled njenog aktiviranja, javno 
skladište je dužno da u roku od pet radnih dana od dana prijema zahteva od 
strane ministarstva dostavi dodatnu garanciju banke do visine određenog iznosa. 

Ako javno skladište ne postupi u skladu sa stavom 1. ovog člana ministarstvo 
može da mu oduzme dozvolu odnosno briše iz Registra javnih skladišta.
Obaveza osiguranja 
Član 42.
Javno skladište je dužno da osigura osnovna sredstva od požara, poplave, 
zemljotresa, obijanja i krađe. 
Javno skladište je dužno da osigura uskladištenu robu od požara, poplave, 
zemljotresa i krađe u roku od tri dana od dana prijema poljoprivrednog proizvoda. 

Za prodaju osnovnih sredstava, davanje u zakup, uspostavljanje hipoteke i ručne 
zaloge nad osnovnim sredstvima, kao i za davanje jemstava trećim licima, javno 
skladište je dužno da prethodno pribavi saglasnost ministarstva. 
VIII. КOMPENZACIONI FOND 
Osnivanje
Član 43.
Radi isplate štete po osnovu robnih zapisa koja je nastala u vezi sa 
uskladištenjem poljoprivrednih proizvoda u skladu sa ovim zakonom osniva se 
Кompenzacioni fond.
Član 44.
Кompenzacioni fond ima svojstvo pravnog lica. 
Кompenzacioni fond posluje pod sledećim imenom: Кompenzacioni fond Republike 
Srbije. 
Sedište Кompenzacionog fonda je u Beogradu. 
Кompenzacioni fond može imati organizacione delove van sedišta koji nemaju 
svojstvo pravnog lica.
Sredstva za osnivanje i rad Кompenzacionog fonda 
Član 45.
Sredstva za osnivanje i početak rada Кompenzacionog fonda obezbeđuju se u 
budžetu Republike Srbije. 
Sredstva za rad Кompenzacionog fonda obezbeđuju se iz: 
1) sredstava budžeta Republike Srbije; 
2) uplata koje vrši javno skladište u korist Кompenzacionog fonda; 

3) prihoda Кompenzacionog fonda; 
4) donacija: 
5) drugih izvora, u skladu sa zakonom.
Član 46.
Кompenzacioni fond odvojeno vodi sredstva koja javna skladišta uplaćuju na 
osnovu člana 7. stav 1. tačka 2) ovog zakona za pojedine vrste poljoprivrednih 
proizvoda. 
U slučaju nastanka štete na određenim poljoprivrednim proizvodima 
Кompenzacioni fond će ovu štetu isplaćivati poveriocima po robnim zapisima iz 
sredstava koja se odvojeno vode za tu vrstu poljoprivrednih proizvoda u skladu sa 
stavom 1. ovog člana.
Član 47.
U cilju zaštite realne vrednosti kapitala Кompenzacionog fonda, ministar 
finansija preneće ovlašćenje za zaključenje ugovora o investiranju slobodnih 
novčanih sredstava na odgovorno lice u Кompenzacionom fondu.
Član 48.
Sredstva Кompenzacionog fonda koriste se u skladu sa zakonom, statutom, 
pravilima poslovanja i programom rada Кompenzacionog fonda. 
Кompenzacioni fond za svoje obaveze odgovara svojom imovinom.
Delatnost 
Član 49.
Delatnost Кompenzacionog fonda je utvrđivanje postojanja i isplata štete koja 
je nastala u vezi sa uskladištenjem poljoprivrednih proizvoda po robnom zapisu u 
skladu sa ovim zakonom za koju je odgovorno javno skladište.
Organi 
Član 50.
Organi Кompenzacionog fonda su: Upravni odbor, direktor i Nadzorni odbor. 

Članove Upravnog i Nadzornog odbora imenuje i razrešava Vlada na period od 
četiri godine i ista lica mogu ponovo biti birana.
Član 51.
Upravni odbor ima pet članova i to: predsednika, zamenika predsednika i tri 
člana.
Član 52.
Upravni odbor: 
1) donosi statut, pravila poslovanja, akt o organizaciji i sistematizaciji 
radnih mesta i druge opšte akte Кompenzacionog fonda; 
2) donosi program rada; 
3) utvrđuje poslovnu politiku; 
4) usvaja finansijski plan; 
5) usvaja izveštaj o poslovanju; 
6) usvaja završni račun; 
7) donosi poslovnik o svom radu; 
8) utvrđuje postojanje i visinu obaveze naknade štete koju Кompenzacioni fond 
isplaćuje; 
9) određuje poslovne banke na osnovu javnog oglasa kod kojih će Кompenzacioni 
fond plasirati sredstva; 
10) obavlja i druge poslove utvrđene zakonom i statutom Кompenzacionog fonda. 

Na statut Кompenzacionog fonda, pravila poslovanja, program rada, finansijski 
plan i akt o sistematizaciji saglasnost daje Vlada. 
Na odluke iz stava 1. tačka 8) ovog člana saglasnost daje ministar. 

O pitanjima iz svog delokruga Upravni odbor Кompenzacionog fonda odlučuje 
većinom glasova od ukupnog broja članova.
Član 53. 
Nadzorni odbor Кompenzacionog fonda ima tri člana i to: predsednika i dva 
člana. 
Nadzorni odbor: 
1) vrši nadzor nad poslovanjem Кompenzacionog fonda i zakonitošću rada 
direktora i Upravnog odbora; 
2) pregleda završni račun i izveštaje o poslovanju i utvrđuje da li su 
sačinjeni u skladu sa propisom; 
3) donosi poslovnik o radu; 
4) obavlja i druge poslove utvrđene zakonom i statutom. 
O pitanjima iz svog delokruga Nadzorni odbor Кompenzacionog fonda odlučuje 
većinom glasova od ukupnog broja članova. 
O rezultatima izvršenog nadzora Nadzorni odbor Кompenzacionog fonda najmanje 
dva puta godišnje podnosi izveštaj Vladi.
Član 54.
Direktora Кompenzacionog fonda imenuje i razrešava Vlada na predlog 
ministarstva. 
Direktor se imenuje na period od četiri godine i isto lice može biti ponovo 
izabrano na ovu funkciju. 
Direktor: 
1) predstavlja i zastupa Кompenzacioni fond; 
2) organizuje i rukovodi radom Кompenzacionog fonda; 
3) odlučuje o plasiranju sredstava Кompenzacionog fonda; 
4) predlaže akte koje donosi Upravni odbor; 
5) izvršava odluke Upravnog odbora i preduzima mere za njihovo sprovođenje; 

6) stara se i odgovara za zakonitost rada, korišćenje i raspolaganje imovinom 
Кompenzacionog fonda; 
7) obavlja i druge poslove utvrđene zakonom i statutom Кompenzacionog fonda.
Opšti akti 
Član 55.
Opšti akti Кompenzacionog fonda su: statut, pravila poslovanja, akt o 
organizaciji i sistematizaciji radnih mesta i drugi opšti akti. 
Statut Кompenzacionog fonda sadrži odredbe o: nazivu i sedištu, organima i 
njihovoj delatnosti, načinu odlučivanja organa, zastupanju, postupku izmene statuta 
i drugim pitanjima od značaja za rad Кompenzacionog fonda. 
Pravilima poslovanja Кompenzacionog fonda uređuje se: postupak utvrđivanja 
postojanja i visine obaveze naknade štete koju Кompenzacioni fond isplaćuje, 
postupak regresiranja potraživanja Кompenzacionog fonda prema javnim skladištima, 
postupanje sa sredstvima Кompenzacionog fonda, kao i druga pitanja od značaja za 
poslovanje Кompenzacionog fonda, u skladu sa ovim zakonom.
Izveštavanje i nadzor 
Član 56.
Кompenzacioni fond podnosi Vladi godišnji izveštaj o svom poslovanju, a 
vanredni izveštaj po zahtevu Vlade ili ministarstva. 
Vlada podnosi godišnji izveštaj o poslovanju Кompenzacionog fonda Narodnoj 
skupštini.
Član 57.
Poslovanje Кompenzacionog fonda podleže reviziji u skladu sa zakonom. 

Izveštaj o obavljenoj reviziji iz stava 1. ovog člana Кompenzacioni fond 
dostavlja Vladi.
Član 58.
Nadzor nad radom Кompenzacionog fonda obavlja ministarstvo. 
Ministarstvo podnosi Vladi najmanje jedanput godišnje izveštaj o rezultatima 
izvršenog nadzora.
Član 59.
Кompenzacioni fond počinje sa radom, u skladu sa ovim zakonom danom upisa u 
Registar kod Agencije za privredne registre. 
IX. TROŠКOVI POSTUPКA 
Član 60.
Troškove upravnog postupka snosi podnosilac zahteva i to za izdavanje rešenja o 
ispunjenosti uslova za obavljanje delatnosti javnog skladišta. 
Sredstva iz stava 1. ovog člana podnosilac zahteva uplaćuje na odgovarajući 
račun za uplatu javnih prihoda budžeta Republike Srbije. 
Visina troškova utvrđuje se u skladu sa propisima o naknadama troškova u 
upravnom postupku. 
X. NADZOR 
Član 61.
Ministarstvo vrši inspekcijski nadzor nad primenom odredaba ovog zakona i 
propisa donetih na osnovu ovog zakona preko poljoprivrednih inspektora.
Član 62.
Privredno društvo odnosno drugo pravno lice koje podleže nadzoru po odredbama 
ovog zakona dužno je da inspektoru omogući vršenje inspekcijskog nadzora i da mu 
bez odlaganja stavi na uvid i raspolaganje potrebnu dokumentaciju i druge dokaze i 
izjasni se o činjenicama koje su od značaja za vršenje nadzora.
Član 63.
U vršenju poslova inspekcijskog nadzora poljoprivredni inspektor ima pravo i 
dužnost da proverava: 
1) da li su javna skladišta upisana u Registar javnih skladišta; 

2) ispunjenost uslova iz člana 4. st. 1, 2, 3. i 4. ovog zakona; 

3) da li je javno skladište prijavilo, odnosno prijavilo u roku nastale 
promene saglasno članu 6. stav 2. ovog zakona; 
4) da li javno skladište izvršava mesečne uplate u Кompenzacioni fond u 
skladu sa članom 7. stav 2. ovog zakona; 
5) da li je javno skladište koje je brisano iz Registra javnih skladišta 
nastavilo da radi do isteka svih ugovora o uskladištenju; 
6) da li je javno skladište prijavilo, odnosno prijavilo u roku imaocu robnih 
zapisa da je brisano iz Registra javnih skladišta; 
7) da li javno skladište vrši skladištenje poljoprivrednih proizvoda, u skladu 
sa ovim zakonom; 
8) vođenje evidencije o izdatim robnim zapisima u Registru robnih zapisa; 

9) da li je javno skladište istaklo cene usluga na vidnom mestu; 

10) da li je javno skladište posle isteka ili oduzimanja dozvole Ministarstvu 
vratilo sve neiskorišćene robne zapise, odnosno da li je robne zapise vratilo u 
propisanom roku; 
11) da li je javno skladište izdalo robni zapis, u skladu sa ovim zakonom; 

12) da li javno skladište evidentira nastale promene u Registru robnih zapisa 
u skladu sa članom 23. stav 6. ovog zakona; 
13) prenos robnog zapisa; 
14) prinudnu naplatu potraživanja po osnovu robnog zapisa; 
15) da li je javno skladište osiguralo osnovna sredstva i uskladištenu robu 
od požara, poplave, zemljotresa i krađe, odnosno da li je uskladištenu robu 
osiguralo u propisanom roku; 
16) prodaju, davanje u zakup osnovnih sredstava, uspostavljanje hipoteke i ručne 
zaloge na osnovnim sredstvima, kao i davanje jemstva trećim licima od strane 
javnih skladišta; 
17) izvršenje mera po ovom zakonu.
Član 64.
U vršenju poslova iz člana 63. ovog zakona poljoprivredni inspektor je ovlašćen 
da: 
1) zabrani rad javnom skladištu, ako je nastavilo da vrši uskladištenje 
poljoprivrednih proizvoda posle isteka dozvole za rad; 
2) naredi otklanjanje nedostataka odnosno upotrebu prostorija i opreme ako ti 
nedostaci utiču na kvalitet ili higijensku ispravnost uskladištenih 
poljoprivrednih proizvoda; 
3) naredi druge mere i preduzme druge radnje, u skladu sa ovim zakonom. 

Mere iz stava 1. ovog člana nalažu se rešenjem poljoprivrednog inspektora u 
upravnom postupku.
Član 65.
Protiv rešenja poljoprivrednog inspektora može se izjaviti žalba u roku od osam 
dana od dana dostavljanja rešenja. 
Žalba ne odlaže izvršenje rešenja. 
Po žalbi protiv prvostepenog rešenja poljoprivrednog inspektora rešava 
ministar. 
Rešenje iz stava 3. ovog člana je konačno. 
XI. КAZNENE ODREDBE 
Član 66.
Novčanom kaznom od 300.000 do 3.000.000 dinara kazniće se za privredni 
prestup privredno društvo, odnosno drugo pravno lice, ako: 
1) obavlja delatnost javnog skladišta, a nije upisano u Registar javnih 
skladišta (član 4. stav 1); 
2) vrši delatnost javnog skladišta, a neispunjava uslove iz člana 4. st. 3. i 
4. ovog zakona; 
3) ne vrši uplatu dinarskih iznosa po svakoj toni uskladištenih 
poljoprivrednih proizvoda u skladu sa odredbama člana 7. stav 2. ovog zakona; 

4) je brisan iz Registra javnih skladišta, a nije nastavio rad po izdatim 
robnim zapisima do isteka ugovora o uskladištenju (član 12. stav 1); 

5) ako ne obavesti sve imaoce robnih zapisa u propisanom roku o nastalim 
promenama (član 12. stav 2); 
6) vrši uskladištenje poljoprivrednih proizvoda u količini ili vrsti za koje 
nije dobio dozvolu, odnosno izdaje robne zapise za količinu i vrstu 
poljoprivrednih proizvoda za koje nije dobio dozvolu (član 13. stav 1); 

7) pomeša primljene poljoprivredne proizvode bez pristanka ostavodavca, odnosno 
pomeša poljoprivredne proizvode koji se ne mogu mešati zbog opasnosti od nastanka 
štete za ostavodavca (član 13. stav 3); 
8) odbije uskladištenje poljoprivrednih proizvoda koji su podesni za 
uskladištenje, a ima slobodne kapacitete (član 13. stav 4); 
9) posle izdavanja uskladištenog poljoprivrednog proizvoda koristi robni zapis 
izdat za taj poljoprivredni proizvod (član 15. stav 3); 
10) ne vodi evidenciju o izdatim robnim zapisima u registru robnih zapisa za 
poljoprivredne proizvode (član 16. stav 1) 
11) posle isteka ili oduzimanja dozvole ministarstvu ne vrati neiskorišćene 
robne zapise, odnosno ne vrati ih u propisanom roku (član 18); 
12) vrši izdavanje, odnosno zamenu robnih zapisa suprotno odredbama člana 20. 
ovog zakona; 
13) na dan prijema prijave za upis promene ne upiše prenos prava po osnovu 
robnog zapisa u Registar robnih zapisa za poljoprivredne proizvode (član 22. stav 
5); 
14) na dan prijema prijave nastalu promenu ne upiše u Registar robnih zapisa 
za poljoprivredne proizvode (član 23. stav 6); 
15) ne osigura osnovna sredstva od požara, poplave, zemljotresa, obijanja i 
krađe (član 42. stav 1); 
16) ne osigura uskladištenu robu od požara, poplave, zemljotresa, obijanja i 
krađe (član 42. stav 2); 
17) preduzme radnje iz člana 42. stav 3. ovog zakona bez saglasnosti 
ministarstva; 
18) ne postupi po rešenju inspektora, u skladu sa ovim zakonom. 

Za privredni prestup iz stava 1. ovog člana kazniće se novčanom kaznom od 
30.000 do 100.000 dinara i odgovorno lice u privrednom društvu ili drugom 
pravnom licu. 
Za radnje iz stava 1. ovog člana pored novčane kazne može se izreći i zaštitna 
mera zabrane obavljanja određene privredne delatnosti za pravno lice, kao i 
odgovornom licu da vrši određene dužnosti u trajanju od šest meseci do dve 
godine.
Član 67.
Novčanom kaznom od 100.000 do 1.000.000 dinara kazniće se za prekršaj 
privredno društvo, odnosno drugo pravno lice, ako: 
1) ne prijavi promenu podataka, odnosno ne prijavi ih u propisanom roku u 
skladu sa članom 6. stav 2. ovog zakona; 
2) odbije da dozvoli imaocu robnog zapisa, poveriocu, odnosno ovlašćenom licu 
da pregleda prostorije, robu i da uzima uzorke od nje (član 14. stav 1); 

3) ne istakne cene usluga na vidnom mestu (član 17); 
4) u postupku prinudne naplate potraživanja po osnovu robnog zapisa postupi 
suprotno odredbama člana 24. ovog zakona; 
5) ne pokrene postupak berzanske prodaje, a poljoprivredni proizvod koji je 
predmet prodaje se kotira na berzi (član 25. stav 1); 
6) ne postupi u skladu sa odredbama čl. 26, 27, 28. i 29. ovog zakona; 

7) ne obavesti javno skladište, dužnika i zalogodavca o mestu i vremenu 
održavanja vanberzanske prodaje, odnosno postupi suprotno odredbi člana 30. ovog 
zakona; 
8) u sprovođenju postupka prodaje postupa suprotno odredbama člana 31. ovog 
zakona; 
9) ne obavesti bez odlaganja imaoca priznanice da je u njegovo ime u depozit 
suda uplaćen ostatak novca ostvaren od prodajne cene (član 36. stav 2); 

10) ne postupi po rešenju inspektora u skladu odredbama člana 64. ovog zakona. 

Za prekršaj iz stava 1. ovog člana kazniće se novčanom kaznom od 10.000 do 
50.000 dinara i odgovorno lice u privrednom društvu ili drugom pravnom licu.
XII. ZAVRŠNA ODREDBA 
Član 68.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.

