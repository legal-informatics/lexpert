







ZAКON


o zabrani
manifestacija neonacističkih ili fašističkih organizacija i udruženja i zabrani
upotrebe neonacističkih ili fašističkih simbola i obeležja

"Službeni
glasnik RS", broj 41 od 2. juna 2009.





Član 1.

Ovim
zakonom uređuje se zabrana manifestacija, isticanje simbola ili obeležja ili
bilo kakvog drugog delovanja neonacističkih ili fašističkih organizacija i
udruženja, kojima se na bilo koji način povređuju ustavna prava ili slobode
građana i propisuju sankcije za povredu ovog zakona.



Član 2.

Zabranjuju
se manifestacije, isticanje simbola ili obeležja ili bilo kakvo drugo delovanje
pripadnika i pristalica neonacističkih i fašističkih organizacija i udruženja
kojima se propagiraju ideje i delatnosti takvih organizacija i udruženja. 


Ukoliko
nadležni organ utvrdi da registrovana organizacija ili udruženje postupaju
suprotno odredbi stava 1. ovog člana, pokrenuće postupak za brisanje iz
registra, u skladu sa zakonom.



Član 3.

Zabranjuje
se proizvodnja, umnožavanje, skladištenje, prezentacija, veličanje ili na bilo koji
drugi način širenje propagandnog materijala, simbola ili obeležja kojima se
izaziva, podstiče ili širi mržnja ili netrpeljivost prema slobodnim opredeljenjima
građana, rasna, nacionalna, ili verska mržnja ili netrpeljivost, propagiraju ili
opravdavaju neonacističke i fašističke ideje i organizacije ili se na drugi
način ugrožava pravni poredak.



Član 4.

Zabranjuje
se proizvodnja, umnožavanje, skladištenje, prezentacija, širenje ili na bilo koji
drugi način upotreba simbola kojima se propagiraju ili opravdavaju ideje, radnje
ili postupci lica za koje su ta lica osuđena za ratne zločine.



Član 5.

Manifestacijom,
isticanjem simbola ili obeležja ili bilo kakvim drugim delovanjem pripadnika ili
pristalica neonacističkih i fašističkih organizacija i udruženja smatra se svaki
organizovani ili spontani javni nastup na kojem se izaziva, podstiče ili širi
mržnja ili netrpeljivost prema pripadnicima bilo kojeg naroda, nacionalne manjine,
crkve ili verske zajednice.



Član 6.

Izazivanjem,
podsticanjem i širenjem mržnje ili netrpeljivosti u smislu člana 3. ovog zakona
smatra se činjenje dostupnim javnosti simbola, obeležja ili propagandnog
materijala koji sadrže neonacistička ili fašistička obeležja preko računarskih
sistema. 

Propagandnim
materijalom, simbolima i obeležjima iz stava 1. ovog člana smatraju se
naročito: zastave, značke, oznake, crteži, grafiti, amblemi, fonografski
zapisi, muzički sastavi, fotografije, parole, uniforme, ili delovi uniformi. 


Neonacističkim
ili fašističkim organizacijama ili udruženjima iz člana 2. ovog zakona smatraju
se one organizacije ili udruženja koje u svojim statutarnim ili programskim
dokumentima afirmišu ili šire neonacističke ili fašističke ideje i postupke.



Član 7.

Novčanom
kaznom od 5.000,00 do 50.000,00 dinara kazniće se za prekšaj fizičko lice koje
učestvuje u manifestaciji, ističe simbole ili obeležja ili delovanjem na bilo
koji drugi način kao pripadnik ili pristalica neonacističke ili fašističke
organizacije ili udruženja propagira ideje i delatnost takve organizacije i
udruženja (član 2). 

Za
prekršaj iz stava 1. ovog člana kazniće se i registrovana organizacija ili
udruženje novčanom kaznom od 100.000,00 do 1.000.000,00 dinara ako prekršaj
izvrši fizičko lice koje je njen član.



Član 8.

Novčanom
kaznom od 100.000,00 do 1.000.000,00 dinara kazniće se za prekršaj pravno lice
ako: 

1)
proizvodi, umnožava, skladišti, prezentuje, veliča ili na bilo koji način širi
propagandni materijal, simbole ili obeležja kojima se izaziva, podstiče ili širi
rasna, nacionalna ili verska mržnja ili netrpeljivost, propagiraju ili
opravdavaju neonacističke ili fašističke ideje ili organizacije ili se na drugi
način ugrožava pravni poredak (član 3); 

2)
proizvodi, umnožava, skladišti, prezentuje, širi ili na bilo koji drugi način
upotrebi simbole kojima se vrši propagiranje ili opravdavanje ideja, radnji ili
postupaka lica iz člana 4. ovog zakona (član 4). 

Za
prekršaj iz stava 1. ovog člana kazniće se odgovorno lice u pravnom licu
novčanom kaznom od 5.000,00 do 50.000,00 dinara. 

Za
prekršaj iz stava 1. ovog člana kazniće se preduzetnik novčanom kaznom od
50.000,00 do 500.000,00 dinara. 

Za
prekršaj iz stava 1. ovog člana kazniće se fizičko lice novčanom kaznom od
5.000,00 do 50.000,00 dinara. 

Za
prekršaj iz stava 1. ovog člana može se izreći i zaštitna mera oduzimanja
predmeta kojim je prekršaj izvršen. 



Član 9.

Ovaj
zakon stupa na snagu osmog dana od objavljivanja u „Službenom glasniku Republike
Srbije’’

