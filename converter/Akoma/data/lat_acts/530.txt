




	Redakcijski prečišćen tekst










ZAКON

o 
integrisanom sprečavanju i kontroli zagađivanja životne sredine

„Službeni glasnik
RS”, br. 135 od 21. 

decembra 2004, 
25 od 13. marta 2015.



I. OSNOVNE ODREDBE



Predmet



Član 1.

Ovim zakonom uređuju se uslovi i postupak izdavanja
integrisane dozvole za postrojenja i aktivnosti koja mogu imati negativne
uticaje na zdravlje ljudi, životnu sredinu ili materijalna dobra, vrste
aktivnosti i postrojenja, nadzor i druga pitanja od značaja za sprečavanje i
kontrolu zagađivanja životne sredine.


Značenje izraza



Član 2.

Pojedini izrazi upotrebljeni u ovom zakonu imaju sledeće
značenje:

1) materija, odnosno supstanca jeste svaki hemijski
elemenat i njegova jedinjenja osim radioaktivnih materija i genetski modifikovanih
organizama u okviru značenja određenih zakonom;

2) zagađenje jeste neposredno ili posredno unošenje
materija, vibracija, toplote ili buke u vazduh, vodu ili zemljište izazvano
ljudskom aktivnošću koje može biti štetno po zdravlje ljudi ili kvalitet životne
sredine i koje može dovesti do oštećenja materijalnih dobara;

3) postrojenje jeste stacionarna tehnička jedinica u
kojoj se izvodi jedna ili više aktivnosti koje su utvrđene posebnim propisom i
za koje se izdaje integrisana dozvola, kao i svaka druga aktivnost kod koje
postoji tehnička povezanost sa aktivnostima koje se izvode na tom mestu i koja može
proizvesti emisije i zagađenje;

4) postojeće postrojenje jeste postrojenje koje je
pušteno u rad, u skladu sa propisima koji su važili do dana stupanja na snagu
ovog zakona ili za koje je dobijena integrisana dozvola ili koje, po mišljenju
nadležnog organa, u potpunosti ispunjava uslove za podnošenje zahteva za dobijanje
integrisane dozvole za rad, pod uslovom da takvo postrojenje bude pušteno u rad
najkasnije u roku utvrđenom ovim zakonom, prema programu usklađivanja pojedinih
privrednih grana sa odredbama ovog zakona;

5) emisija jeste neposredno ili posredno ispuštanje
materija, vibracija, toplote ili buke iz izvora u postrojenju, u vazduh, vodu
ili zemljište;

6) granična vrednost emisije jeste masa izražena u
obliku određenih specifičnih parametara, koncentracije i/ili nivoa pojedinačne
emisije koju nije dozvoljeno preći u toku jednog ili više vremenskih perioda, u
skladu sa posebnim propisom;

7) standard kvaliteta životne sredine jeste skup uslova
i zahteva koji moraju biti ispunjeni u određeno vreme i na određenom području
ili u pojedinim elementima životne sredine, u skladu sa posebnim propisima;

8) nadležni organ jeste organ odgovoran za sprovođenje
obaveza u okviru ovlašćenja utvrđenih ovim zakonom, i to:

– ministarstvo nadležno za poslove zaštite životne
sredine;

– pokrajinski organ nadležan za poslove zaštite životne
sredine;

– organ jedinice lokalne samouprave nadležan za poslove
zaštite životne sredine;

9) zahtev za izdavanje integrisane dozvole jeste pisani
akt koji operater, zajedno sa propisanom dokumentacijom podnosi nadležnom
organu radi izdavanja integrisane dozvole za rad postrojenja;

10) integrisana dozvola jeste odluka nadležnog organa
doneta u formi rešenja kojom se odobrava puštanje u rad postrojenja ili njegovog
dela, odnosno obavljanje aktivnosti čiji sastavni deo čini dokumentacija sa
utvrđenim uslovima kojima se garantuje da takvo postrojenje ili aktivnost
odgovaraju zahtevima predviđenim ovim zakonom;

11) izmena u pogonu jeste promena prirode ili
funkcionisanja ili proširenje postrojenja koji mogu uticati na životnu sedinu;

12) bitna izmena u radu postrojenja jeste promena koja,
po mišljenju nadležnog organa, može imati značajne negativne posledice po zdravlje
ljudi, životnu sredinu ili materijalna dobra;

13) registar izdatih dozvola jeste glavna knjiga u koju
se upisuju podaci koji se odnose na izdate dozvole i zbirka isprava na osnovu
kojih se podaci upisuju u glavnu knjigu;

14) najbolje dostupne tehnike (BAT)
– najdelotvornije i
najmodernije faze u razvoju aktivnosti i načinu njihovog obavljanja koje
omogućavaju pogodniju primenu određenih tehnika za zadovoljavanje graničnih
vrednosti emisija, propisanih u cilju sprečavanja ili ako to nije izvodljivo, u
cilju smanjenja emisija i uticaja na životnu sredinu kao celinu;

Pojedini elementi izraza „najbolje dostupne
tehnike" imaju sledeća značenja:

– tehnika – način na koji je postrojenje projektovano,
izgrađeno, održavano, na koji funkcioniše i stavlja se van pogona ili zatvara,
uključujući i tehnologiju koja se koristi;

– dostupna – tehnika razvijena do stepena koji
omogućava primenu u određenom sektoru industrije pod ekonomski i tehnički
prihvatljivim uslovima, uključujući troškove i koristi, ako je pod uobičajenim
uslovima dostupna operateru;

– najbolji – podrazumeva najefikasniji učinak u
postizanju visokog opšteg nivoa zaštite životne sredine;

15) operater jeste svako fizičko ili pravno lice koje,
u skladu sa propisima, upravlja postrojenjem ili ga kontroliše ili je ovlašćen za
donošenje ekonomskih odluka u oblasti tehničkog funkcionisanja postrojenja i na
čije ime se izdaje integrisana dozvola;

16) javnost obuhvata jedno ili više fizičkih ili
pravnih lica, njihova udruženja, organizacije ili grupe;

17) zainteresovana javnost
obuhvata javnost na koju rad
postrojenja i obavljanje aktivnosti utiče ili je verovatno da će uticati,
uključujući nevladine organizacije koje se bave zaštitom životne sredine i koje
su evidentirane kod nadležnog organa.


Načela integrisanog
sprečavanja i kontrole zagađivanja



Član 3.

Osnovna načela integrisanog sprečavanja i kontrole
zagađivanja su:

1) Načelo predostrožnosti – svaka aktivnost mora biti
sprovedena na način da se: ne prouzrokuje bilo kakvo znatno zagađenje; spreče
ili smanje emisije na samom izvoru zagađivanja koje dovode do zagađenja vazduha,
vode i zemljišta; spreči ili smanji korišćenje neobnovljivih prirodnih resursa i
energije; spreči ili smanji stvaranje otpada; svede na minimum rizik po zdravlje
ljudi, životnu sredinu i materijalna dobra.

Načelo predostrožnosti ostvaruje se procenom uticaja na
životnu sredinu, procenom opasnosti od rizika i korišćenjem najbolje dostupnih
tehnika.

Odsustvo naučne pouzdanosti ne može biti razlog za
nepreduzimanje mera integrisanog sprečavanja i kontrole zagađivanja životne
sredine u slučaju mogućih značajnih uticaja na životnu sredinu.

2) Načelo integrisanosti i koordinacije – integrisani
pristup izdavanja dozvola je usklađen postupak izdavanja dozvole u kom učestvuje
više od jednog nadležnog organa koji preduzimaju mere za efikasan i integrisan
pristup ovom postupku.

Potpuna uzajamna koordinacija nadležnih organa u
postupku izdavanja dozvola i određivanju uslova omogućava postizanje najvišeg
praktično mogućeg nivoa zaštite životne sredine kao celine.

3) Načelo održivog razvoja – radi ostvarivanja veće
održive ravnoteže između ljudskih aktivnosti i društveno-ekonomskog razvoja s
jedne strane i resursa i sposobnosti obnavljanja prirode s druge strane, režim
integrisanog sprečavanja i kontrole zagađivanja obezbeđuje se izdavanjem dozvola,
utvrđivanjem uslova za održivo korišćenje prirodnih resursa, sirovina i energije.

Neobnovljivi prirodni resursi koriste se pod uslovima
koji obezbeđuju njihovo dugoročno i razumno korišćenje.

Održivo upravljanje otpadom znači efikasnije korišćenje
resursa, smanjenje količine otpada i postupanje sa njim na način koji doprinosi
ciljevima održivog razvoja.

4) Načelo hijerarhije upravljanja otpadom – hijerarhija
upravljanja otpadom predstavlja redosled prioriteta u praksi upravljanja otpadom
koji čine: sprečavanje stvaranja otpada i redukcija, odnosno smanjenje korišćenja
resursa i smanjenje količina i/ili opasnih karakteristika nastalog otpada;
ponovna upotreba, odnosno korišćenje proizvoda za istu ili drugu namenu;
reciklaža, odnosno tretman otpada radi dobijanja sirovine za proizvodnju istog
ili drugog proizvoda; iskorišćenje, odnosno korišćenje vrednosti otpada
(kompostiranje, povrat energije i dr).

5) Načelo „zagađivač plaća" – zagađivač mora da
snosi pune troškove posledica svojih aktivnosti, odnosno troškove nastale
ugrožavanjem životne sredine, koji uključuju troškove za ugrožavanje i rizik po
životnu sredinu i troškove uklanjanja štete nanete životnoj sredini, odnosno
vraćanja lokacije u zadovoljavajuće stanje životne sredine posle zatvaranja
postrojenja ili prestanka obavljanja aktivnosti.

6) Načelo javnosti – u cilju informisanja javnosti o radu
postrojenja i o njihovom mogućem uticaju na životnu sredinu, kao i u cilju
obezbeđenja pune otvorenosti postupka izdavanja dozvola, javnost mora imati
pristup informacijama koje se odnose na zahtev za izdavanje dozvole za nova
postrojenja ili za bitne izmene u radu postrojenja, izradu nacrta dozvole, rešenja
o izdavanju dozvole i o svakom njenom obnavljanju, kao i na relevantne podatke
dobijene monitoringom.


II. INTEGRISANA
DOZVOLA



Vrste aktivnosti i
postrojenja



Član 4.

Vrste aktivnosti i postrojenja za koje se izdaje
integrisana dozvola (u daljem tekstu: dozvola) klasifikuju se prema nivou
zagađivanja i riziku koji te aktivnosti mogu imati po zdravlje ljudi i životnu
sredinu, uključujući i druge tehnički srodne aktivnosti koje mogu proizvesti
emisije i zagađenje životne sredine.

Vrste aktivnosti i postrojenja iz stava 1. ovog člana
obuhvataju nova i postojeća postrojenja.

Vlada Republike Srbije (u daljem tekstu: Vlada)
propisuje vrste aktivnosti i postrojenja za koje se izdaje dozvola.


Nadležni organ



Član 5.

Ministarstvo nadležno za poslove zaštite životne
sredine (u daljem tekstu: Ministarstvo) izdaje dozvolu u skladu sa ovim zakonom
za postrojenja i aktivnosti za koja dozvolu ili odobrenje za izgradnju i početak
rada, odnosno izvođenje ili obavljanje aktivnosti, izdaje drugo nadležno
ministarstvo.

Pokrajinski organ nadležan za poslove zaštite životne
sredine izdaje dozvolu u skladu sa ovim zakonom za postrojenja i aktivnosti za
koja dozvolu ili odobrenje za izgradnju i početak rada, odnosno izvođenje ili
obavljanje aktivnosti, izdaje drugi nadležni pokrajinski organ.

Organ jedinice lokalne samouprave nadležan za poslove
zaštite životne sredine izdaje dozvolu u skladu sa ovim zakonom za postrojenja i
aktivnosti za koja dozvolu ili odobrenje za izgradnju i početak rada, odnosno
izvođenje ili obavljanje aktivnosti, izdaje drugi nadležni organ jedinice lokalne
samouprave.


Obaveze nadležnog organa



Član 6.

Nadležni organ obezbeđuje:

1) da rad novih postrojenja ne započne pre dobijanja
dozvole osim u slučaju probnog rada odobrenog u skladu sa zakonom, 
kao i nakon probnog rada a najduže još 240 dana, pod uslovom da su u toku 
trajanja probnog rada svi rezultati merenja zagađivanja činilaca životne sredine u 
skladu sa propisanim dozvoljenim vrednostima i da to potvrđuje nalaz komisije za 
tehnički pregled postrojenja;*

2) da rad postojećih postrojenja započet pre dana
stupanja na snagu ovog zakona bude usklađen sa zahtevima i uslovima utvrđenim
ovim zakonom;

3) da uslovi i postupak izdavanja dozvola budu u
potpunosti koordinirani u slučaju da u postupku učestvuje više od jednog
nadležnog organa;

4) praćenje razvoja najboljih dostupnih tehnika;

5) praćenje i razvoj monitoringa koji primenjuje
operater;

6) reviziju i, po potrebi, ažuriranje uslova u dozvoli;

7) pristup javnosti sadržaju zahteva za izdavanje
dozvole, izdatim dozvolama i rezultatima monitoringa;

8) registar rezultata monitoringa koji obavlja operater;

9) preduzimanje i drugih mera utvrđenih zakonom i drugim
propisima.

*Službeni glasnik RS, broj 25/2015


Dozvola



Član 7.

Za rad postrojenja i obavljanje aktivnosti operater
pribavlja dozvolu nadležnog organa.

Dozvolom se odobrava:

1) rad novog postrojenja i obavljanje njegove aktivnosti;

2) rad i bitne izmene u radu, odnosno funkcionisanju
postojećeg postrojenja.

Dozvola se, izuzetno, može odnositi i na prestanak
aktivnosti.

Dozvola se izdaje na period koji ne može biti duži od
deset godina, za jedno ili više postrojenja na istom mestu kojim upravlja isti
operater.


Zahtev za izdavanje
dozvole



Član 8.

Operater podnosi nadležnom organu zahtev za izdavanje
dozvole koji sadrži naročito podatke o:

1) postrojenju i njegovoj aktivnosti;

2) sirovinama i pomoćnom materijalu, drugim materijama
i energiji koji se koriste u postrojenju ili se u njemu stvaraju;

3) izvorima emisija koje potiču iz postrojenja;

4) uslovima karakterističnim za lokaciju na kojoj se
postrojenje nalazi;

5) prirodi i količini predviđenih emisija koje iz
postrojenja dospevaju u vodu, vazduh i zemljište;

6) identifikovanim značajnim uticajima emisija na
životnu sredinu i mogućnosti uticaja na veću udaljenost;

7) predloženoj tehnologiji i drugim tehnikama kojima se
sprečavaju ili, ako to nije moguće, smanjuju emisije;

8) najboljim dostupnim tehnikama koje operater
aktivnosti novog ili postojećeg postrojenja primenjuje ili planira da primeni
radi sprečavanja ili smanjenja zagađivanja;

9) merama za smanjenje nastajanja i uklanjanje otpada koji
nastaje prilikom funkcionisanja postrojenja;

10) merama za efikasno korišćenje energije;

11) planiranim merama monitoringa emisija u životnu
sredinu;

12) prikaz glavnih alternativa koje je operater
razmatrao;

13) netehnički prikaz podataka na kojima se zahtev
zasniva;

14) drugim merama čije preduzimanje se planira u skladu
sa propisima.

Ako je operater u pribavljanju dokaza u skladu sa drugim
propisima obezbedio neke od podataka iz stava 1. ovog člana prilaže ih uz
zahtev za izdavanje dozvole.

Nadležni organ može zatražiti dodatne podatke u
određenim oblastima za izdavanje dozvole.

Ministar nadležan za poslove zaštite životne sredine (u
daljem tekstu: ministar) bliže uređuje sadržaj, izgled i način popunjavanja
zahteva, kao i druga pitanja od značaja za podnošenje zahteva za izdavanje
dozvole.


Dokumentacija koja
se prilaže uz zahtev



Član 9.

Uz zahtev za izdavanje dozvole podnosilac zahteva
prilaže sledeću dokumentaciju:

1) projekat za planirano, odnosno izgrađeno postrojenje;

2) izveštaj o poslednjem tehničkom pregledu;

3) plan vršenja monitoringa;

4) rezultate merenja zagađivanja činilaca životne sredine
ili drugih parametara u toku trajanja probnog rada;

5) plan upravljanja otpadom;

6) plan mera za efikasno korišćenje energije;

7) plan mera za sprečavanje udesa i ograničavanje njihovih
posledica;

8) plan mera za zaštitu životne sredine posle prestanka
rada i zatvaranja postrojenja;

9) akt o pravu korišćenja prirodnih resursa;

10) izjavu kojom potvrđuje da su informacije sadržane u
zahtevu istinite, tačne, potpune i dostupne javnosti;

11) dokaz o uplaćenoj administrativnoj taksi.

Pored dokumentacije iz stava 1. ovog člana podnosilac zahteva,
zavisno od postrojenja, prilaže:

1) za nova postrojenja – saglasnost na studiju o proceni
uticaja na životnu sredinu i saglasnost na procenu opasnosti od udesa;

2) za postojeća postrojenja – saglasnost na studiju
uticaja zatečenog stanja, procenu opasnosti od udesa i program mera
prilagođavanja rada postojećeg postrojenja ili aktivnosti uslovima propisanim
ovim zakonom.

Vlada propisuje bližu sadržinu programa mera iz stava
2. tačka 2) ovog člana.


III. POSTUPAК
IZDAVANJA DOZVOLE



Razmatranje zahteva



Član 10.

Nadležni organ razmatra podneti zahtev i ako zahtev ne
sadrži propisane podatke i/ili dokumentaciju zatražiće od podnosioca zahteva
da, u primerenom roku, dostavi podatke, dokumentaciju ili informacije koje
nedostaju.

Ako podnosilac zahteva ne dostavi podatke,
dokumentaciju i informacije u određenom roku nadležni organ će bez odlaganja
doneti zaključak o odbacivanju zahteva.

Nadležni organ vrši proveru podataka i informacija
sadržanih u zahtevu za izdavanje dozvole, primenjivosti predloženog programa mera
iz člana 9. stav 2. tačka 2) ovog zakona i drugih podataka iz zahteva, kao i
priložene dokumentacije.


Obaveštavanje organa
i organizacija i javnosti



Član 11.

Nadležni organ obaveštava organe i organizacije u
oblasti: poljoprivrede, vodoprivrede, šumarstva, planiranja, izgradnje,
saobraćaja, energetike, rudarstva, zaštite kulturnih dobara, zaštite prirode i
dr. kao i organe lokalne samouprave na čijoj teritoriji se planira aktivnost,
odnosno nalazi postrojenje (u daljem tekstu: drugi organi i organizacije) i
zaiteresovanu javnost o prijemu zahteva, u roku od pet dana od dana prijema
urednog zahteva za izdavanje dozvole.

Nadležni organ na zahtev drugih organa i organizacija
iz stava 1. ovog člana dostavlja kopiju zahteva za izdavanje dozvole i stavlja na
uvid odgovarajuću dokumentaciju iz člana 9. ovog zakona.

Na zahtev zainteresovane javnosti nadležni organ
dostaviće kopiju zahteva za izdavanje dozvole.

Podnosilac zahteva iz stava 3. ovog člana snosi
troškove izrade i dostavljanja kopije zahteva za izdavanje dozvole, u propisanom
iznosu.

Drugi organi i organizacije i predstavnici
zainteresovane javnosti dostavljaju svoja mišljenja nadležnom organu u roku od 15
dana od dana prijema obaveštenja iz stava 1. ovog člana.


Nacrt dozvole



Član 12.

Nadležni organ je dužan da nacrt dozvole izradi u roku
od 45 dana od dana prijema urednog zahteva za izdavanje dozvole. Prilikom izrade
nacrta dozvole nadležni organ razmatra mišljenja drugih organa i organizacija i
zainteresovane javnosti.

Nadležni organ je dužan da o nacrtu dozvole i o
mogućnosti uvida u prateću dokumentaciju obavesti druge organe i organizacije i
javnost, u roku od pet dana od dana prijema takvog zahteva.

Nadležni organ na zahtev drugih organa i organizacija
iz stava 1. ovog člana bez odlaganja dostavlja kopiju nacrta dozvole.

Na zahtev zainteresovane javnosti nadležni organ
dostaviće kopiju nacrta dozvole.

Podnosilac zahteva iz stava 4. ovog člana snosi
troškove izrade i dostavljanja kopije nacrta dozvole, u propisanom iznosu.

Drugi organi i organizacije i predstavnici
zainteresovane javnosti mogu nadležnom organu dostaviti svoja mišljenja o nacrtu
dozvole, u roku od 15 dana od dana prijema obaveštenja iz stava 2. ovog člana.

Nadležni organ nacrt dozvole zajedno sa zahtevom
operatera i pratećom dokumentacijom, mišljenjima drugih organa i organizacija i
zainteresovane javnosti datih na nacrt dozvole, dostavlja tehničkoj komisiji, u
roku od 10 dana od isteka roka iz stava 6. ovog člana.


Tehnička komisija



Član 13.

Za ocenu uslova utvrđenih u nacrtu dozvole nadležni
organ obrazuje tehničku komisiju.

Aktom o obrazovanju tehničke komisije određuje se njen
sastav, zadaci i druga pitanja od značaja za rad tehničke komisije.

Predsednik tehničke komisije imenuje se iz reda
zaposlenih ili postavljenih lica u nadležnom organu.

Za članove tehničke komisije mogu biti imenovana lica
sa visokom stručnom spremom odgovarajuće struke, odnosno smera i odgovarajućim
stručnim rezultatima, a iz reda:

1) zaposlenih ili postavljenih lica u nadležnom organu;

2) zaposlenih ili postavljenih lica u drugim organima i
organizacijama;

3) nezavisnih stručnjaka.

Članovi tehničke komisije ne mogu biti lica koja su:

1) učestvovala u izradi studije o proceni uticaja koja
je predmet ocene;

2) osnivači pravnog lica ili preduzetnik koji je
izradio studiju o proceni uticaja ili zaposleni kod tih lica;

3) osnivači ili zaposleni kod nosioca projekta, odnosno
operatera;

4) bračni drugovi, krvni srodnici do četvrtog stepena
srodstva i srodnici po tazbini do drugog stepena srodstva lica navedenih u tač.
1) do 3).


Razmatranje nacrta
dozvole



Član 14.

Tehnička komisija razmatra zahtev operatera i priloženu
dokumentaciju, nacrt dozvole, mišljenja drugih organa i organizacija i
zainteresovane javnosti iz člana 12. stav 1. ovog zakona, kao i mišljenja
pribavljena u postupku razmene informacija i konsultacija o prekograničnom
uticaju.

Radu tehničke komisije može prisustvovati operater ili
lice koje on ovlasti.

Tehnička komisija analizira naročito:

1) studiju o proceni uticaja na životnu sredinu,
odnosno studiju o proceni zatečenog stanja na životnu sredinu;

2) očekivane lokalne i šire uticaje rada postrojenja na
životnu sredinu;

3) primenu najboljih dostupnih tehnika;

4) očekivane ekonomske i socijalne posledice i promene
stanja životne sredine na konkretnoj lokaciji, kao i očekivane posledice na
život i zdravlje stanovništva;

5) dokumentaciju iz člana 9. stav 1. tač. 3) do 7) ovog
zakona;

6) ispunjenost uslova iz nacrta dozvole koji se odnose
na tač. 1) do 5) ovog stava.

Tehnička komisija izrađuje izveštaj koji bez odlaganja
dostavlja nadležnom organu.


Odlučivanje



Član 15.

Nadležni organ odlučuje o izdavanju dozvole na osnovu
zahteva operatera, priložene dokumentacije, izveštaja i ocene tehničke
komisije, kao i pribavljenih mišljenja drugih organa i organizacija i
zainteresovane javnosti, u roku od 120 dana od dana prijema urednog zahteva za
izdavanje dozvole.

U izuzetnim slučajevima, na zahtev operatera ili na
inicijativu nadležnog organa, rok iz stava 1. ovog člana može se produžiti, ali
ne duže od 240 dana od dana prijema urednog zahteva.

O produženju roka iz stava 2. ovog člana, razlozima, kao
i novom roku za donošenje odluke, nadležni organ obaveštava podnosioca zahteva.

Nadležni organ rešenjem odlučuje o izdavanju dozvole,
odnosno o odbijanju zahteva za izdavanje dozvole.

Nadležni organ će odbiti zahtev za izdavanje dozvole
ako:

1) postrojenje za obavljanje aktivnosti za koju se zahteva
dozvola ne ispunjava propisane uslove;

2) na osnovu podataka i dokumentacije sadržanih u
zahtevu nisu ispunjeni uslovi za primenu propisanih standarda životne sredine;

3) zahtev sadrži netačne podatke koji su od uticaja na
izdavanje dozvole.

Rešenje o izdavanju dozvole, odnosno o odbijanju zahteva
za izdavanje dozvole nadležni organ dostavlja operateru i o tome obaveštava druge
organe i organizacije i javnost u roku od osam dana od dana donošenja rešenja.

Protiv rešenja nadležnog organa iz stava 4. ovog člana
nije dopuštena žalba i može se pokrenuti upravni spor.


Uslovi koji se
utvrđuju dozvolom



Član 16.

Dozvolom se utvrđuju uslovi za rad postrojenja i
obavljanje aktivnosti i obaveze operatera u zavisnosti od prirode aktivnosti i
njihovog uticaja na životnu sredinu.

Dozvola sadrži uslove koji se odnose na:

1) primenu najboljih dostupnih tehnika ili drugih
tehničkih uslova i mera;

2) mere iz studije o proceni uticaja na životnu sredinu
ili studije o proceni uticaja zatečenog stanja na životnu sredinu;

3) granične vrednosti emisija zagađujućih materija
utvrđene za dato postrojenje;

4) mere zaštite vazduha, vode i zemljišta;

5) mere koje se odnose na upravljanje otpadom koji
nastaje pri radu postrojenja;

6) mere za smanjenje buke i vibracija;

7) mere koje se odnose na efikasno korišćenje energije;

8) zahteve za monitoring emisija sa:

– specificiranom metodologijom;

– definisanom učestalošću merenja;

– definisanim pravilima za tumačenje rezultata merenja;

– utvrđenom obavezom dostavljanja podataka nadležnom
organu;

9) mere za sprečavanje udesa i otklanjanje njihovih
posledica;

10) smanjenje zagađenja, uključujući i prekogranično
zagađenje životne sredine;

11) mere predviđene za početak rada, za trenutno
zaustavljanje u slučaju poremećaja u funkcionisanju postrojenja, kao i za prestanak
rada postrojenja;

12) preduzimanje mera zaštite životne sredine posle
prestanka aktivnosti u cilju izbegavanja rizika od zagađenja i vraćanja lokacije u
zadovoljavajuće stanje;

13) način i učestalost izveštavanja i obim podataka
sadržanih u izveštaju koji se dostavlja nadležnom organu u skladu sa propisima;

14) rezultate revizije uslova i obaveza utvrđenih
dozvolom;

15) druge specifične zahteve.

Ako se prema određenom standardu kvaliteta životne sredine
zahtevaju strožiji uslovi od onih koji se mogu postići primenom najboljih
dostupnih tehnika, dozvola sadrži dodatne mere kojima se obezbeđuje primena
ovih standarda.

U slučaju iz stava 3. ovog člana nadležni organ
dozvolom utvrđuje mere i rokove za primenu standarda kvaliteta životne sredine,
propisanih u skladu sa zakonom, a naročito:

1) datum od kada se standardi primenjuju i područja na
koja se odnose;

2) najviši i najniži prihvatljiv nivo zagađujućih
materija i buke u životnoj sredini;

3) određene parametre, proceduru monitoringa i metode
kojima se utvrđuju prekoračenja standarda, kao i mere koje se preduzimaju u tom
slučaju.

Dozvola može sadržati privremeno oslobađanje od
pridržavanja određenih uslova, ukoliko se usvojenim sanacionim programom
obezbeđuje primena mera koje vode ka smanjenju zagađenja i ispunjenju uslova.

Vlada utvrđuje kriterijume za određivanje najboljih
dostupnih tehnika, za primenu standarda kvaliteta životne sredine, kao i za
određivanje graničnih vrednosti emisija u dozvoli.

Ministar bliže propisuje sadržinu i izgled dozvole.

Ministar propisuje uslove za primenu najboljih dostupnih
tehnika.


Obaveze operatera



Član 17.

Operater je obavezan da:

1) postupa u skladu sa uslovima utvrđenim u dozvoli;

2) dostavi nadležnom organu rezultate monitoringa;

3) obaveštava nadležni organ o svakoj promeni u radu,
odnosno funkcionisanju postrojenja ili o udesu, sa mogućim vidljivim uticajima na
životnu sredinu ili zdravlje ljudi;

4) dostavlja nadležnom organu godišnji izveštaj o vršenju
aktivnosti za koje je dozvola izdata;

5) obaveštava nadležni organ o planiranoj promeni
operatera;

6) izvrši sve mere koje nadležni organ utvrdi posle
prestanka važnosti dozvole.

Operater je dužan da vrši monitoring sprovođenjem plana
monitoringa iz člana 9. stav 1. tačka 3) ovog zakona i u skladu sa uslovima
utvrđenim u dozvoli koji se odnose na zahteve za monitoring emisija.

Vlada bliže uređuje način i metode monitoringa.

Na zahtev nadležnog organa koji izdaje dozvolu ili
inspektora, operater je obavezan da:

1) dostavi podatke nadležnom organu neophodne za
izdavanje, izmenu ili prestanak važnosti dozvole;

2) omogući inspekciji uvid u dokumentaciju koju čuva u
vezi sa izdavanjem dozvole, obezbedi pristup uzorcima i mestima za monitoring
određenim u dozvoli i omogući im nesmetano pribavljanje informacija o postupanju u
skladu sa uslovima u dozvoli.

Ako zagađenje potiče iz postrojenja koje ima dozvolu ili
podleže izdavanju dozvole, operater će o svom trošku sanirati posledice zagađenja
u najkraćem mogućem roku, uzimajući u obzir tehničke i ekonomske mogućnosti.

Ako operater ne izvrši sanaciju nadležni organ će
sanirati zagađenje o trošku operatera.

Operater je dužan da za vreme važenja dozvole i najmanje
pet godina posle prestanka važenja dozvole čuva svu dokumentaciju u vezi sa
izdavanjem dozvole, monitoringom i inspekcijskim nadzorom nad obavljanjem
aktivnosti.


Revizija dozvole



Član 18.

Izdata dozvola podleže ponovnom razmatranju (u daljem
tekstu: revizija) najmanje dva puta u toku važenja.

Postupak revizije nadležni organ pokreće po službenoj
dužnosti ili na zahtev operatera i vrši se u skladu sa čl. 10. do 15. ovog
zakona.

Nadležni organ po službenoj dužnosti pokreće postupak
revizije, ako:

1) je zagađenje koje prouzrokuje postrojenje takvog
značaja da je potrebno izvršiti reviziju postojećih graničnih vrednosti emisija,
ili je takve nove vrednosti potrebno utvrditi u dozvoli;

2) postoji opasnost da zagađenje prouzrokuje štetu ili
nastane šteta po životnu sredinu i zdravlje ljudi;

3) suštinske promene u najboljim dostupnim tehnikama
omogućavaju značajno smanjenje emisija bez velikih dodatnih troškova;

4) promene u zahtevima za bezbednost u radu postrojenja
ili sigurnost određene aktivnosti zahtevaju uvođenje novih tehnika;

5) izmene u propisima o zaštiti životne sredine to
zahtevaju.

U slučajevima iz stava 3. ovog člana revizija dozvole
vrši se u roku od 30 dana od dana prijema obaveštenja o nastalom slučaju.

Ako nadležni organ pokrene postupak za reviziju dozvole
obavestiće operatera o razlozima za to i zatražiti da u određenom roku dostavi
podatke iz člana 8. ovog zakona.


Promena operatera



Član 19.

U slučaju promene operatera, nadležni organ će, u roku
od pet dana od dana prijema tog obaveštenja, izvršiti promenu u dozvoli bez
sprovođenja revizije i o tome obavestiti operatera, kao i nadležni organ na
čijoj teritoriji operater ima sedište.


Revizija uslova u
dozvoli



Član 20.

U slučaju revizije dozvole po službenoj dužnosti, kao i
planirane izmene u postrojenju ili njegovom radu koja ne čini bitnu izmenu u
smislu ovog zakona, nadležni organ može izmeniti uslove utvrđene dozvolom.

Ako veliki broj izmena u dozvoli otežava efikasnu
kontrolu aktivnosti nadležni organ može zatražiti od operatera da dostavi novi
zahtev za izdavanje dozvole.


Produženje važnosti
dozvole



Član 21.

Rok na koji je izdata dozvola može se produžiti na
zahtev operatera.

Zahtev iz stava 1. ovog člana operater podnosi
najkasnije četiri meseca pre isteka roka njene važnosti.

Produženje važenja dozvole vrši se na način i po postupku
propisanim za njeno izdavanje.


Prestanak važenja
dozvole



Član 22.

Dozvola može prestati da važi, ako:

1) istekne rok na koji je izdata;

2) operater to zahteva;

3) operater ne započne rad postrojenja u roku od 12
meseci od dana dobijanja dozvole, a ne podnese zahtev za izmenu uslova iz
dozvole u tom periodu;

4) operater prestane da ispunjava neki od uslova koji je
utvrđen dozvolom;

5) operater nema tehničkih i finansijskih sredstava za
zadovoljavajuće ispunjavanje svojih obaveza utvrđenih dozvolom;

6) nadležni organ utvrdi da je operater u zahtevu za
izdavanje dozvole podneo netačne podatke ili falsifikovao dokumenta od značaja
za izdavanje dozvole ili operater neprestano odlaže krajnji rok za podnošenje
traženih podataka, kao i u drugim slučajevima koje utvrdi inspektor;

7) operater ne vrši monitoring i ne dostavlja podatke u
skladu sa ovim zakonom;

8) operater u ostavljenom roku ne postupi po zahtevu
inspektora ili ne preduzme naložene mere;

9) operater bude dva puta uzastopno kažnjen za privredni
prestup ili prekršaj u skladu sa ovim ili posebnim zakonom;

10) je pokrenut stečajni postupak, a aktivnost ne
nastavi drugi operater.

Nadležni organ zaključkom pokreće postupak za prestanak
važenja dozvole i o tome obaveštava operatera u roku od pet dana od dana
pokretanja postupka uz obrazloženje razloga za pokretanje postupka.

Protiv zaključka iz stava 2. ovog člana operater može
izjaviti žalbu u roku od osam dana od dana prijema zaključka.

Rešenje o prestanku važenja dozvole je konačno u upravnom
postupku.

Protiv rešenja o prestanku važenja dozvole operater može
pokrenuti upravni spor.

Rešenjem o prestanku važenja dozvole utvrđuju se i
obavezne mere staranja o postrojenju i lokaciji posle prestanka aktivnosti
oparetatera da bi se izbegao rizik po životnu sredinu, zdravlje ljudi i
materijalna dobra.


Način obaveštavanja
drugih organa, organizacija i javnosti



Član 23.

Nadležni organ dužan je da obaveštava druge organe i
organizacije i javnost u slučajevima iz čl. 11, 12. i 15. ovog zakona putem
medija i to najmanje u jednom lokalnom listu koji izlazi na području koje će
biti zahvaćeno uticajem aktivnosti i postrojenja, kao i putem interneta.

U slučajevima iz stava 1. ovog člana nadležni organ
dostavlja u pisanoj formi obaveštenje drugim organima i organizacijama.

Obaveštenje iz st. 1. i 2. ovog člana sadrži podatke o:

1) nazivu i sedištu, odnosno imenu i adresi operatera;

2) lokaciji na kojoj se planira ili obavlja aktivnost za
koju se zahteva dozvola;

3) aktivnosti i postrojenju;

4) roku za dostavljanje mišljenja;

5) mestu i vremenu za javni uvid u podneti zahtev za
izdavanje dozvole, prateću dokumentaciju ili nacrt dozvole;

6) rešenju o izdavanju dozvole, odnosno o odbijanju
zahteva za izdavanje dozvole, posebno razlozima na kojima se rešenje zasniva, kao
i o svakom daljem obnavljanju dozvole.

Ako zahtev operatera za izdavanje dozvole, nacrt dozvole
ili dozvola sadrže poslovnu tajnu ili podatak koji, u skladu sa zakonom,
zahteva ograničen pristup javnosti za dobijanje informacija, nadležni organ može
odlučiti da za određene delove zahteva, odnosno nacrta dozvole ili dozvole
ograniči pristup javnosti.

O odluci o ograničavanju pristupa javnosti za dobijanje
informacija u smislu stava 4. ovog člana, nadležni organ je dužan da obavesti
javnost na način utvrđen u stavu 1. ovog člana, a organe iz člana 11. stav 1.
ovog zakona na način utvrđen u stavu 2. ovog člana, u roku od pet dana od dana
donošenja odluke.

Ograničenje iz stava 4. ovog člana ne odnosi se na
informacije o emisijama, rizicima od udesa, rezultate monitoringa i
inspekcijskog nadzora.


Razmena informacija
o prekograničnom uticaju



Član 24.

Razmenu informacija o prekograničnom uticaju rada
postrojenja i aktivnosti na životnu sredinu vrši Ministarstvo.

Ako rad nekog postrojenja može imati značajan negativan
uticaj na životnu sredinu druge države ili ako država čija životna sredina može
biti značajno ugrožena to zatraži, Ministarstvo, u postupku konsultacija,
dostavlja drugoj državi na mišljenje informacije, i to:

1) o zahtevu za izdavanje dozvole, uključujući i opis
podataka iz člana 8. ovog zakona;

2) o nadležnom organu koji donosi odluku o izdavanju
dozvole;

3) o prirodi odluke koja može biti doneta;

4) o postupku učešća javnosti, uključujući i
zainteresovanu javnost.

O odluci o izdavanju dozvole ili odbijanju zahteva za
njeno izdavanje, Ministarstvo obaveštava drugu državu koja je bila konsultovana u
postupku odlučivanja, dostavljanjem informacija, i to:

1) o sadržaju odluke o izdavanju dozvole, odnosno
odbijanju zahteva za izdavanje dozvole;

2) o razlozima na kojima se odluka zasniva, uključujući
informacije o postupku učešća javnosti.

Кonsultacije o prekograničnom uticaju vrše se na način
i u rokovima koji se utvrđuju sporazumima između nadležnih organa država na
principima reciprociteta i ravnopravnosti.

O primljenim informacijama o prekograničnom uticaju
postrojenja i aktivnosti u drugoj državi Ministarstvo obaveštava javnost na
način utvrđen u članu 23. stav 1. ovog zakona.

Rezultate konsultacija i pribavljenog mišljenja
zainteresovane javnosti Ministarstvo uzima u obzir prilikom davanja mišljenja
nadležnom organu druge države.


Registar izdatih
dozvola



Član 25.

Registar izdatih dozvola kao deo informacionog sistema
životne sredine vodi nadležni organ.

Uvid u registar izdatih dozvola je javan.

Ministar bliže propisuje sadržinu i način vođenja
registra iz stava 1. ovog člana.

Shodna primena zakona*

*Službeni glasnik RS, broj 
25/2015

Član 25a*
Na pitanja pokretanja, vođenja i okončanja postupka izdavanja integrisane 
dozvole koja nisu uređena ovim zakonom shodno se primenjuju odredbe zakona kojim 
se uređuje opšti upravni postupak.*

*Službeni glasnik RS, broj 25/2015


IV. NADZOR



Upravni nadzor



Član 26.

Nadzor nad primenom odredaba ovog zakona i propisa
donetih na osnovu ovog zakona vrši Ministarstvo.

Inspekcijski nadzor vrši Ministarstvo preko inspektora
za zaštitu životne sredine (u daljem tekstu: inspektor) u okviru delokruga
utvrđenog ovim zakonom.

Poverava se autonomnoj pokrajini vršenje inspekcijskog
nadzora nad postrojenjima i aktivnostima za koje dozvolu u skladu sa ovim
zakonom izdaje nadležni pokrajinski organ.

Poverava se jedinici lokalne samouprave vršenje
inspekcijskog nadzora nad postrojenjima i aktivnostima za koje dozvolu u skladu
sa ovim zakonom izdaje nadležni organ lokalne samouprave.


Prava i dužnosti
inspektora



Član 27.

U vršenju inspekcijskog nadzora, inspektor ima pravo i
dužnost da utvrđuje:

1) da li nova postrojenja imaju dozvolu izdatu u skladu
sa ovim zakonom;

2) da li su postojeća postrojenja podnela zahtev za
izdavanje dozvole u skladu sa ovim zakonom;

3) da li se rad postrojenja odvija u skladu sa uslovima
iz izdate dozvole;

4) svaku promenu u radu, odnosno funkcionisanju
postrojenja;

5) sprovođenje drugih propisanih mera zaštite životne
sredine.


Ovlašćenja inspektora



Član 28.

U vršenju inspekcijskog nadzora iz člana 27. ovog zakona
inspektor je ovlašćen da:

1) zabrani upotrebu objekta, odnosno rad postrojenja i
obavljanje aktivnosti dok se ne pribavi dozvola;

2) zabrani rad postrojenja, odnosno obavljanje aktivnosti
ako se to čini protivno uslovima propisanim u dozvoli;

3) naredi pribavljanje dozvole u skladu sa ovim zakonom;

4) naredi preduzimanje mera i uslova utvrđenih u
dozvoli;

5) naredi dostavljanje podataka neophodnih za izdavanje,
izmenu ili prestanak važnosti dozvole;

6) naredi izvršenje mera staranja o postrojenju i lokaciji
posle prestanka aktivnosti, ako je dozvola prestala da važi;

7) naredi izvršenje i drugih propisanih obaveza u
određenom roku.

Na rešenje inspektora može se izjaviti žalba ministru u
roku od 15 dana od dana prijema rešenja.

Na rešenje inspektora u vršenju poverenih poslova iz
člana 26. st. 3. i 4. ovog zakona može se izjaviti žalba ministru u roku od 15
dana od dana prijema rešenja.

Žalba na rešenja inspektora iz st. 2. i 3. ovog člana ne
odlaže izvršenje rešenja.

Rešenja ministra po žalbi iz st. 2. i 3. ovog člana su
konačna.


V. КAZNENE ODREDBE



1. Privredni
prestupi



Član 29.

Novčanom kaznom od 150.000 do 3.000.000 dinara kazniće
se za privredni prestup operater – pravno lice ako:

1) otpočne rad postrojenja i obavljanje njegovih aktivnosti
bez dozvole (član 7. stav 1);

2) ne postupa u skladu sa uslovima utvrđenim u dozvoli
(član 17. stav 1. tačka 1);

3) ne dostavlja nadležnom organu rezultate monitoringa
(član 17. stav 1. tačka 2);

4) ne obaveštava nadležni organ o svakoj promeni u radu,
odnosno funkcionisanju postrojenja ili o udesu (član 17. stav 1. tačka 3);

5) ne dostavlja nadležnom organu godišnji izveštaj o
vršenju aktivnosti za koje je dozvola izdata (član 17. stav 1. tačka 4);

6) ne obaveštava nadležni organ o planiranoj promeni operatera
(član 17. stav 1. tačka 5);

7) ne izvrši sve mere koje je utvrdio nadležni organ
posle prestanka važenja dozvole (član 17. stav 1. tačka 6);

8) ne izvrši sanaciju posledica zagađenja u najkraćem
mogućem roku i o svom trošku (član 17. stav 5).

Za privredni prestup iz stava 1. ovog člana kazniće se
i odgovorno lice u pravnom licu – operateru novčanom kaznom od 30.000 do
200.000 dinara.

Za privredni prestup iz stava 1. ovog člana kazniće se
strano pravno lice – operater novčanom kaznom od 150.000 do 3.000.000 dinara
ako ima predstavništvo na teritoriji Republike Srbije.

Za privredni prestup iz stava 1. ovog člana kazniće se
odgovorno lice u stranom pravnom licu – operateru novčanom kaznom od 30.000 do
200.000 dinara.


2. Prekršaji



Član 30.

Novčanom kaznom od 30.000 do 1.000.000 dinara kazniće
se za prekršaj pravno lice – operater ako:

1) ne dostavi podatke nadležnom organu neophodne za
izdavanje, izmenu ili prestanak važenja dozvole (član 17. stav 4. tačka 1);

2) onemogući inspekciji uvid u dokumentaciju koju čuva
u vezi sa izdavanjem dozvole, ne obezbedi pristup uzorcima i mestima za
monitoring određenim u dozvoli i onemogući im nesmetano pribavljanje informacija
o postupanju u skladu sa uslovima u dozvoli (član 17. stav 4. tačka 2);

3) za vreme važenja dozvole i najmanje pet godina posle
prestanka važenja dozvole ne čuva svu dokumentaciju u vezi sa izdavanjem dozvole,
monitoringom i inspekcijskim nadzorom nad obavljanjem aktivnosti (član 17. stav
7);

4) ne postupi po rešenju inspektora (član 28).

Za prekršaj iz stava 1. ovog člana kazniće se i
odgovorno lice u pravnom licu – operateru novčanom kaznom od 5.000 do 20.000
dinara.

Za prekršaj iz stava 1. ovog člana kazniće se i
operater kao fizičko lice novčanom kaznom od 5.000 do 20.000 dinara.


Novčane kazne za
odgovorno lice u nadležnom organu



Član 31.

Novčanom kaznom od 5.000 do 20.000 dinara kazniće se za
prekršaj odgovorno lice u nadležnom organu ako:

1) donese odluku o izdavanju dozvole suprotno propisanom
postupku (čl. 10–13, član 15. st. 1–6);

2) izda dozvolu koja ne sadrži propisane uslove (član
16. st. 1–5);

3) ne izvrši reviziju dozvole (član 18);

4) ne donese rešenje o prestanku važenja dozvole u skladu
sa propisanim uslovima (član 22);

5) ne obaveštava druge organe, organizacije i javnost
na propisani način (član 23);

6) ne vodi registar izdatih dozvola i onemogući uvid u
registar (član 25. st. 1. i 2).


Zaštitne mere



Član 32.

Za privredni prestup iz člana 29. ovog zakona, pored
propisane novčane kazne, pravnom licu se može izreći mera zabrane obavljanja
određene privredne delatnosti, a odgovornom licu mera zabrane vršenja određene
dužnosti u trajanju do deset godina.


VI. PRELAZNE I
ZAVRŠNE ODREDBE



Program usklađivanja



Član 33.

Program usklađivanja pojedinih privrednih grana sa
odredbama ovog zakona donosi Vlada, na predlog Ministarstva i u saradnji sa
drugim organima i organizacijama.

Predlog iz stava 1. ovog člana Ministarstvo je dužno da
dostavi Vladi u roku od godinu dana od dana stupanja na snagu ovog zakona.

U roku od šest meseci od dana stupanja na snagu ovog
zakona Vlada će propisati privremene granične vrednosti emisija u vazduh i vodu
za prvih pet godina usklađivanja pojedinih privrednih grana sa odredbama ovog
zakona.

Obaveze operatera postojećih postrojenja i nadležnog organa*

*Službeni glasnik RS, broj 
25/2015

Član 34.*
Za postojeća postrojenja i aktivnosti operater podnosi zahtev za izdavanje 
dozvole u skladu sa dinamikom podnošenja zahteva utvrđenom Programom usklađivanja 
pojedinih privrednih grana sa odredbama ovog zakona.* 
Za postojeća postrojenja i aktivnosti nadležni organ će izdati dozvolu 
najkasnije do 31. decembra 2020. godine.*

*Službeni glasnik RS, broj 25/2015


Stupanje na snagu



Član 35.

Ovaj zakon stupa na snagu osmog dana od dana
objavljivanja u „Službenom glasniku Republike Srbije".



