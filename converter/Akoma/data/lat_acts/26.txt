


	
	Zakon



	
	ZAКON
	o zaključivanju i izvršavanju međunarodnih ugovora
	
	"Službeni glasnik RS", broj 32 od 
	8. aprila 2013.
	
	I. UVODNE ODREDBE
	
	Predmet
	
	Član 1.
	
	Ovim zakonom uređuje se postupak zaključivanja i izvršavanja međunarodnih 
	ugovora, kao i druga pitanja u vezi sa međunarodnim ugovorima.
	
	Pojam međunarodnog ugovora
	
	Član 2.
	
	Međunarodni ugovor je ugovor koji Republika Srbija zaključi u pisanom obliku 
	sa jednom ili više država ili sa jednom ili više međunarodnih organizacija, 
	regulisan međunarodnim pravom, bez obzira da li je sadržan u jednom ili više 
	međusobno povezanih instrumenata i nezavisno od njegovog naziva.
	
	Protokoli, zapisnici i drugi međunarodnopravni akti koje, radi izvršavanja 
	međunarodnih ugovora, zaključuju, odnosno usvajaju organi ovlašćeni ili 
	osnovani tim ugovorima, kojima se ne preuzimaju nove obaveze ne smatraju se, 
	u smislu ovog zakona, međunarodnim ugovorima.
	
	II. POSTUPAК ZAКLJUČIVANJA MEĐUNARODNIH UGOVORA
	
	Pokretanje postupka za vođenje pregovora i zaključivanjemeđunarodnog 
	ugovora
	
	Član 3.
	
	Postupak za vođenje pregovora i zaključivanje međunarodnog ugovora pokreće 
	Vlada, po sopstvenoj inicijativi ili na predlog organa državne uprave u čiji 
	delokrug pretežno spadaju pitanja koja se uređuju međunarodnim ugovorom.
	
	Organ državne uprave predložiće Vladi pokretanje postupka za vođenje pregovora 
	i zaključivanje međunarodnog ugovora ako u vršenju poslova iz svog delokruga 
	utvrdi da sa drugim državama ili međunarodnim organizacijama treba urediti 
	određena pitanja.
	
	Inicijativa za vođenje pregovora i zaključivanjemeđunarodnog 
	ugovora
	
	Član 4.
	
	Inicijativu za pokretanje postupka za vođenje pregovora i zaključivanje 
	međunarodnog ugovora mogu dati i drugi državni organi, privredni subjekti 
	ili udruženja preko organa državne uprave u čiji delokrug pretežno spadaju 
	pitanja koja se uređuju međunarodnim ugovorom.
	
	Кada organ državne uprave u čiji delokrug pretežno spadaju pitanja koja se 
	uređuju međunarodnim ugovorom oceni da je inicijativa iz stava 1. ovog člana 
	opravdana, podnosi Vladi predlog za pokretanje postupka za vođenje pregovora i 
	zaključivanje međunarodnog ugovora.
	
	Ako organ državne uprave iz stava 2. ovog člana smatra da ne treba 
	prihvatiti inicijativu, obavestiće o tome Vladu i podnosioca inicijative uz 
	obrazloženje zbog čega se inicijativa ne prihvata.
	
	Predlog osnove za vođenje pregovora i zaključivanjemeđunarodnog 
	ugovora
	
	Član 5.
	
	Predlog za pokretanje postupka za vođenje pregovora i zaključivanje međunarodnog 
	ugovora podnosi organ državne uprave u čiji delokrug pretežno spadaju pitanja 
	koja se uređuju međunarodnim ugovorom, upućivanjem Vladi predloga osnove za 
	vođenje pregovora i zaključivanje međunarodnog ugovora (u daljem tekstu: predlog 
	osnove).
	
	Predlog osnove treba da sadrži naročito: ustavni osnov; ocenu stanja odnosa 
	sa odnosnom stranom državom ili međunarodnom organizacijom; razloge zbog 
	kojih se predlaže zaključivanje ugovora; osnovna pitanja o kojima će se voditi 
	pregovori, odnosno bitne elemente koje ugovor treba da sadrži i predlog 
	stavova delegacije Republike Srbije u vezi sa tim pitanjima; ocenu potrebe 
	finansijskih sredstava za izvršenje ugovora i način njihovog obezbeđivanja; 
	nacrt ugovora, kao i druge materijale koji se odnose na pregovore, predlog 
	sastava delegacije i predračun troškova za rad delegacije. Ako se predlaže 
	privremena primena međunarodnog ugovora, predlog osnove sadrži i obrazloženje 
	razloga za privremenu primenu.
	
	Uz predlog osnove iz stava 1. ovog člana prilažu se mišljenja organa državne 
	uprave nadležnih za spoljne poslove, finansije i zakonodavstvo, kao i organa 
	državne uprave u čiji delokrug spadaju pojedina pitanja koja se uređuju 
	međunarodnim ugovorom.
	
	Delegacija za vođenje pregovora
	
	Član 6.
	
	Vlada utvrđuje osnovu za vođenje pregovora i zaključivanje međunarodnog ugovora 
	(u daljem tekstu: osnova) i određuje delegaciju za vođenje pregovora.
	
	Vlada može prilikom utvrđivanja osnove ovlastiti šefa delegacije Republike 
	Srbije da potpiše međunarodni ugovor koji je sačinjen u skladu sa osnovom.
	
	Vođenje pregovora
	
	Član 7.
	
	Delegacija Republike Srbije određena za vođenje pregovora ne može u toku 
	pregovora odstupati od stavova utvrđenih u osnovi.
	
	Ako u toku pregovora druga strana ne prihvati stavove utvrđene u osnovi ili 
	predloži da se razmatraju pitanja o kojima nisu zauzeti stavovi u osnovi, 
	delegacija Republike Srbije će zatražiti nove stavove Vlade, a po potrebi i 
	odložiti pregovore.
	
	Vlada će po hitnom postupku utvrditi stavove koje u toku pregovora zatraži 
	delegacija Republike Srbije.
	
	Ako u toku pregovora tekst međunarodnog ugovora ne bude usaglašen zbog toga 
	što nisu prihvaćeni stavovi delegacije Republike Srbije utvrđeni u osnovi, 
	delegacija će u izveštaju navesti razloge zbog kojih međunarodni ugovor nije 
	usaglašen i dati mišljenje i predloge za dalje vođenje pregovora.
	
	Privremena primena
	
	Član 8.
	
	Vlada, izuzetno, po dobijanju saglasnosti nadležnog odbora Narodne skupštine 
	može ovlastiti delegaciju Republike Srbije da prihvati da se međunarodni 
	ugovor koji se potvrđuje u celini, ili pojedine njegove odredbe, mogu 
	privremeno primenjivati do njegovog stupanja na snagu. Postupak potvrđivanja 
	ovog međunarodnog ugovora mora biti pokrenut u roku od 30 dana od datuma 
	njegovog potpisivanja.
	
	Privremena primena ugovora prestaje ako Republika Srbija odluči da ne 
	postane strana tog međunarodnog ugovora i kada o toj svojoj odluci obavesti 
	ostale strane ugovornice između kojih se ugovor privremeno primenjuje, u 
	skladu sa odredbama samog ugovora i opšteprihvaćenim pravilima međunarodnog 
	prava.
	
	Izveštaj o pregovorima
	
	Član 9.
	
	Po završenim pregovorima, delegacija Republike Srbije podnosi Vladi izveštaj 
	o toku pregovora i usaglašeni (parafiran) tekst međunarodnog ugovora.
	
	Ako Vlada oceni da je usaglašeni tekst međunarodnog ugovora u skladu sa 
	utvrđenom osnovom, odrediće lice koje će ga potpisati. Punomoćje za 
	potpisivanje međunarodnog ugovora izdaje ministar nadležan za spoljne poslove.
	
	U slučaju da pregovori nisu uspešno okončani, delegacija Republike Srbije će 
	u izveštaju posebno obrazložiti razloge za neuspeh pregovora i predložiti 
	dalje postupanje.
	
	Dostavljanje potpisanog međunarodnog ugovora
	
	Član 10.
	
	Delegacija Republike Srbije, odnosno lice ovlašćeno za potpisivanje 
	međunarodnog ugovora, u roku od 15 dana od dana potpisivanja, dostavlja tekst 
	potpisanog međunarodnog ugovora, sa svom dokumentacijom, ministarstvu 
	nadležnom za spoljne poslove.
	
	III. POSTUPAК POTVRĐIVANJA MEĐUNARODNIHUGOVORA
	
	Priprema zakona o potvrđivanju međunarodnog ugovora
	
	Član 11.
	
	Radi pokretanja postupka za potvrđivanje međunarodnog ugovora, nadležni organ 
	državne uprave priprema i dostavlja ministarstvu nadležnom za spoljne poslove, 
	nacrt zakona o potvrđivanju međunarodnog ugovora, sa obrazloženjem.
	
	Uz nacrt zakona o potvrđivanju međunarodnog ugovora dostavljaju se i mišljenja 
	organa državne uprave nadležnih za spoljne poslove, finansije i zakonodavstvo, 
	kao i organa državne uprave u čiji delokrug spadaju pojedina pitanja koja se 
	uređuju međunarodnim ugovorom.
	
	Sadržina zakona o potvrđivanju međunarodnog ugovora
	
	Član 12.
	
	Zakon o potvrđivanju sadrži tekst međunarodnog ugovora na srpskom jeziku, 
	odnosno na jednom od jezika originala, ako to nije srpski jezik, sa prevodom 
	na srpski jezik, a može da sadrži i:
	
	1) rezerve, deklaracije i interpretativne izjave u odnosu na međunarodni 
	ugovor, koje se stavljaju u skladu sa odredbama samog ugovora i 
	opšteprihvaćenim pravilima međunarodnog prava;
	
	2) odredbe o obezbeđivanju finansijskih sredstava potrebnih za izvršavanje 
	međunarodnog ugovora;
	
	3) navođenje organa nadležnog za sprovođenje međunarodnog ugovora.
	
	Pokretanje postupka za potvrđivanje međunarodnog ugovora
	
	Član 13.
	
	Postupak za potvrđivanje međunarodnog ugovora pokreće ministarstvo nadležno 
	za spoljne poslove upućivanjem Vladi nacrta zakona o potvrđivanju međunarodnog 
	ugovora.
	
	Vlada utvrđuje predlog zakona o potvrđivanju međunarodnog ugovora i dostavlja 
	ga Narodnoj skupštini.
	
	Potvrđivanje međunarodnog ugovora
	
	Član 14.
	
	Narodna skupština potvrđuje međunarodne ugovore vojne, političke i ekonomske 
	prirode, ugovore kojima se stvaraju finansijske obaveze za Republiku Srbiju, 
	ugovore koji zahtevaju donošenje novih ili izmenu važećih zakona i ugovore 
	kojima se odstupa od postojećih zakonskih rešenja.
	
	Međunarodni ugovori koji ne spadaju u ugovore iz stava 1. ovog člana ne 
	podležu postupku potvrđivanja. O ovim ugovorima Vlada dostavlja informaciju 
	nadležnom odboru Narodne skupštine.
	
	Instrumenti o potvrđivanju međunarodnih ugovora
	
	Član 15.
	
	Ministarstvo nadležno za spoljne poslove stara se o izradi i razmeni 
	instrumenata o potvrđivanju, deponovanju instrumenata o potvrđivanju 
	višestranog međunarodnog ugovora i izvršenju drugih međunarodnim ugovorom 
	predviđenih radnji u vezi sa obaveštavanjem druge strane ugovornice o stupanju 
	međunarodnog ugovora na snagu.
	
	Instrumente o potvrđivanju ili pristupanju potpisuje ministar nadležan za 
	spoljne poslove.
	
	Objavljivanje zakona o potvrđivanju
	
	Član 16.
	
	Zakon o potvrđivanju međunarodnog ugovora, sa tekstom tog ugovora i prilozima 
	koji čine sastavni deo međunarodnog ugovora, objavljuje se u „Službenom 
	glasniku Republike Srbije – Međunarodni ugovori” u roku od 30 dana od dana 
	njegovog proglašenja.
	
	Ministarstvo nadležno za spoljne poslove u „Službenom glasniku Republike 
	Srbije – Međunarodni ugovori” objavljuje obaveštenje o datumu stupanja na snagu 
	međunarodnog ugovora.
	
	IV. POSEBNE ODREDBE
	
	Stupanje na snagu međunarodnog ugovora
	
	Član 17.
	
	Međunarodni ugovor stupa na snagu u skladu sa odredbama samog ugovora i 
	opšteprihvaćenim pravilima međunarodnog prava.
	
	Zaključivanje međunarodnih ugovora na diplomatskimkonferencijama
	
	Član 18.
	
	Odredbe ovog zakona shodno se primenjuju na postupak zaključivanja međunarodnih 
	ugovora na diplomatskim konferencijama, mešovitim međuvladinim telima, kao i 
	na pristupanje Republike Srbije zaključenim višestranim međunarodnim ugovorima.
	
	Zaključivanje posebnih međunarodnih ugovora o saradnji
	
	Član 19.
	
	Organi državne uprave sa nadležnim organima drugih država mogu zaključivati 
	posebne međunarodne ugovore o saradnji (memorandume o saradnji, sporazume o 
	saradnji i dr.).
	
	Predlog osnove za vođenje pregovora i zaključivanje ugovora iz stava 1. ovog 
	člana priprema se u skladu sa članom 5. st. 2. i 3. ovog zakona, s tim da ne 
	mora da sadrži predlog sastava delegacije.
	
	Vlada utvrđuje osnovu sa nacrtom ugovora i ovlašćuje lice koje će potpisati 
	međunarodni ugovor koji je sačinjen u skladu sa osnovom.
	
	Izveštaj o zaključenom posebnom međunarodnom ugovoru, sa tekstom potpisanog 
	ugovora dostavlja se Vladi radi upoznavanja.
	
	Objavljivanje međunarodnih ugovora koji ne podležupotvrđivanju 
	i posebnih međunarodnih ugovora o saradnji
	
	Član 20.
	
	Međunarodni ugovori iz člana 14. stav 2. ovog zakona objavljuju se u „Službenom 
	glasniku Republike Srbije – Međunarodni ugovori” u roku od 30 dana od dana 
	njihovog potpisivanja.
	
	Posebni međunarodni ugovori iz člana 19. ovog zakona objavljuju se u „Službenom 
	glasniku Republike Srbije – Međunarodni ugovori” u roku od 30 dana od dana 
	njihovog potpisivanja.
	
	O objavljivanju međunarodnih ugovora iz stava 1. ovog člana stara se 
	ministarstvo nadležno za spoljne poslove, a o objavljivanju posebnih 
	međunarodnih ugovora iz stava 2. ovog člana stara se nadležan organ državne 
	uprave koji je taj ugovor zaključio.
	
	Evidentiranje i čuvanje
	
	Član 21.
	
	Originalni primerci potpisanih međunarodnih ugovora i drugih 
	međunarodnopravnih akata evidentiraju se i čuvaju u ministarstvu nadležnom 
	za spoljne poslove.
	
	Drugi međunarodnopravni akti
	
	Član 22.
	
	Protokoli, zapisnici i drugi međunarodnopravni akti iz člana 2. stav 2. ovog 
	zakona dostavljaju se Vladi radi upoznavanja.
	
	V. IZVRŠAVANJE MEĐUNARODNIH UGOVORA
	
	Pravila koja se primenjuju na izvršavanjemeđunarodnih 
	ugovora
	
	Član 23.
	
	Međunarodni ugovori izvršavaju se u dobroj veri, u skladu sa odredbama samog 
	ugovora, opšteprihvaćenim pravilima međunarodnog prava i odredbama ovog 
	zakona.
	
	Nadležnost za izvršavanje međunarodnih ugovora
	
	Član 24.
	
	O izvršavanju međunarodnih ugovora stara se Vlada preko nadležnih organa 
	državne uprave.
	
	Međunarodne ugovore kojima se stvaraju obaveze za Republiku Srbiju 
	izvršavaju organi državne uprave u čiji delokrug spadaju pitanja koja se 
	uređuju tim ugovorima.
	
	Zakonom o potvrđivanju višestranog međunarodnog ugovora može se ovlastiti 
	Vlada da prihvati izmene i dopune tehničkih propisa donetih na osnovu 
	međunarodnog ugovora.
	
	Vlada, na predlog nadležnog organa državne uprave u čiji delokrug pretežno 
	spadaju pitanja koja se uređuju međunarodnim ugovorom, odlučuje o objavljivanju 
	izmena i dopuna tehničkih propisa iz stava 3. ovog člana, u „Službenom 
	glasniku Republike Srbije – Međunarodni ugovori”.
	
	O objavljivanju izmena i dopuna tehničkih propisa stara se organ državne 
	uprave u čiji delokrug pretežno spadaju pitanja koja se uređuju međunarodnim 
	ugovorom na osnovu kojeg su tehnički propisi doneti.
	
	Praćenje i obaveštavanje o izvršavanjumeđunarodnih 
	ugovora
	
	Član 25.
	
	Nadležni organi državne uprave prate izvršavanje međunarodnih ugovora i o 
	tome obaveštavaju Vladu.
	
	Vlada obaveštava Narodnu skupštinu o izvršavanju međunarodnih ugovora koje je 
	potvrdila Narodna skupština.
	
	VI. IZMENE I PRESTANAК VAŽENJA MEĐUNARODNIH UGOVORA
	
	Izmene međunarodnih ugovora
	
	Član 26.
	
	Međunarodni ugovor može se menjati u skladu sa odredbama samog ugovora i 
	opšteprihvaćenim pravilima međunarodnog prava.
	
	Na postupak izmene međunarodnog ugovora shodno se primenjuju odredbe ovog 
	zakona koje se odnose na zaključivanje međunarodnih ugovora.
	
	Povlačenje rezervi i povlačenje ili izmena deklaracijai 
	interpretativnih izjava
	
	Član 27.
	
	Povlačenje rezervi i povlačenje ili izmena deklaracija i interpretativnih 
	izjava vrši se, u skladu sa odredbama samog ugovora i opšteprihvaćenim 
	pravilima međunarodnog prava.
	
	Na povlačenje rezervi i povlačenje ili izmenu deklaracija i interpretativnih 
	izjava shodno se primenjuje postupak za zaključivanje međunarodnih ugovora.
	
	Narodna skupština može zakonom o potvrđivanju međunarodnog ugovora ovlastiti 
	Vladu da povuče ili izmeni deklaracije ili interpretativne izjave.
	
	Povlačenje rezerve i povlačenje ili izmena deklaracije i interpretativne 
	izjave objavljuje se u „Službenom glasniku Republike Srbije – Međunarodni 
	ugovori”.
	
	O objavljivanju povlačenja rezervi ili izmena deklaracija i interpretativnih 
	izjava iz stava 4. ovog člana stara se ministarstvo nadležno za spoljne 
	poslove.
	
	Prestanak važenja međunarodnog ugovora
	
	Član 28.
	
	Međunarodni ugovor prestaje da važi u skladu sa odredbama samog ugovora i 
	opšteprihvaćenim pravilima međunarodnog prava.
	
	Na postupak prestanka važenja međunarodnog ugovora pokrenutog od strane 
	Republike Srbije shodno se primenjuju odredbe ovog zakona koje se odnose na 
	zaključivanje međunarodnih ugovora.
	
	Vlada, na predlog ministarstva nadležnog za spoljne poslove, odlučuje o 
	objavljivanju prestanka važenja međunarodnog ugovora u „Službenom glasniku 
	Republike Srbije – Međunarodni ugovori”.
	
	O objavljivanju prestanka važenja međunarodnog ugovora iz stava 3. ovog člana 
	stara se ministarstvo nadležno za spoljne poslove.
	
	VII. ZAVRŠNE ODREDBE
	
	Prestanak važenja ranijeg propisa
	
	Član 29.
	
	Danom stupanja na snagu ovog zakona prestaje da važi Zakon o zaključivanju i 
	izvršavanju međunarodnih ugovora („Službeni list SFRJ”, br. 55/78 i 47/89 – 
	USJ).
	
	Stupanje na snagu
	
	Član 30.
	
	Ovaj zakon stupa na snagu osmog dana od dana objavljivanja u „Službenom 
	glasniku Republike Srbije”.

