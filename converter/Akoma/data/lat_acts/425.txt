

	
		
		01-02-0002_ZAКON o prometu nepokretnosti
		
		
	
	
		
		
			Redakcijski prečišćen tekst
		 
		
		ZAКON
		o prometu nepokretnosti
		"Službeni 
			glasnik RS", br. 93 od 1. septembra 2014, 
		121 od 5. novembra 2014, 6 od 22. 
		januara 2015.
		
		 
		I. OSNOVNE ODREDBE
		Član 1.
		Promet nepokretnosti je slobodan, ako zakonom nije drugačije određeno.
		Nepokretnosti, u smislu ovog zakona, jesu: zemljište (poljoprivredno, građevinsko, šume i šumsko zemljište), zgrade (poslovne, stambene, stambeno-poslovne, ekonomske i dr.) i drugi građevinski objekti, kao i posebni delovi zgrada (stanovi, poslovne prostorije, garaže i garažna mesta) na kojima može postojati zasebno pravo svojine (u daljem tekstu: nepokretnosti).
		Član 2.
		Promet nepokretnosti, u smislu ovog zakona, jeste prenos prava svojine na nepokretnosti pravnim poslom, uz naknadu ili bez naknade.
		Prometom nepokretnosti smatra se i prenos prava korišćenja na nepokretnosti u javnoj svojini sa jednog na drugog nosioca prava korišćenja na nepokretnosti u javnoj svojini.
		Član 3.
		Prenosom prava svojine na zgradi, odnosno drugom građevinskom objektu, istovremeno se prenosi i pravo svojine na zemljištu na kojem se zgrada nalazi, kao i na zemljištu koje služi za redovnu upotrebu zgrade.
		Zemljište koje služi za redovnu upotrebu zgrade utvrđuje se ugovorom o prometu nepokretnosti, a ako to nije ugovoreno, primenjuju se pravila predviđena propisima o planiranju i izgradnji kojima se definiše zemljište koje služi za redovnu upotrebu zgrade.
		Prenosom prava svojine na zgradi izgrađenoj na zemljištu na kome vlasnik zgrade nema pravo svojine, već samo pravo korišćenja ili pravo zakupa, prenosi se i pravo korišćenja ili pravo zakupa na zemljištu na kome se zgrada nalazi, kao i na zemljištu koje služi za redovnu upotrebu zgrade.
		
		Član 4.*
		Ugovor o prometu nepokretnosti zaključuje se u obliku 
		javnobeležnički potvrđene (solemnizovane) isprave.* 
		Za posao iz stava 1. ovog člana isključivo je nadležan javni 
		beležnik na čijem se području nalazi nepokretnost koja je predmet 
		ugovora.*
		Ako se nepokretnosti koje su predmet ugovora nalaze na području 
		više javnih beleženika, nadležan je svaki od tih javnih beležnika.*
		Ugovor koji nije zaključen na način iz st. 1. do 3. ovog člana, ne 
		proizvodi pravno dejstvo.*
		
		*Službeni glasnik RS, broj 6/2015
		
		
		Član 4a*
		Ako javni beležnik, na osnovu izvršenog uvida u registar 
		nepokretnosti ili na drugi način, utvrdi da je predmet ugovora o prometu 
		nepokretnosti objekat ili poseban deo zgrade za koji nije izdata 
		upotrebna dozvola ili u pogledu koga je u toku postupak legalizacije, 
		dužan je da o tome upozori ugovornike i da o tome unese upozorenje u 
		skladu sa pravilima kojima je uređena javnobeležnička delatnost, a ako 
		se ugovornici protive unošenju upozorenja, javni beležnik odbija da 
		preduzme traženu službenu radnju.*
		*Službeni glasnik RS, broj 
		6/2015
		
		Član 4b*
		Ako javni beležnik na osnovu izvršenog uvida u posebnu evidenciju 
		o ugovorima o prometu nepokretnosti, utvrdi da su u sudu već overeni 
		potpisi na ugovoru o prometu iste nepokretnosti, da je kod javnog 
		beležnika ili u sudu sačinjen javnobeležnički zapis o prometu iste 
		nepokretnosti, odnosno da je kod javnog beležnika potvrđen (solemnizovan) 
		ugovor o prometu iste nepokretnosti, a prodavac je isto lice, javni 
		beležnik je dužan da o tome upozori ugovornike i da o tome unese 
		upozorenje u skladu sa pravilima kojima je uređena javnobeležnička 
		delatnost, a ako se ugovornici protive unošenju upozorenja, javni beležnik 
		odbija da preduzme traženu službenu radnju.*
		*Službeni glasnik RS, broj 
		6/2015
		
		Član 4v*
		Javni beležnik koji je potvrdio (solemnizovao) ugovor o prometu 
		nepokretnosti dužan je da overen prepis tog ugovora odmah dostavi sudu 
		koji je nadležan za vođenje posebne evidencije ugovora o prometu 
		nepokretnosti.*
		Javni beležnik koji je potvrdio (solemnizovao) ugovor o prometu 
		nepokretnosti dužan je da overen prepis tog ugovora dostavi organu 
		nadležnom za utvrđivanje i naplatu javnih prihoda, u roku od deset dana 
		od dana zaključenja ugovora.*
		*Službeni glasnik RS, broj 
		6/2015
		
		Član 4g*
		Osnovni sud vodi posebnu evidenciju ugovora o prometu 
		nepokretnosti koje se nalaze na njegovom području. Posebna evidencija 
		sadrži: podatke o ugovornicima, podatke o nepokretnosti i podatke o 
		javnobeležničkom zapisu o ugovoru o prometu nepokretnosti ili podatke o 
		ugovorima o prometu nepokretnosti koje su potvrdili (solemnizovali) 
		javni beležnici. Pravo uvida u posebnu evidenciju imaju svi javni 
		beležnici.*
		Propis kojim se bliže uređuje vođenje posebne evidencije iz stava 
		1. ovog člana donosi ministar nadležan za pravosuđe.*
		*Službeni glasnik RS, broj 
		6/2015
		
		
		II. PRAVO PREČE КUPOVINE
		Član 5.
		Suvlasnik nepokretnosti koji namerava da proda svoj suvlasnički deo dužan je da ga prethodno ponudi na prodaju ostalim suvlasnicima.
		U slučaju kad ima više suvlasnika, prvenstvo u ostvarivanju prava preče kupovine ima suvlasnik sa većim suvlasničkim delom.
		Кad ima više suvlasnika koji bi prema stavu 2. ovog člana imali pravo preče kupovine, suvlasnik nepokretnosti ima pravo da sam odluči kome će od njih prodati svoj deo nepokretnosti.
		Član 6.
		Vlasnik koji namerava da proda poljoprivredno zemljište, dužan je da ga prethodno ponudi vlasniku susednog poljoprivrednog zemljišta.
		U slučaju kad ima više vlasnika susednog zemljišta čije se poljoprivredno zemljište graniči sa poljoprivrednim zemljištem prodavca, prvenstvo u ostvarivanju prava preče kupovine ima vlasnik susednog zemljišta čije se poljoprivredno zemljište pretežnim delom graniči sa zemljištem prodavca. Ako ima više vlasnika susednog zemljišta čije se poljoprivredno zemljište pretežnim delom graniči sa zemljištem prodavca, a granične linije su jednake, prednost između njih ima vlasnik susednog zemljišta čija je površina najveća.
		U ostvarivanju prava preče kupovine vlasnik susednog zemljišta je po redosledu iza suvlasnika zemljišta koje je predmet prodaje.
		
		Član 7.
		Ponuda iz čl. 5. i 6. ovog zakona, koja se dostavlja istovremeno svim nosiocima prava preče kupovine, mora da sadrži podatke o nepokretnosti, ceni i ostalim uslovima prodaje.
		Ponuda mora biti u pismenom obliku.
		Imalac prava preče kupovine dužan je da se u roku od 15 dana od dana prijema ponude pismenim putem izjasni o ponudi.
		Ponuda i izjava o prihvatanju ponude iz st. 1. i 3. ovog člana mora se učiniti preporučenim pismom.
		
		Član 8.
		Ako se imalac prava preče kupovine, kome je učinjena ponuda, u roku od 15 dana od dana prijema ponude, ne izjasni na način iz člana 7. stav 3. ovog zakona da prihvata ponudu, prodavac može prodati nepokretnost drugom licu, ali ne pod povoljnijim uslovima.
		Član 9.
		Ako imalac prava preče kupovine ne prihvati ponudu, a vlasnik tu nepokretnost ne proda ni trećem licu u roku od jedne godine od dana neprihvatanja ponude, dužan je da u slučaju ponovne prodaje postupi po odredbama čl. 5. do 7. ovog zakona.
		Član 10.
		Ako je prodavac prodao nepokretnost, a nije je prethodno ponudio imaocu prava preče kupovine ili je nepokretnost prodao pod uslovima povoljnijim od uslova iz ponude, imalac prava preče kupovine može tužbom da zahteva da se ugovor o prodaji nepokretnosti oglasi bez dejstva prema njemu i da se nepokretnost njemu proda i preda pod istim uslovima.
		Tužba iz stava 1. ovog člana može se podneti nadležnom sudu u roku od 30 dana od dana kada je imalac prava preče kupovine saznao za prodaju te nepokretnosti, a najkasnije u roku od dve godine od dana zaključenja ugovora o prodaji nepokretnosti.
		Ako ugovor o prodaji nepokretnosti nije zaključen u obliku propisanim ovim zakonom, a nepokretnost je predata kupcu u državinu, smatraće se da je na taj način došlo do povrede prava preče kupovine, pa lice koje ima to pravo može tužbom da zahteva ostvarivanje tog prava.
		Tužba iz stava 3. ovog člana može se podneti nadležnom sudu u roku od jedne godine od dana saznanja za prenos državine, a najkasnije u roku od dve godine od dana predaje nepokretnosti kupcu u državinu.
		Tužilac je dužan da istovremeno sa podnošenjem tužbe iz st. 1. i 3. ovog člana položi kod nadležnog suda iznos u visini tržišne vrednosti nepokretnosti na dan podnošenja tužbe.
		III. POSEBNE ODREDBE
		Član 11.
		Ništav je ugovor o prometu nepokretnosti zaključen pod uslovima postojanja pritiska i nasilja, odnosno u uslovima i okolnostima u kojima je bila ugrožena ili nije bila obezbeđena sigurnost ljudi i imovine, ostvarivanje zaštite sloboda, prava i dužnosti građana ili zakonitost i ravnopravnost građana.
		Član 12.
		Nepokretnosti u javnoj svojini mogu se otuđiti u skladu sa zakonom koji uređuje javnu svojinu, ako posebnim zakonom nije drugačije određeno.
		Poljoprivredno i građevinsko zemljište, šume i šumsko zemljište, kao i lučko zemljište ne mogu se otuđiti iz javne svojine, ako zakonom nije drugačije određeno.
		Član 13.
		Vlasnik nepokretnosti može se jednostranom izjavom odreći prava svojine na nepokretnosti u korist Republike Srbije, autonomne pokrajine, odnosno jedinice lokalne samouprave.
		
		Izjava o odricanju, u smislu stava 1. ovog člana, daje se u obliku 
		javnobeležnički potvrđene (solemnizovane) isprave i služi kao osnov za 
		upis u javnu knjigu o evidenciji nepokretnosti i pravima na njima.*
		Od podnosioca izjave će se, pre njenog potpisivanja, zatražiti da podnese izvod iz javne knjige o evidenciji nepokretnosti i pravima na njima, odnosno drugu odgovarajuću ispravu na osnovu koje se utvrđuje da je on vlasnik nepokretnosti.
		Javni beležnik će potpisanu izjavu, zajedno sa priloženim ispravama, u roku od 15 dana dostaviti Republičkoj direkciji za imovinu Republike Srbije, odnosno nadležnom organu autonomne pokrajine ili jedinice lokalne samouprave, radi pokretanja postupka za upis prava i određivanje načina korišćenja predmetne nepokretnosti.
		*Službeni 
		glasnik RS, broj 6/2015
		
		
		Član 14.*
		Javni beležnik koji potvrđuje (solemnizuje) ugovor o otuđenju 
		nepokretnosti iz javne svojine, dužan je da primerak ugovora dostavi 
		nadležnom pravobraniocu, u roku od 15 dana od dana potvrđivanja ugovora.*
		Ako je ugovor o prometu nepokretnosti zaključen suprotno odredbama 
		ovog zakona, zakona kojim se uređuje javna svojina ili drugog zakona, 
		nadležni pravobranilac je dužan da podnese tužbu za poništaj ugovora, u 
		roku od šest meseci od dana dostavljanja ugovora, a najkasnije u roku od 
		tri godine od dana potvrđivanja (solemnizacije) ugovora.*
		
		*Službeni 
		glasnik RS, broj 6/2015
		
		
		IV. КAZNENE ODREDBE
		
		Član 15.*
		Novčanom kaznom od 50.000 do 150.000 dinara kazniće se za prekršaj 
		javni beležnik koji:*
		1) ne dostavi nadležnom organu overen prepis ugovora o prometu 
		nepokretnosti u skladu sa članom 4v ovog zakona;*
		2) ne dostavi potpisanu izjavu sa priloženim ispravama Republičkoj 
		direkciji za imovinu Republike Srbije, odnosno nadležnom organu 
		autonomne pokrajine ili jedinice lokalne samouprave u skladu sa članom 
		13. stav 4. ovog zakona;*
		3) ne dostavi primerak ugovora nadležnom pravobraniocu u skladu sa 
		članom 14. stav 1. ovog zakona.*
		
		*Službeni 
		glasnik RS, broj 6/2015
		
		
		V. PRELAZNE I ZAVRŠNE ODREDBE
		Član 16.
		Na području osnovnog suda za koje nisu imenovani javni beležnici, 
		do imenovanja javnog beležnika sa službenim sedištem u sedištu osnovnog 
		suda, poslove u vezi sa potvrđivanjem (solemnizacijom) ugovora o prometu 
		nepokretnosti vršiće osnovni sud u skladu sa odredbama ovog zakona i 
		zakona kojim se uređuje javnobeležnička delatnost.*
		Ako se na području osnovnog suda imenuje javni beležnik sa 
		službenim sedištem van sedišta osnovnog suda, do imenovanja javnog 
		beležnika sa službenim sedištem u sedištu osnovnog suda, osnovni sud je 
		nadležan za poslove u vezi sa potvrđivanjem (solemnizacijom) ugovora o 
		prometu nepokretnosti, samo za teritoriju grada ili opštine na kojima se 
		ne nalazi službeno sedište imenovanog javnog beležnika.*
		Sudovi su dužni da omoguće javnom beležniku uvid u posebnu evidenciju o ugovorima o prometu nepokretnosti koji su podneti radi overavanja potpisa ugovarača, a koju sudovi vode do dana stupanja na snagu ovog zakona u skladu sa Pravilnikom o vođenju posebne evidencije o ugovorima o prometu nepokretnosti („Službeni glasnik RS”, broj 4/10).
		
		Brisan je 
		raniji stav 4. (vidi član 6. Zakona - 6/2015-4)
		
		*Službeni 
		glasnik RS, broj 6/2015
		
		Član 17.
		Danom stupanja na snagu ovog zakona prestaje da važi Zakon o prometu nepokretnosti („Službeni glasnik RS”, br. 42/98 i 111/09) i Pravilnik o vođenju posebne evidencije o ugovorima o prometu nepokretnosti („Službeni glasnik RS”, broj 4/10).
		Član 18.
		Ovaj zakon stupa na snagu 1. septembra 2014. godine.
	

