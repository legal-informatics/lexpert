



Nevažeći akt







ZAКON

o jedinstvenoj evidenciji prostornih jedinica

"Službeni
list SFRJ", broj 18 od 18. 
marta 1988.

Član
1.

Ovim zakonom
utvrđuje se Jedinstvena evidencija prostornih jedinica, sa jedinstvenim
podacima od interesa za celu zemlju (u daljem tekstu: Jedinstvena evidencija) i
vođenje Jedinstvenog automatizovanog registra prostornih jedinica (u daljem
tekstu: Jedinstveni registar) kao uređene automatizovane evidencije prostornih
jedinica na teritoriji Socijalističke Federativne Republike Jugoslavije, radi
evidentiranja, prikupljanja i obrade statističkih i drugih podataka od interesa za
celu zemlju.

Član
2.

Jedinstvena
evidencija za svaku prostornu jedinicu sadrži sledeće podatke od interesa za
celu zemlju:

1) naziv, vrstu i
matični broj (šifru);

2) prikaz granica i
izvor podataka;

3) podatke o
prostornoj jedinici sa kojom se povezuje;

4) vrstu promene,
izvor i datum promene.

Član
3.

Granice i promene
granica svih prostornih jedinica unose se u topografske karte razmere 1:25.000
ili krupnije razmere, topografsko-katastarske planove, avionske snimke ili
foto-karte u razmeri 1:10.000 ili krupnije razmere.

Član
4.

Najmanja prostorna
jedinica za koju se vodi prikaz granica iz člana 2. ovog zakona jeste
Statistički krug koji je obrazovan i koji se vodi po kriterijumima datim u
Metodologiji Saveznog zavoda za statistiku iz 1959. godine.

Mreža statističkih
krugova pokriva celu teritoriju Socijalističke Federativne Republike
Jugoslavije.

Član
5.

U vođenju Jedinstvene
evidencije, granice pojedinih prostornih jedinica određuju se prema podacima
koje utvrdi republički, odnosno pokrajinski organ nadležan za određivanje
područja pojedinih prostornih jedinica držeći se pri tom granica obrazovanih
statističkih krugova, a za mesne zajednice i delova tih krugova.

Član
6.

U vođenju Jedinstvene
evidencije, pripadnost svake ulice, kućnog broja, zgrade ili drugog objekta
statističkom krugu utvrđuje se na osnovu spiskova (registara) koje izrađuje
organ nadležan za određivanje naziva ulica, dodeljivanja kućnih brojeva i vođenje
evidencije spiskova ulica, kućnih brojeva, zgrada i drugih objekata.

Član
7.

Jedinstvena
evidencija i Jedinstveni registar čine sastavni deo sistema evidentiranja,
prikupljanja, obrade i prenosa podataka i informacija koji se obezbeđuju u okviru
društvenog sistema informisanja (evidenciji, statistici, društvenom
knjigovodstvu, društvenom i prostornom planiranju i u drugim oblastima društvenog
sistema informisanja).

Član
8.

Jedinstveni registar
mora da obuhvata sledeće prostorne jedinice: statističke krugove, naselja,
gradove, katastarske opštine, mesne zajednice, opštine, republike i autonomne
pokrajine.

Član
9.

Jedinstveni registar
vodi savezna organizacija nadležna za poslove statistike, na bazi podataka iz
registara koji se vode za teritorije republika, odnosno autonomnih pokrajina.

Član
10.

Organi, odnosno
organizacije ili zajednice koje vode evidencije o podacima sadržanim u
Jedinstvenom registru dužni su da nadležnim organima, odnosno organizacijama koje
vode Jedinstveni registar dostavljaju tekuće podatke iz člana 2. ovog zakona.

Član
11.

Podaci Jedinstvene
evidencije i Jedinstvenog registra su javni, osim podataka koji predstavljaju
državnu, vojnu, službenu ili poslovnu tajnu.

Član
12.

Funkcioner koji
rukovodi saveznom organizacijom nadležnom za poslove statistike propisaće:

– jedinstveni način
preuzimanja naziva i šifara prostornih jedinica;

– sadržinu obrazaca
i datoteka;

– metodologiju za
uvođenje i vođenje Jedinstvene evidencije i Jedinstvenog registra;

– jedinstvene
spiskove ulica i kućnih brojeva i uputstvo za njihovo popunjavanje.

Član
13.

Uvođenje Jedinstvene
evidencije i Jedinstvenog registra, i izrada spiskova (registara) ulica i kućnih
brojeva i određivanje pripadnosti statističkom krugu pojedinih ulica, kućnih
brojeva, zgrada i drugih objekata prema Jedinstvenoj evidenciji završiće se do
1. januara 1990. godine.

Jedinstvene šifre
prostornih jedinica uneće se u topografske karte i topografsko-katastarske
planove, za postojeće registre, prilikom njihovog redovnog obnavljanja.

Do uvođenja
Jedinstvenog registra, podaci na magnetnim medijumima, za postojeće registre,
prevešće se, projektom obrade, na jedinstveni šifarski sistem u rokovima iz
stava 1. ovog člana.

Član
14.

Ovaj zakon stupa na
snagu osmog dana od dana objavljivanja u „Službenom listu SFRJ”.

