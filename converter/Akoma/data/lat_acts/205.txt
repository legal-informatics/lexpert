



ZAКON


o regulisanju obaveza 

Republike


Srbije 
po osnovu zajma za privredni razvoj

„Službeni
glasnik RS”, broj 43 od 20. 
aprila 2004.

Predmet

Član
1.

Ovim zakonom uređuju
se način i uslovi izmirenja obaveza Republike Srbije nastalih prikupljanjem
deviznih sredstava putem namenske devizne štednje i izdavanjem obveznica koje
glase na strana sredstva plaćanja po osnovu zajma raspisanog u skladu sa Zakonom
o zajmu za privredni razvoj u Socijalističkoj Republici Srbiji („Službeni
glasnik SRS”, br. 25/89, 49/89, 56/89, 57/89, 9/90 i 32/90 i „Službeni glasnik
RS”, broj 5/91 – u daljem tekstu: Zakon), kao i obezbeđivanje sredstava za ove
namene.

Iznos
obaveza

Član
2.

Obaveza Republike
Srbije (u daljem tekstu: Republika) iz člana 1. ovog zakona iznosi ukupno 56
miliona evra i obuhvata neizmirene obaveze koje su nastale po osnovu prikupljanja
deviznih sredstava, i to:

1) putem namenske
devizne štednje u iznosu od 40 miliona evra;

2) izdavanjem
obveznica koje glase na strana sredstva plaćanja u iznosu od 16 miliona evra.

Ukupna obaveza
Republike iz stava 1. ovog člana utvrđena je primenom ugovorene kamatne stope
na prikupljena devizna sredstva zaključno sa 30. junom 1999. godine, kao i
kamatne stope od 2% na godišnjem nivou od 1. jula 1999. godine do dana dospeća
obveznica koje će se izdati u skladu sa ovim zakonom radi izmirenja obaveze
Republike.

Кonverzija
različitih valuta u evro po obavezama iz stava 1. ovog člana, izvršiće se
primenom kursa Narodne banke Srbije na dan izdavanja obveznica.

Sredstva
za izvršavanje obaveza

Član
3.

Sredstva za
izvršavanje obaveza Republike iz člana 1. ovog zakona obezbeđuju se u budžetu
Republike.

Devizna sredstva za
izvršavanje obaveza Republika može obezbediti kupovinom deviznih sredstava kod
Narodne banke Srbije.

Način
izvršavanja obaveza

Član
4.

Radi izvršavanja
obaveza iz člana 1. ovog zakona prema licima koja ostvaruju prava po osnovu
uplate deviznih sredstava građana po osnovu Zakona, radi namenske devizne
štednje i kupovine obveznica koje glase na strana sredstva plaćanja (u daljem
tekstu: lica koja ostvaruju prava po osnovu uplate deviznih sredstava)
Republika će izdati obveznice.

Obveznicama iz stava
1. ovog člana izmirivaće se obaveze u ukupnom iznosu po svim osnovama za svako
lice koje ostvaruje pravo po osnovu uplate deviznih sredstava prema sledećoj
dinamici:

– 31. avgusta 2004.
godine – do 530 evra;

– 31. avgusta 2005.
godine – do 1.060 evra;

– 31. avgusta 2006.
godine – do 5.000 evra;

– 31. avgusta 2007.
godine – do iznosa konačne obaveze.

Iznosi iz stava 2.
ovog člana uključuju i unapred obračunatu kamatu po stopi od 2% godišnje od dana
izdavanja obveznica do roka dospeća.

Prava po osnovu
uplate deviznih sredstava građana iz stava 1. ovog člana, ostvaruju i lica čija
su potraživanja zastarela.

Izvršavanje obaveza
iz stava 1. ovog člana vrši se po sprovođenju postupka prijave potraživanja i
utvrđivanja visine potraživanja lica koja ostvaruju prava po osnovu uplate
deviznih sredstava.

Poziv
za prijavu potraživanja

Član
5.

Ministarstvo
nadležno za poslove finansija (u daljem tekstu: Ministarstvo) objaviće poziv za
prijavu potraživanja po osnovu uplate deviznih sredstava građana koja je vršena
po osnovu Zakona u „Službenom glasniku Republike Srbije” i najmanje dva dnevna
lista koji se distribuiraju na celoj teritoriji Republike, u roku od sedam dana
od dana stupanja na snagu ovog zakona.

Poziv iz stava 1.
ovog člana obavezno sadrži način prijave potraživanja, kome se podnosi prijava i
ostale podatke u vezi sa podnošenjem prijava i obavljanjem administrativnih
poslova u vezi sa tim.

Prijava
potraživanja

Član
6.

Prijavu potraživanja
iz člana 5. stav 1. ovog zakona lice koje ostvaruje pravo po osnovu uplate
deviznih sredstava, može podneti u roku od 60 dana od dana objavljivanja poziva
iz člana 5. stav 1. ovog zakona.

Po isteku roka iz
stava 1. ovog člana, prestaje pravo na prijavu potraživanja po osnovu uplate
deviznih sredstava po osnovu Zakona, osim u slučaju kad lice koje ostvaruje
pravo po osnovu uplate deviznih sredstava ne prijavi svoja potraživanja zbog
više sile, u kom slučaju to potraživanje može prijaviti u roku od jedne godine
od dana stupanja na snagu ovog zakona.

Uz prijavu
potraživanja obavezno se dostavljaju kopije ugovora o namenskim deviznim
depozitima za privredni razvoj Republike, odnosno kopije obveznica izdatih u
skladu sa Zakonom koje glase na strana sredstva plaćanja.

Obavljanje
administrativnih poslova

Član
7.

Administrativne
poslove u vezi sa izmirivanjem obaveza Republike prema licima koja ostvaruju
prava po osnovu uplate deviznih sredstava vršiće Ministarstvo.

Utvrđivanje
visine potraživanja

Član
8.

Utvrđivanje visine
potraživanja po prijavi iz člana 6. ovog zakona vrši posebna komisija koju
obrazuje Vlada Republike Srbije (u daljem tekstu: Vlada). Potraživanje se
utvrđuje u ukupnom iznosu po svim osnovama, uključujući i pripadajuću kamatu
zaključno sa rokovima dospeća obveznica, za svako lice koje ostvaruje pravo po
osnovu uplate deviznih sredstava.

Кomisija iz stava 1.
ovog člana donosi akt o utvrđivanju visine potraživanja, u roku od 25 dana od
dana isteka roka za prijavu potraživanja iz člana 6. ovog zakona.

Protiv akta iz stava
2. ovog člana nije dopuštena žalba, ali se može voditi upravni spor.

Obveznice

Član
9.

Odluku o izdavanju
obveznica iz člana 4. stav 1. ovog zakona donosi Vlada, u roku od 30 dana od
dana isteka roka za prijavu potraživanja iz člana 6. ovog zakona.

Obveznicama iz stava
1. ovog člana izmiruju se obaveze prema licima čija su prava utvrđena na osnovu
akta iz člana 8. stav 2. ovog zakona, pod uslovima i na način utvrđen odredbama
ovog zakona i propisa donetih za sprovođenje ovog zakona.

Član
10.

Obveznice iz člana
9. stav 1. ovog zakona izražene su u evrima, izdaju se u nematerijalnom obliku,
bez kupona i registruju kod Centralnog registra, depoa i kliringa hartija od
vrednosti AD Beograd (u daljem tekstu: Centralni registar).

Obveznice iz stava
1. ovog člana glase na ime i prenosive su, a isplaćuju se u evrima ili, na
zahtev vlasnika tih obveznica, u dinarima.

Osnovne elemente
obveznica iz stava 1. ovog člana, iznos izdavanja, kao i uslove distribucije i
naplate obveznica propisuje Vlada.

Posebna
prava iz obveznica

Član
11.

Lica iz člana 9.
stav 2. ovog zakona mogu obveznice koristiti i pre isteka roka dospeća, uz
diskont po stopi utvrđenoj odlukom o izdavanju obveznica za visinu kamatne stope
obveznica, i to za: plaćanje troškova lečenja u zemlji i u inostranstvu za bolesti
koje se ne mogu lečiti u zemlji; nabavku lekova i ortopedskih pomagala u zemlji i
u inostranstvu koja se ne proizvode ili prodaju u zemlji; plaćanje troškova
sahrane.

Bliže uslove i način
korišćenja obveznica, kao i iznos do kojeg se građanima priznaju prava radi
plaćanja troškova iz stava 1. ovog člana bliže utvrđuje Vlada.

Obveznice se mogu
koristiti pre isteka roka dospeća i za:

– kupovinu akcija
preduzeća u procesu privatizacije;

– kupovinu stanova,
stambenih objekata, poslovnog prostora, zemljišta i druge imovine u državnoj
svojini;

– kupovinu akcija
ovlašćenih banaka.

Bliže uslove
korišćenja obveznica za namene iz stava 3. tač. 1) i 2) ovog člana utvrdiće
Vlada, a za namene iz tačke 3) pomenutog stava – nadležni organ ovlašćene banke.

Vlasnik obveznica
može tim obveznicama, u rokovima njihovog dospeća, plaćati porez na promet,
akcize, porez na imovinu, porez na dohodak građana i porez na dobit
korporacija.

U primarnoj prodaji
obveznica lice iz člana 9. stav 2. ovog zakona oslobođeno je plaćanja poreza na
promet, provizije na platni promet, poreza na kapitalnu dobit, poreza na
finansijske transakcije, kao i drugih poreza.

Кonverzija,
povlačenje i isplata obveznica

Član
12.

Кonverziju utvrđenih
potraživanja iz člana 8. stav 2. ovog zakona, registraciju obaveznica u
Centralnom registru, izdavanje potvrde o registraciji obveznica i isplatu
obveznica vrši banka sa teritorije Republike koju će izabrati Ministarstvo u
skladu sa zakonom kojim se uređuju javne nabavke.

Ministarstvo je
dužno da narednog dana od dana izbora banke iz stava 1. ovog člana, objavi
odluku o njenom izboru u najmanje dva dnevna lista koji se distribuiraju na celoj
teritoriji Republike.

Ovlašćuje se
ministar nadležan za poslove finansija da zaključi ugovor sa bankom iz stava 1. ovog
člana.

Isplata obveznice
izdate po odredbama ovog zakona može se izvršiti pošto se povuče, odnosno
poništi obveznica izdata po Zakonu.

Uslove konverzije
utvrđenih potraživanja iz člana 8. stav 2. ovog zakona, registraciju obveznica,
način isplate, kao i povlačenje postojećih obveznica bliže će utvrditi Vlada.

Кupovina
i prodaja obveznica

Član
13.

Domaće pravno lice i
preduzetnik, domaće fizičko lice i građani na privremenom radu u inostranstvu,
kao i strano fizičko i pravno lice, obveznice iz člana 4. ovog zakona mogu
kupovati i prodavati na finansijskoj berzi za devize.

Devize iz stava 1.
ovog člana, kao i devize ostvarene naplatom obveznica u roku dospeća, strano
fizičko i pravno lice mogu slobodno transferisati u inostranstvo.

Predaja
dokumentacije

Član
14.

Banka koja je, u ime
Republike, obavljala administrativne poslove u vezi sa zajmom za privredni
razvoj, predaće Ministarstvu dokumentaciju i informativnu bazu koja se odnosi
na administrativne i tehničke poslove u vezi sa realizacijom tog zajma, a koja
je vođena u skladu sa odredbama Zakona, u roku od pet dana od dana stupanja na
snagu ovog zakona.

Član
15.

Lica koja su
sredstva zajma koristila u skladu sa odredbama Zakona o korišćenju sredstava
zajma za privredni razvoj u Socijalističkoj Republici Srbiji („Službeni glasnik
SRS”, broj 27/89 i „Službeni glasnik RS”, br. 49/92 i 70/94) dužna su da ta
sredstva vrate Republici u skladu sa pomenutim zakonom, drugim zakonom i
ugovorom o zajmu.

Imovina i sredstva
fonda osnovanog u skladu sa odredbama Zakona o Narodnom fondu za privredni
preporod u Socijalističkoj Republici Srbiji („Službeni glasnik SRS”, br. 40/89
i 37/90) u svojini su Republike.

Danom stupanja na
snagu ovog zakona prestaju obaveze banaka prema licima koja ostvaruju prava po
osnovu isplate deviznih sredstava, kao i potraživanja ovih banaka iz istog
osnova prema banci koja je, u ime Republike, obavljala administrativne poslove
zajma, odnosno Republici.

Devizna novčana
sredstva dobijena od strane banke administratora zajma, koja banke nisu isplatile
licima koja ostvaruju prava po osnovu uplate deviznih sredstava, kao i druga
sredstva koja su banke primile po odredbama Zakona, a nisu prenele banci
administratoru ili nisu iskorišćena za namene utvrđene Zakonom, banke su dužne
da prenesu Republici, odnosno ta sredstva predstavljaju potraživanja Republike
prema tim bankama.

Obaveze korisnika
zajma u pogledu vraćanja sredstava zajma iz stava 1. ovog člana, odnosno
potraživanja Republike iz stava 4. ovog člana, mogu se namiriti i učešćem
Republike u kapitalu tih lica, odnosno banaka, udelom u kapitalu ili dobijanjem
akcija tih lica, odnosno banaka, u skladu sa zakonom.

Član
16.

Danom stupanja na
snagu ovog zakona prestaju da važe:

1) Zakon o zajmu za
privredni razvoj u Socijalističkoj Republici Srbiji („Službeni glasnik SRS”,
br. 25/89, 49/89, 56/89, 57/89, 9/90 i 32/90 i „Službeni glasnik RS”, broj
5/91);

2) Zakon o Narodnom
fondu za privredni preporod u Socijalističkoj Republici Srbiji („Službeni
glasnik SRS”, br. 40/89 i 37/90);

3) Zakon o korišćenju
sredstava zajma za privredni razvoj
u Socijalističkoj Republici Srbiji („Službeni glasnik SRS”, broj 27/89 i
„Službeni glasnik RS”, br. 49/92 i 70/94), osim odredaba kojima su uređene
obaveze korisnika sredstava zajma u pogledu vraćanja odobrenih sredstava.

Član
17.

Ovaj zakon stupa na
snagu osmog dana od dana objavljivanja u „Službenom glasniku Republike Srbije”.

