





ZAКON


o 
zaduženju Srbije i Crne Gore kod Međunarodnog udruženja za razvoj za finansiranje 
strukturnog prilagođavanja socijalnog sektora Republike Srbije

„Službeni
list SCG”, broj 27 od 20. juna 2003.





Član
1.

Srbija i Crna Gora
zadužiće se, u svoje ime, a za račun Republike Srbije, iznosom koji je jednak
protivvrednosti šezdeset miliona četiri stotine hiljada specijalnih prava vučenja
(60,4 mil. SDR) kod Međunarodnog udruženja za razvoj, radi finansijske podrške
strukturnog prilagođavanja socijalnog sektora Republike Srbije. U trenutku
započinjanja pregovora o zaduženju, iznos izražen u SDR je predstavljao
protivvrednost 80 mil. USD.



Član
2.

Zaduženje iz člana 1.
ovog zakona izvršava se zaključenjem Sporazuma o kreditu za razvoj – kredit za
prilagođavanje socijalnog sektora, između Međunarodnog udruženja za razvoj, kao
zajmodavca, i Srbije i Crne Gore, kao zajmoprimca, koju zastupa Savet
ministara.



Član
3.

Radi korišćenja
sredstava iz člana 1. ovog zakona, Srbija i Crna Gora otvara poseban račun kod
Narodne banke Srbije (depozitni račun) na kome se sredstva iskazuju u evrima –
po kursu na dan uplate tih sredstava, sa isključivom namenom korišćenja sredstava
zajma za potrebe Republike Srbije – korisnika kredita.

Sredstva iz stava 1.
ovog člana deo su budžeta Republike Srbije.



Član
4.

Međunarodno udruženje
za razvoj uplaćuje sredstva iz člana 1. ovog zakona Srbiji i Crnoj Gori u
evrima, na račun iz člana 3. ovog zakona.

Narodna banka
Srbije, na ime sredstava iz stava 1. ovog člana, uplaćuje dinarsku
protivvrednost tih sredstava, po kursu koji važi na dan uplate, i to na račun
budžeta Republike Srbije, na osnovu zahteva Republike Srbije, odnosno nadležnog
ministarstva finansija i ekonomije.



Član
5.

Radi izmirivanja
obaveza iz ovog zakona, Republika Srbija je dužna da obezbeđuje dinarska
sredstva u budžetu, a kao instrument obezbeđenja daće Srbiji i Crnoj Gori
kontragaranciju za uredno izmirivanje obaveza, u roku od 30 dana od dana stupanja
na snagu ovog zakona.

Sredstva iz stava 1.
ovog člana Republika Srbija prenosi na poseban račun Srbije i Crne Gore kod
Narodne banke Srbije, sa isključivom namenom otplate obaveza iz ovog zakona.



Član
6.

Srbija i Crna Gora
izmirivaće obaveze prema Međunarodnom udruženju za razvoj po osnovu sredstava iz
člana 5. ovog zakona.



Član
7.

Zajmoprimac
otplaćuje obaveze iz ovog zakona u roku od 20 godina, počev od 15. februara
2013. godine do 15. avgusta 2023. godine, i to u polugodišnjim ratama (15.
februara i 15. avgusta svake godine), s tim da svaka rata iznosi 5% iznosa iz
člana 1. ovog zakona.



Član
8.

Zajmoprimac se
obavezuje da Međunarodnom udruženju za razvoj plaća troškove u skladu sa
sporazumom iz člana 2. ovog zakona, s tim da Republika Srbija obezbeđuje
dinarska sredstva u budžetu i prenosi ih na poseban račun Srbije i Crne Gore iz
člana 5. ovog zakona.

Troškovi iz stava 1.
ovog člana plaćaju se polugodišnje (15. februara i 15. avgusta svake godine),
počev od dana kada Međunarodno udruženje za razvoj potvrdi ratifikacione dokumente.



Član
9.

Кursne razlike koje
mogu nastati u vezi sa izmirivanjem obaveza u smislu ovog zakona snosi Republika
Srbija.



Član
10.

Narodna banka Srbije
naplaćuje od Republike Srbije troškove za transfer sredstava za otplatu obaveza
Međunarodnom udruženju za razvoj, kao i proviziju za usluge koje pruža u smislu
ovog zakona.



Član
11.

Ovaj zakon stupa na
snagu narednog dana od dana objavljivanja u “Službenom listu SCG”.





