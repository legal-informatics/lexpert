


ZAКON
o cevovodnom transportu gasovitih i tečnih ugljovodonika i 
distribuciji gasovitih ugljovodonika
„Službeni glasnik RS“ broj 104 od 16. decembra 2009.
I. UVODNE ODREDBE
Član 1. 
Ovim zakonom uređuju se uslovi za bezbedan i nesmetan 
cevovodni transport gasovitih i tečnih ugljovodonika i distribuciju gasovitih 
ugljovodonika, projektovanje i izgradnja, održavanje i korišćenje cevovoda i 
unutrašnjih gasnih instalacija. 
1. Pojmovi
Član 2. 
Pojmovi upotrebljeni u ovom zakonu imaju sledeće značenje:
1) cevovodni transport je transport gasovitih i tečnih 
ugljovodonika naftovodima, produktovodima i gasovodima radnog pritiska većeg od 
16 bar;
2) distribucija je prenos gasovitih ugljovodonika od 
gasovoda za transport do kupca, gasovodima radnog pritiska 16 bar i niži;
3) cevovod je funkcionalno spojen niz cevi sa pripadajućom 
armaturom i opremom, koje su povezane i postavljene na propisan način, koji služi 
za transport tečnih i gasovitih ugljovodonika i distribuciju gasovitih 
ugljovodonika: gasovodi, naftovodi i produktovodi;
4) gasovod je cevovod za transport i distribuciju gasovitih 
ugljovodonika. Gasovodi su međudržavni sistem cevovoda za transport gasa, 
cevovodi od prijemnih stanica, od otpremnih i sabirno-otpremnih stanica na 
eksploatacionim poljima, od mesta prerade, pripreme, od postrojenja za 
regasifikaciju, od i do skladišta za prirodni gas do kupca uključujući i cevovode 
za distribuciju prirodnog gasa. Sastavni delovi gasovoda su: kompresorske 
stanice, čistačke stanice, pomoćni rezervoari i posude pod pritiskom, blok 
stanice, sistemi katodne zaštite, armature, merno-regulacione stanice, sistem za 
daljinski nadzor i upravljanje, sistemi za odorizaciju, telekomunikaciona mreža za 
potrebe sistema daljinskog nadzora i druga odgovarajuća postrojenja i uređaji;
5) naftovod je cevovod za transport sirove nafte od 
otpremne stanice, sabirno-otpremne stanice ili terminala do rafinerije nafte, 
kao i međudržavni sistem za transport nafte. Sastavni delovi naftovoda su: 
pumpne i čistačke stanice, sistemi katodne zaštite, armature, mernoregulaciona 
oprema, sistem za daljinski nadzor i upravljanje, telekomunikaciona mreža za 
potrebe sistema daljinskog nadzora i druga odgovarajuća postrojenja i uređaji;
6) produktovod je cevovod koji služi za transport tečnih 
derivata nafte od rafinerijskog postrojenja do kupca ili skladišta. Sastavni 
delovi produktovoda su: pumpne stanice, armature, merno-regulaciona oprema, 
sistemi katodne zaštite, telekomunikaciona mreža za potrebe sistema daljinskog 
nadzora i druga odgovarajuća postrojenja i uređaji;
7) cevovodni sistem je sistem od više cevovoda koji su 
spojeni u jednu tehničko-tehnološku celinu, odnosno mrežu, koja služi za 
transport ili distribuciju tečnih, odnosno gasovitih ugljovodonika na određenom 
području;
8) međudržavni sistem za transport nafte, odnosno gasa je 
sistem za transport nafte ili prirodnog gasa, odnosno njihovih prerađenih 
proizvoda koji prelazi preko teritorije Republike Srbije i teritorija drugih 
država; 
9) gasoviti i tečni ugljovodonici su: prirodni gas, biogas, 
gas iz postrojenja za gasifikaciju i njihove smeše, sirova nafta, gasni kondenzat 
i gasoviti i tečni derivati nafte, propisanih fizičko-hemijskih karakteristika;

10) unutrašnje gasne instalacije su: gasovodi, spojni 
vodovi, pripadajuća zaporna, regulaciona i sigurnosna armatura i oprema koja 
počinje iza izlazne protivpožarne slavine merno-regulacione stanice ili iza 
izlaznog spojnog voda merno-regulacionog seta, na kome se prirodni gas predaje 
kupcu, a zaključno sa vrhom kanala za odvod produkata sagorevanja, osim trošila; 

11) trošila su aparati sa otvorenim plamenom u kojima 
sagorevaju gasoviti i tečni ugljovodonici priključeni na unutrašnje gasne 
instalacije; 
12) odorizacija je dodavanje sredstava karakterističnog, 
neprijatnog i jakog mirisa prirodnom gasu, biogasu i tečnom naftnom gasu, u cilju 
utvrđivanja njegovog nekontrolisanog isticanja;
13) tehničko rukovođenje su stručni poslovi organizacije i 
kontrole funkcionisanja i održavanja cevovodnog sistema ili njegovog dela, odnosno 
pogona, kao i rukovođenje radom lica koja rukuju i održavaju cevovode;
14) rukovanje su stručni poslovi i radnje kod puštanja, 
zaustavljanja, punjenja, pražnjenja, manipulacije cevovoda, kao i druge radnje koje se 
obavljaju radi obavljanja transporta i distribucije cevovodima;
15) održavanje je zbir mera i radnji za utvrđivanje i 
ocenjivanje stvarnog stanja cevovoda i aktivnosti u cilju očuvanja stalne tehničke 
ispravnosti cevovoda i uspostavljanje potrebnog stanja radi obezbeđenja uslova za 
bezbedan i nesmetan transport i distribuciju cevovodima;
16) energetski subjekt je pravno lice, odnosno preduzetnik, 
koje je upisano u registar za obavljanje energetskih delatnosti u oblasti 
cevovodnog transporta i/ili distribucije;
17) kupac je pravno ili fizičko lice koje kupuje gasovite i 
tečne ugljovodonike za svoje potrebe;
18) zaštitni pojas cevovoda je propisani prostor sa jedne i 
druge strane cevovoda, računajući od ose cevovoda, u kome drugi objekti utiču na 
njihovu sigurnost;
19) radni pojas je propisani minimalni prostor duž trase 
cevovoda potreban za njihovu nesmetanu izgradnju i održavanje;
20) zone opasnosti su propisani delovi prostora u kojima se 
nalaze ili postoji mogućnost da se nađu zapaljive i eksplozivne smeše para, 
tečnosti i vazduha, odnosno gasa i vazduha.
II. USLOVI ZA BEZBEDAN I NESMETAN CEVOVODNI TRANSPORT 
GASOVITIH I TEČNIH UGLJOVODONIКA I DISTRIBUCIJU GASOVITIH UGLJOVODONIКA
1. Projektovanje i izgradnja
Član 3.
Cevovodi se projektuju i grade u koridoru utvrđenom 
prostornim planom na trasi za koju se utvrdi da se u pogledu prirodnih i radom 
stvorenih uslova i primenom propisa obezbeđuje bezbednost cevovoda i sigurnost 
života i zdravlja ljudi, životne sredine i materijalnih dobara.
Trasa cevovoda se obeležava na propisan način.
Cevovodi na kojima se ne primenjuje pravo pristupa treće 
strane, nisu namenjeni obavljanju delatnosti od opšteg interesa i ne mogu se 
graditi primenom eksproprijacije. 
Član 4. 
Ministar nadležan za poslove energetike (u daljem tekstu: 
ministar) po pribavljenim mišljenjima ministra nadležnog za unutrašnje poslove i 
ministra nadležnog za zaštitu životne sredine i prostorno planiranje, propisuje 
uslove za: izbor trase cevovoda, lokaciju i način izgradnje objekata koji su 
sastavni delovi cevovoda; izbor materijala, opreme i uređaja, radne parametre 
cevovoda; način merenja količina gasovitih i tečnih ugljovodonika; regulaciju 
pritiska i merama sigurnosti od prekoračenja dozvoljenog radnog pritiska; 
obeležavanje trase cevovoda; zaštitni pojas cevovoda, naseljenih zgrada, objekata 
i infrastrukturnih objekata u zaštitnom pojasu cevovoda i radni pojas; zone 
opasnosti i zaštitu od korozije cevovoda. 
Član 5.
Cevovodni sistem mora biti opremljen sistemom za daljinski 
nadzor i upravljanje i sistemom veza, u cilju ostvarivanja bezbednog i nesmetanog 
prenosa informacija koje se odnose na njihovo korišćenje i održavanje. 

Ministar propisuje uslove i način daljinskog nadzora i 
upravljanja i sistema veza iz stava 1. ovog člana. 
Član 6.
Električna oprema i instalacije u zonama opasnosti moraju 
biti izvedeni u protivpožarnoj i protiveksplozivnoj zaštiti, u skladu sa 
tehničkim i drugim propisima.
Ministar, po pribavljenom mišljenju ministra nadležnog za 
unutrašnje poslove, propisuje uslove projektovanja, ugradnje i održavanja opreme i 
instalacija iz stava 1. ovog člana. 
Član 7.
Prirodni gas, tečni naftni gas i biogas za propisane vidove 
potrošnje moraju se odorisati.
Ministar propisuje uslove projektovanja sistema odorizacije 
gasovitih ugljovodonika, izbor sredstava za odorizaciju i način odorisanja. 

2. Ispitivanje i puštanje u rad
Član 8. 
U toku izgradnje, a pre puštanja u rad cevovoda, vrši se 
njihovo ispitivanje.
Ministar propisuje uslove i način ispitivanja cevovoda u 
toku izgradnje, a pre njihovog puštanja u rad. 
Član 9. 
Puštanje u rad cevovoda vrši se u skladu sa zakonom, 
tehničkim i drugim propisima.
3. Кorišćenje i održavanje
Član 10.
Ministar propisuje uslove i način korišćenja i rukovanja 
cevovodima i njihovo održavanje u toku rada, remonta i vanrednih događaja; zaštite 
od korozije i propuštanja cevovoda; pregled i održavanje sigurnosnih uređaja; 
ispitivanje zamenjenih delova i izvršenih popravki kvarova; evidentiranje kvarova; 
stanje korozije i propuštanja cevovoda; način obavezne i povremene kontrole 
cevovoda i vođenje posebne evidencije o izvršenoj kontroli. 
Član 11.
Energetski subjekt koji obavlja delatnost transporta, 
odnosno distribucije cevovodima dužan je da svojim aktima utvrdi funkcionalne 
zahteve, postupak i način rukovanja cevovodima prema preporuci proizvođača 
opreme, kao i postupak i periodiku održavanja cevovoda, u skladu sa zakonom, 
tehničkim i drugim propisima. 
Član 12.
Cevovodi ili delovi cevovoda koji se više neće koristiti, 
moraju se fizički odvojiti od cevovodnog sistema, uređaja ili postrojenja, 
očistiti od ugljovodonika i zapaljivih smeša, inertizovati i zatvoriti. 

Ministar propisuje uslove i način postupanja sa cevovodima 
iz stava 1. ovog člana. 
Član 13.
Cevovodi ili delovi cevovoda i njihovih uređaja i postrojenja 
koji su privremeno isključeni iz upotrebe, kao i novi ili rekonstruisani cevovodi 
koji nisu pušteni u rad u propisanom roku mogu se pustiti u rad, nakon ponovo 
izvršenog ispitivanja, u skladu sa članom 9. ovog zakona. 
Isključenjem iz stava 1. ovog člana ne smatra se isključenje 
koje je u funkciji održavanja cevovoda. 
Član 14.
Energetski subjekt koji obavlja delatnost transporta, 
odnosno distribucije cevovodima dužan je da vodi evidenciju o transportovanim i 
distribuiranim količinama gasovitih i tečnih ugljovodonika i da podatke iz te 
evidencije u propisanom roku dostavlja ministarstvu nadležnom za poslove 
energetike. 
Ministar bliže propisuje način vođenja evidencije o 
transportovanim i distribuiranim količinama gasovitih i tečnih ugljovodonika iz 
stava 1. ovog člana.
4. Stručna osposobljenost
Član 15. 
Poslove tehničkog rukovođenja, rukovanja i održavanja 
naftovoda i unutrašnjih gasnih instalacija mogu obavljati samo lica koja 
ispunjavaju uslove, u skladu sa ovim zakonom i drugim propisima.
Poslove tehničkog rukovođenja cevovodnim sistemom odnosno 
rukovođenja pogonom ili delovima cevovodnog sistema može obavljati diplomirani 
inženjer odgovarajuće struke sa tri godine radnog iskustva na poslovima 
transporta, odnosno distribucije cevovodima i položenim stručnim ispitom. 

Poslove rukovanja naftovoda može obavljati lice koje ima IV 
stepen stručne spreme, odnosno obrazovanje koje odgovara tom stepenu stručne 
spreme odgovarajuće tehničke struke, sa radnim iskustvom od najmanje dve godine 
na poslovima rukovanja cevovodima i položenim stručnim ispitom. 
Poslove održavanja naftovoda i unutrašnjih gasnih instalacija 
može obavljati lice koje ima najmanje III stepen stručne spreme, odnosno 
obrazovanje koje odgovara tom stepenu stručne spreme, odgovarajuće tehničke 
struke sa radnim iskustvom od najmanje dve godine na poslovima održavanja 
cevovoda, odnosno unutrašnjih gasnih instalacija i položenim stručnim ispitom. 

Član 16.
Stručna osposobljenost za obavljanje poslova tehničkog 
rukovođenja, rukovanja i održavanja naftovoda i unutrašnjih gasnih instalacija, 
proverava se polaganjem stručnog ispita.
Stručni ispit polaže se pred komisijom koju obrazuje 
Ministar, odnosno starešina nadležnog organa autonomne pokrajine za lica koja su 
zaposlena kod energetskog subjekta koji ima sedište na teritoriji autonomne 
pokrajine.
Ministar propisuje uslove, program i način polaganja 
stručnog ispita iz stava 2. ovog člana.
5. Mere zaštite
Član 17.
Energetski subjekt koji obavlja delatnost transporta, 
odnosno distribucije cevovodima, dužan je da sprovodi mere bezbednosti i zdravlja 
na radu, mere zaštite životne sredine i mere zaštite od požara i eksplozije, u 
skladu sa zakonom, tehničkim i drugim propisima. 
Član 18.
Prilikom korišćenja i održavanja cevovoda može se iz cevovoda 
povremeno, na propisanim mestima, ispuštati u okolinu ili spaljivati na baklji 
samo neotrovni gas ili tečnost koja pod atmosferskim uslovima postaje gasovita.

Prilikom korišćenja i održavanja cevovoda može se iz cevovoda 
ispuštati samo tečna faza.
Ministar propisuje proceduru ispuštanja tečne faze iz stava 
2. ovog člana. 
Član 19.
Energetski subjekt koji obavlja delatnost transporta, 
odnosno distribucije cevovodima dužan je da u zonama opasnosti preduzima mere 
zaštite od požara i eksplozije, u skladu sa zakonom, tehničkim i drugim 
propisima. 
Član 20. 
U zaštitnom pojasu cevovoda ne smeju se izvoditi radovi i 
druge aktivnosti izuzev poljoprivrednih radova dubine do 0,5 metara bez pismenog 
odobrenja energetskog subjekta koji obavlja delatnost transporta, odnosno 
distribucije cevovodima. 
Energetski subjekt koji obavlja delatnost transporta, 
odnosno distribucije cevovodima izdaje odobrenje sa uslovima za izvođenje radova u 
zaštitnom pojasu cevovoda, ukoliko utvrdi da u zaštitnom pojasu cevovoda postoje 
tehničke mogućnosti za izvođenje radova i drugih aktivnosti iz stava 1. ovog 
člana.
Pravno ili fizičko lice koje je dobilo odobrenje iz stava 1. 
ovog člana mora prilikom izvođenja radova, odnosno drugih aktivnosti u zaštitnom 
pojasu cevovoda sprovoditi mere zaštite prema uputstvu energetskog subjekta koji 
obavlja delatnost transporta, odnosno distribucije cevovodima.
Кontrolu nad sprovođenjem mera iz st. 2. i 3. ovog člana 
vrši ovlašćeno lice energetskog subjekta koji je izdao odobrenje. 
Član 21.
Energetski subjekt koji obavlja delatnost transporta, 
odnosno distribucije cevovodima dužan je da obezbedi zaštitu cevovoda, odnosno 
njegovih pripadajućih nadzemnih uređaja, postrojenja i objekata od neovlašćene 
upotrebe ili oštećenja.
Ministar propisuje uslove i način zaštite cevovoda, odnosno 
njegovih pripadajućih nadzemnih uređaja, postrojenja i objekata od neovlašćene 
upotrebe ili oštećenja iz stava 1. ovog člana. 
Član 22.
Energetski subjekt koji obavlja delatnost transporta, 
odnosno distribucije cevovodima dužan je da postavljene oznake na trasi cevovoda 
održava i da oznake koje su oštećene ili koje nedostaju, dovede odmah u 
prvobitno stanje, odnosno da ih bez odlaganja zameni. 
Član 23. 
Energetski subjekt koji obavlja delatnost transporta, 
odnosno distribucije cevovodom dužan je da trajno čuva celokupnu dokumentaciju o 
projektovanju, izgradnji, ispitivanju, puštanju u rad, korišćenju, održavanju i merama 
zaštite cevovoda. 
6. Unutrašnje gasne instalacije
Član 24. 
Ministar propisuje način projektovanja, izgradnje i izmene 
unutrašnjih gasnih instalacija. 
Član 25.
Кupac prirodnog gasa dužan je da obezbedi održavanje 
unutrašnjih gasnih instalacija u svom objektu.
Održavanje unutrašnjih gasnih instalacija može da vrši pravno 
lice, preduzetnik, odnosno sam kupac ako ima odgovarajuće uređaje i opremu i 
najmanje tri zaposlena lica koja ispunjavaju uslove iz člana 15. stav 4. ovog 
zakona.
Ispunjenost uslova iz stava 2. ovog člana utvrđuje rešenjem 
ministarstvo nadležno za poslove energetike.
Ministar propisuje uslove i način održavanja unutrašnjih 
gasnih instalacija iz stava 1. ovog člana. 
Član 26. 
Lica iz člana 25. stav 2. ovog zakona dužna su da vode 
posebnu evidenciju o izvedenim radovima na održavanju unutrašnjih gasnih 
instalacija. 
Član 27.
Ministar propisuje uslove i način izbora, ugradnje, 
ispitivanja i puštanje u rad trošila. 
Član 28.
U slučaju neispravnosti unutrašnjih gasnih instalacija kupac 
je dužan da bez odlaganja zatvori dovod gasa u unutrašnje gasne instalacije, 
obezbedi preduzimanje mera na sanaciji neispravnosti i o tome odmah obavesti 
energetskog subjekta na čiji su gasovod priključeni njegovi objekti. 

Član 29. 
Lice iz člana 25. stav 2. ovog zakona koje održava 
unutrašnje gasne instalacije dužno je da: 
1) organizuje neprekidno dežurstvo za hitne intervencije na 
unutrašnjim gasnim instalacijama; 
2) na zahtev kupca odmah izvrši kontrolu, odnosno popravku 
dela unutrašnjih gasnih instalacija; 
3) obavesti kupca prirodnog gasa ukoliko postoji osnovana 
sumnja u ispravnost unutrašnjih gasnih instalacija ili ukoliko utvrdi 
nepravilnosti na istim, koje mogu da predstavljaju neposrednu opasnost za 
sigurnost života i zdravlja ljudi, životnu sredinu i materijalna dobra;
4) bez odlaganja obavesti energetski subjekt na čiji gasovod 
su priključene unutrašnje gasne instalacije kupca iz tačke 3. ovog člana ukoliko 
postoji osnovana sumnja u ispravnost unutrašnjih gasnih instalacija ili ukoliko 
utvrdi nepravilnosti na istim, koje mogu da predstavljaju neposrednu opasnost za 
sigurnost života i zdravlja ljudi, životnu sredinu i materijalna dobra.
Energetski subjekt na čiji gasovod su priključene unutrašnje 
gasne instalacije dužan je da bez odlaganja prekine isporuku prirodnog gasa 
kupcu, dok lice koje održava unutrašnje gasne instalacije ne izda pisanu potvrdu 
da su otklonjene sve nepravilnosti na unutrašnjim gasnim instalacijama. 

Član 30.
Energetski subjekt na čiji gasovod su priključene unutrašnje 
gasne instalacije, vrši proveru dokumentacije o ispravnosti tih instalacija, na 
propisani način. 
III. INSPEКCIJSКI NADZOR
Član 31. 
Inspekcijski nadzor nad sprovođenjem odredaba ovog zakona i 
propisa donetih na osnovu ovog zakona vrši ministarstvo nadležno za poslove 
energetike preko inspektora opreme pod pritiskom.
Autonomnoj pokrajini poverava se vršenje inspekcijskog 
nadzora na teritoriji autonomne pokrajine. 
Član 32.
U vršenju inspekcijskog nadzora, inspektor opreme pod 
pritiskom ima pravo i dužnost: 
1) da naredi otklanjanje nepravilnosti i nedostataka u vezi 
sa izgradnjom, korišćenjem, održavanjem i merama zaštite cevovoda, odnosno u vezi 
sa bezbednim i nesmetanim transportom, odnosno distribucijom cevovodima; 

2) da obustavi transport, odnosno distribuciju prirodnog 
gasa kupcu, ako utvrdi povredu ovog zakona i propisa donetih na osnovu ovog 
zakona, a utvrđene nepravilnosti i nedostaci nisu otklonjeni u roku koji je 
odredio ili ako utvrdi da utvrđene nepravilnosti i nedostaci predstavljaju 
neposrednu opasnost za sigurnost života i zdravlja ljudi, životnu sredinu i 
materijalna dobra; 
3) da podnese prijavu nadležnom organu za učinjeno krivično 
delo ili privredni prestup i da podnese zahtev za pokretanje prekršajnog 
postupka;
4) da obustavi radove u zaštitnom pojasu cevovoda ako se 
isti ne obavljaju u skladu sa važećim propisima i odobrenjem iz člana 20. stav 2. 
ovog zakona i o tome obavesti druge nadležne inspektore.
Inspektor opreme pod pritiskom vrši i druge poslove 
utvrđene zakonom ili propisom donetim na osnovu ovog zakona. 
Član 33. 
Na rešenje inspektora opreme pod pritiskom može se izjaviti 
žalba Ministru u roku od 15 dana od dana prijema rešenja.
Žalba na rešenje iz stava 1. ovog člana ne odlaže izvršenje 
rešenja. 
IV. КAZNENE ODREDBE
Član 34. 
Novčanom kaznom od 100.000 do 3.000.000 dinara kazniće se 
za privredni prestup investitor koji ima svojstvo pravnog lica ako: 

1) ne obeleži trasu cevovoda, ne uskladi način merenja 
količine gasovitih i tečnih ugljovodonika i ne obezbedi zaštitu od korozije (član 
4);
2) ako cevovodni sistem ne opremi sistemom za daljinski 
nadzor i upravljanje i sistemom veza, u cilju ostvarivanja bezbednog i nesmetanog 
prenosa informacija koje se odnose na njihovo korišćenje i održavanje (član 5);
3) ako električnu opremu i instalacije u zonama opasnosti 
ne izvede u protivpožarnoj i protiveksplozivnoj zaštiti u skladu sa tehničkim i 
drugim propisima (član 6);
4) ako u toku izgradnje, a pre puštanja u rad cevovoda ne 
vrši njegovo ispitivanje (član 8); 
5) ako puštanje u rad cevovoda ne izvrši u skladu sa 
zakonom, tehničkim i drugim propisima (član 9).
Za privredni prestup iz stava 1. ovog člana kazniće se i 
odgovorno lice investitora koji ima svojstvo pravnog lica novčanom kaznom od 
10.000 do 200.000 dinara. 
Član 35. 
Novčanom kaznom od 100.000 do 3.000.000 dinara kazniće se 
za privredni prestup energetski subjekt koji ima svojstvo pravnog lica koji 
obavlja delatnost transporta cevovodima, odnosno distribucije ako: 

1) ne vrši odorizaciju (član 7);
2) ne koristi i ne održava cevovode u skladu sa zakonom, 
tehničkim i drugim propisima (član 10); 
3) aktima ne utvrdi funkcionalne zahteve, postupak i način 
rukovanja, korišćenja i održavanja cevovoda, u skladu sa zakonom, tehničkim i 
drugim propisima (član 11); 
4) cevovode ili delove cevovoda koji se više neće 
koristiti, na propisan način fizički ne odvoje od cevovodnog sistema, uređaja 
ili postrojenja, očiste od ugljovodonika i zapaljivih smeša, inertizuju i zatvore 
(član 12); 
5) ne izvrši ispitivanje pre uvođenja u upotrebu cevovoda ili 
delova cevovoda i njihovih uređaja i postrojenja koji su privremeno bili isključeni 
iz upotrebe, kao i novih ili rekonstruisanih cevovoda koji nisu pušteni u rad 
(član 13 stav 1); 
6) ne sprovodi propisane mere zaštite na radu, mere zaštite 
životne sredine i mere zaštite od požara i eksplozije (član 17);
7) bez odlaganja ne prekine isporuku prirodnog gasa kupcu, 
dok lice koje održava unutrašnje gasne instalacije ne izda pisanu potvrdu da su 
otklonjene sve nepravilnosti na unutrašnjim gasnim instalacijama (član 29. stav 
2);
8) ne vrši proveru dokumentacije o ispravnosti unutrašnjih 
gasnih instalacija (član 30). 
Za privredni prestup iz stava 1. ovog člana kazniće se i 
odgovorno lice u energetskom subjektu koji ima svojstvo pravnog lica koje obavlja 
delatnost transporta, odnosno distribucije gasovodom, naftovodom ili 
produktovodom novčanom kaznom od 10.000 do 200.000 dinara. 
Član 36. 
Novčanom kaznom od 50.000 do 1.000.000 dinara kazniće se za 
prekršaj energetski subjekt koji obavlja delatnost transporta gasovodom, 
naftovodom ili produktovodom ako: 
1) ako cevovodni sistem ne opremi sistemom za daljinski 
nadzor i upravljanje i sistemom veza (član 5); 
2) ako ne vodi propisanu evidenciju o transportovanim i 
distribuiranim količinama gasovitih ili tečnih ugljovodonika cevovodima ili ako 
podatke iz te evidencije ne dostavlja ili ih ne dostavlja u propisanom roku 
ministarstvu nadležnom za poslove energetike (član 14); 
3) ako poslove tehničkog rukovođenja, rukovanja i održavanja 
cevovoda obavlja lice koje ne ispunjava propisane uslove (član 15); 

4) ako se ne pridržava obaveze da iz sistema cevovoda može 
povremeno na propisanim mestima u okolinu da ispušta ili spaljuje na baklji samo 
neotrovan gas ili tečnost koja pod atmosferskim uslovima postaje gasovita, ili 
da zbog korišćenja i održavanja cevovoda može iz cevovoda ispuštati samo tečnu 
fazu (član 18);
5) ako u zonama opasnosti ne preduzima propisane mere 
zaštite od požara i eksplozije (član 19); 
6) ako ne obezbedi propisanu zaštitu cevovoda, odnosno 
njegovih pripadajućih nadzemnih uređaja, postrojenja i objekata od neovlašćene 
upotrebe ili oštećenja (član 21); 
7) ako postavljene oznake na trasi cevovoda ne održava i ako 
oznake koje su oštećene ili koje nedostaju ne dovede u prvobitno stanje, odnosno 
ako ih ne zameni (član 22); 
8) ako trajno ne čuva celokupnu dokumentaciju o 
projektovanju, izgradnji, ispitivanju, puštanju u rad, korišćenju, održavanju i merama 
zaštite cevovoda (član 23).
Za prekršaj iz stava 1. ovog člana kazniće se i odgovorno 
lice u energetskom subjektu koji obavlja delatnost transporta gasovodom, 
naftovodom ili produktovodom novčanom kaznom od 2.000 do 50.000 dinara. 

Član 37. 
Novčanom kaznom od 50.000 do 1.000.000 dinara kazniće se za 
prekršaj privredno društvo ili drugo pravno lice ako: 
1) u zaštitnom pojasu cevovoda izvodi radove ili druge 
aktivnosti pre nego što o tome dobije pismeno odobrenje energetskog subjekta koji 
obavlja delatnost transporta, odnosno distribucije cevovodima (član 20. stav 1); 

2) prilikom izvođenja radova, odnosno drugih aktivnosti u 
zaštitnom pojasu cevovoda ne preduzima mere zaštite prema uputstvu energetskog 
subjekta koji obavlja delatnost transporta, odnosno distribucije cevovodima (član 
20. stav 3); 
3) ne obezbedi održavanje unutrašnjih gasnih instalacija u 
svom objektu (član 25. stav 1);
4) ne vode posebnu evidenciju o izvedenim radovima na 
održavanju unutrašnjih gasnih instalacija (član 26);
5) u slučaju neispravnosti unutrašnjih gasnih instalacija, 
bez odlaganja ne zatvori dovod gasa u svoje unutrašnje gasne instalacije, ne 
obezbedi preduzimanje mera na sanaciji neispravnosti i o tome ne obavesti 
energetskog subjekta na čiji su gasovod priključeni njegovi objekti (član 28).
Za prekršaj iz stava 1. ovog člana kazniće se i odgovorno 
lice u privrednom društvu ili drugom pravnom licu novčanom kaznom od 2.000 do 
50.000 dinara. 
Za prekršaj iz stava 1. ovog člana kazniće se novčanom 
kaznom od 50.000 do 500.000 dinara i preduzetnik. 
Član 38. 
Novčanom kaznom od 50.000 do 1.000.000 dinara kazniće se za 
prekršaj lice koje održava unutrašnje gasne instalacije kupca ako: 

1) ne vodi posebnu evidenciju o izvedenim radovima na 
održavanju unutrašnjih gasnih instalacija (član 26);
2) ne postupa u skladu sa odredbom člana 29. stav 1. ovog 
zakona.
Za prekršaj iz stava 1. ovog člana kazniće se i odgovorno 
lice u subjektu iz člana 25. stav 2. novčanom kaznom od 2.000 do 50.000 dinara.

Član 39. 
Novčanom kaznom od 2.000 do 50.000 dinara kazniće se za 
prekršaj fizičko lice ako izvrši prekršaj iz člana 37. stav 1. i člana 38. stav 
1. ovog zakona. 
V. PRELAZNE I ZAVRŠNE ODREDBE
Član 40. 
Propisi za izvršavanje ovog zakona doneće se u roku od dve 
godine od dana stupanja na snagu ovog zakona. 
Do donošenja propisa za izvršenje ovog zakona primenjivaće se 
propisi koji su na snazi. 
Član 41. 
Energetski subjekti koji obavljaju delatnost transporta, 
odnosno distribucije cevovodima dužni su da usklade svoje poslovanje sa odredbama 
ovog zakona u roku od četiri godine od dana stupanja na snagu ovog zakona. 

Član 42. 
Cevovodni sistemi moraju se opremiti sistemom za daljinski 
nadzor i upravljanje i sistemom veza u skladu sa ovim zakonom u roku od pet godina 
od dana stupanja na snagu propisa iz člana 5. stav 2. ovog zakona. 

Član 43. 
Danom stupanja na snagu ovog zakona prestaje da važi Zakon o 
cevovodnom transportu gasovitih i tečnih ugljovodonika („Službeni list SRJ”, broj 
29/97). 
Član 44. 
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.

