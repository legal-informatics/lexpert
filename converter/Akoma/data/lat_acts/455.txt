





	Redakcijski prečišćen tekst








ZAКON


o štrajku


"Službeni list SRJ", broj 29 od 
26. 
juna 1996, 
"Službeni glasnik RS", br. 
101 od 21. novembra 2005 -  

dr. zakon, 103 od 30. oktobra 2012 - US




Član 1.

Štrajk je prekid rada koji zaposleni organizuju radi zaštite svojih 
profesionalnih i ekonomskih interesa po osnovu rada. 

Zaposleni slobodno odlučuju o svom učešću u štrajku. 



Član 2.

Štrajk se može organizovati u preduzeću ili drugom pravnom licu, 
odnosno u njihovom delu ili kod fizičkog lica koje obavlja privrednu ili drugu 
delatnost ili uslugu (u daljem tekstu: poslodavac), ili u grani i delatnosti, ili 
kao generalni štrajk. 

Štrajk se može organizovati i kao štrajk upozorenja. 

Štrajk upozorenja može trajati najduže jedan sat. 



Član 3.

Odluku o stupanju u štrajk i štrajk upozorenja kod poslodavca donosi 
organ sindikata određen opštim aktom sindikata ili većina zaposlenih. 

Odluku o stupanju u štrajk u grani i delatnosti donosi nadležni 
organ sindikata u republici članici, odnosno Saveznoj Republici Jugoslaviji. 

Odluku o stupanju u generalni štrajk donosi najviši organ sindikata 
u republici članici, odnosno u Saveznoj Republici Jugoslaviji. 



Član 4.

Odlukom o stupanju u štrajk utvrđuju se: zahtevi zaposlenih; vreme 
početka štrajka; mesto okupljanja učesnika u štrajku ako se štrajk ispoljava 
okupljanjem zaposlenih i štrajkački odbor koji zastupa interese zaposlenih i u 
njihovo ime vodi štrajk. 



Član 5.

Štrajkački odbor je dužan da štrajk najavi dostavljanjem poslodavcu 
odluke o stupanju u štrajk, najdocnije pet dana pre dana određenog za početak 
štrajka, odnosno dvadeset četiri časa pre početka štrajka upozorenja, ako ovim 
zakonom nije utvrđen drugi rok. 

Odluka o stupanju u štrajk zaposlenih u grani ili delatnosti ili u 
generalni štrajk dostavlja se nadležnom organu odgovarajućeg udruženja 
poslodavaca, osnivaču i nadležnom državnom organu. 

Ako se štrajk ispoljava okupljanjem zaposlenih, mesto okupljanja 
učesnika u štrajku ne može biti van poslovnih – radnih prostorija, odnosno van 
kruga poslovnog prostora zaposlenih koji stupaju u štrajk. 



Član 6.

Štrajkački odbor i predstavnici organa kojima je štrajk najavljen 
dužni su da, od dana najave štrajka i za vreme štrajka, pokušaju da sporazumno 
reše nastali spor. 

Na poziv strana u sporu, u pregovore o sporazumnom rešenju nastalog 
spora mogu se uključiti predstavnici sindikata ako sindikat nije organizator 
štrajka, odgovarajućih udruženja poslodavaca ako štrajk nije njima najavljen i 
predstavnici nadležnih državnih organa, odnosno organa lokalne samouprave.




Član 7.

Štrajkački odbor i zaposleni koji učestvuju u štrajku dužni su da 
štrajk organizuju i vode na način kojim se ne ugrožava bezbednost lica i imovine 
i zdravlje ljudi, onemogućava nanošenje neposredne materijalne štete i omogućava 
nastavak rada po okončanju štrajka. 

Štrajkački odbor i zaposleni koji učestvuju u štrajku ne mogu 
sprečavati poslodavca da koristi sredstva i raspolaže sredstvima kojima obavlja 
delatnost. 

Štrajkački odbor i zaposleni koji učestvuju u štrajku ne smeju 
sprečavati zaposlene koji ne učestvuju u štrajku da rade. 



Član 8.

Štrajk prestaje sporazumom strana u sporu ili odlukom sindikata, 
odnosno većine zaposlenih o prestanku štrajka. 

Za svaki novi štrajk učesnici u štrajku dužni su da donesu novu 
odluku o štrajku. 



Član 9.

U delatnosti od javnog interesa ili u delatnosti čiji bi prekid 
rada zbog prirode posla mogao da ugrozi život i zdravlje ljudi ili da nanese štetu 
velikih razmera, pravo na štrajk zaposlenih može se ostvariti ako se ispune i 
posebni uslovi utvrđeni ovim zakonom.


Delatnost od javnog interesa, u smislu ovog zakona, jeste delatnost 
koju obavlja poslodavac u oblasti: elektroprivrede, vodoprivrede, saobraćaja, 
informisanja (radio i televizija), PTT usluga, komunalnih delatnosti, proizvodnje 
osnovnih prehrambenih proizvoda, zdravstvene i veterinarske zaštite, prosvete, 
društvene brige o deci i socijalne zaštite.


Od javnog interesa, u smislu ovog zakona, jesu i delatnosti od 
posebnog značaja za odbranu i bezbednost Savezne Republike Jugoslavije koje 
utvrdi nadležni organ u skladu sa saveznim zakonom, kao i poslovi neophodni za 
izvršavanje međunarodnih obaveza Savezne Republike Jugoslavije. 

Delatnosti čiji bi prekid rada po prirodi posla, u smislu ovog 
zakona, mogao da ugrozi život i zdravlje ljudi ili da nanese štetu velikih razmera 
su: hemijska industrija, industrija čelika i crna i obojena metalurgija. 



Član 
10.

Zaposleni koji obavljaju delatnosti iz člana 9. ovog zakona mogu 
početi štrajk ako se obezbedi minimum procesa rada koji obezbeđuje sigurnost 
ljudi i imovine ili je nezamenljiv uslov života i rada građana ili rada drugog 
preduzeća, odnosno pravnog ili fizičkog lica koje obavlja privrednu ili drugu 
delatnost ili uslugu. 

Minimum procesa rada, u smislu stava 1. ovog člana, za javne službe 
i javna preduzeća utvrđuje osnivač, a za drugog poslodavca – direktor, pri čemu 
se polazi od prirode delatnosti, stepena ugroženosti života i zdravlja ljudi i 
drugih okolnosti značajnih za ostvarivanje potreba građana, preduzeća i drugih 
subjekata (godišnje doba, turistička sezona, školska godina i dr.). 

Pri utvrđivanju minimuma procesa rada u smislu stava 2. ovog člana, 
osnivač, odnosno direktor obavezan je da uzme u obzir mišljenje, primedbe i 
predloge sindikata. 

Način obezbeđivanja minimuma procesa rada, u smislu st. 1. i 2. ovog 
člana, utvrđuje se opštim aktom poslodavca, u skladu sa kolektivnim ugovorom. 

Zaposlene koji su dužni da rade za vreme štrajka radi obezbeđivanja 
minimuma procesa rada u smislu st. 1. do 3. ovog člana, po pribavljenom mišljenju 
štrajkačkog odbora, direktor određuje najdocnije pet dana pre početka štrajka. 

Ako se najdocnije pet dana pre početka štrajka ne obezbede uslovi 
iz st. 1. do 4. ovog člana, nadležni državni organ, odnosno nadležni organ 
lokalne samouprave, do dana određenog za početak štrajka, utvrdiće mere i način 
za ispunjenje tih uslova. 



Član 
11.

U delatnostima iz člana 9. ovog zakona štrajk se najavljuje 
poslodavcu, osnivaču, nadležnom državnom organu i nadležnom organu lokalne 
samouprave najdocnije deset dana pre početka štrajka, dostavljanjem odluke o 
stupanju u štrajk i izjave o načinu obezbeđivanja minimuma procesa rada u skladu 
sa članom 10. stav 1. ovog zakona. 



Član 
12.

U delatnostima iz člana 9. ovog zakona, štrajkački odbor, 
poslodavac i predstavnici nadležnog državnog organa, odnosno organa lokalne 
samouprave, pored obaveza iz člana 6. ovog zakona, obavezni su da u periodu od 
najave štrajka do dana određenog za početak štrajka ponude predlog za rešavanje 
spora i da s tim predlogom upoznaju zaposlene koji su najavili štrajk i javnost. 



Član 
13.

Štrajkački odbor dužan je da za vreme štrajka sarađuje s 
poslodavcem radi obezbeđenja minimuma procesa rada iz člana 10. ovog zakona. 

Zaposleni koji obavljaju poslove iz člana 9. ovog zakona dužni su da 
za vreme štrajka izvršavaju naloge poslodavca. 



Član 
14.

Organizovanje štrajka, odnosno učešće u štrajku pod uslovima 
utvrđenim ovim zakonom ne predstavlja povredu radne obaveze, ne može biti osnov 
za pokretanje postupka za utvrđivanje disciplinske i materijalne odgovornosti 
zaposlenog i ne može za posledicu imati prestanak radnog odnosa zaposlenog. 

Zaposleni koji učestvuje u štrajku ostvaruje osnovna prava iz 
radnog odnosa, osim prava na zaradu, a prava iz socijalnog osiguranja – u skladu 
s propisima o socijalnom osiguranju. 

Organizatori štrajka, odnosno učesnici u štrajku koji nije 
organizovan u skladu sa ovim zakonom neće uživati zaštitu utvrđenu u st. 1. i 2. 
ovog člana.




Član 
15.

U toku štrajka organizovanog pod uslovima utvrđenim ovim zakonom 
poslodavac ne može zapošljavati nova lica koja bi zamenila učesnike u štrajku, 
osim ako su ugroženi bezbednost lica i imovine u smislu člana 7. stav 1. ovog 
zakona, održavanje minimuma procesa rada koji obezbeđuje sigurnost imovine i 
lica, kao i izvršavanje međunarodnih obaveza u smislu čl. 9. i 10. ovog zakona. 

Poslodavac ne sme da spreči zaposlenog da učestvuje u štrajku niti 
da upotrebljava mere prinude radi okončanja štrajka, kao ni da po osnovu 
neučestvovanja u štrajku predvidi povoljniju zaradu ili druge povoljnije uslove 
rada za zaposlene koji ne učestvuju u štrajku. 



Član 
16.

Nadležni državni organ dužan je da preduzme neophodne mere 
predviđene zakonom ako oceni da bi povredom odredaba člana 7. stav 1. i čl. 9. i 
10. ovog zakona mogla da nastupi neposredna opasnost ili izuzetno teške 
posledice za život i zdravlje ljudi ili njihovu bezbednost i bezbednost imovine ili 
druge neotklonjive štetne posledice. 



Član 
17.

Inspekcijski nadzor nad primenom odredaba ovog zakona vrši nadležni 
savezni organ.


U vršenju inspekcijskog nadzora nad primenom ovog zakona donosi se 
rešenje kojim se nalaže otklanjanje utvrđenih povreda ovog zakona ako štrajk nije 
organizovan u skladu sa ovim zakonom.




Član 
18.

* Profesionalnom pripadniku Vojske 
Jugoslavije * prestaje radni odnos kada se utvrdi da je 
organizovao štrajk ili učestvovao u štrajku. 

Član štrajkačkog odbora ili učesnik u štrajku koji štrajk 
organizuje i vodi na način kojim se ugrožava bezbednost lica i imovine ili 
zdravlje ljudi ili koji sprečava zaposlene koji ne učestvuju u štrajku da rade, 
odnosno onemogućava nastavak rada po okončanju štrajka ili sprečava poslodavca da 
koristi sredstva i raspolaže sredstvima kojima poslodavac obavlja delatnost čini 
povredu radne dužnosti za koju se može izreći mera prestanka radnog odnosa. 

Zaposleni u delatnostima iz člana 9. ovog zakona koji odbije da 
izvrši nalog poslodavca izdat radi obezbeđivanja minimuma procesa rada čini 
povredu radne dužnosti za koju se može izreći mera prestanka radnog odnosa. 


*Službeni glasnik RS, broj 103/2012 (Odluka 
US)



Član 
19.

Novčanom kaznom od 800.000 do 1.000.000 dinara*
kazniće se za prekršaj preduzeće ili drugo pravno lice: 

1) ako ne obezbedi minimum procesa rada utvrđen opštim aktom u 
skladu sa kolektivnim ugovorom ili ako taj minimum procesa rada ne propiše (član 
10. stav 4); 

2) ako u toku štrajka organizovanog pod uslovima utvrđenim ovim 
zakonom primi nova lica koja bi zamenila učesnike u štrajku, osim ako ovim 
zakonom nije drukčije predviđeno (član 15. stav 1); 

3) ako sprečava zaposlene da učestvuju u štrajku ili upotrebi mere 
prinude radi okončanja štrajka ili ako predvidi povoljniju zaradu ili druge 
povoljnije uslove rada za zaposlene koji ne učestvuju u štrajku (član 15. stav 
2). 

Za radnje iz stava 1. ovog člana kazniće se za prekršaj i odgovorno 
lice u preduzeću ili drugom pravnom licu novčanom kaznom od 40.000 do 50.000 
dinara*. 

Fizičko lice koje obavlja privrednu ili drugu delatnost ili uslugu 
kazniće se za prekršaj iz stava 1. ovog člana novčanom kaznom
od 400.000 do 500.000 dinara*.




*Službeni glasnik RS, broj 101/2005



Član 
20.

Novčanom kaznom od 40.000 do 50.000 dinara*
kazniće se za prekršaj: 

1) član štrajkačkog odbora i zaposleni koji sprečavaju zaposlene 
koji ne učestvuju u štrajku da rade (član 7. stav 3); 

2) zaposleni koji za vreme štrajka odbije da sarađuje s poslodavcem 
radi obezbeđivanja minimuma procesa rada u delatnostima predviđenim ovim zakonom 
ili odbije da izvršava naloge poslodavca (član 10. stav 1. i član 13. stav 2). 




*Službeni glasnik RS, broj 101/2005



Član 
21.

Кolektivni ugovori i opšti akti uskladiće se sa odredbama ovog 
zakona u roku od šest meseci od dana njegovog stupanja na snagu. 



Član 
22.

Danom stupanja na snagu ovog zakona prestaju da važe Zakon o štrajku 
(„Službeni list SFRJ”, br. 23/91 i „Službeni list SRJ”, br. 42/92 i 37/93) i 
član 13. Zakona o izmenama saveznih zakona kojima su određene novčane kazne za 
privredne prestupe i prekršaje („Službeni list SRJ”, br. 24/94 i 41/94). 



Član 
23.

Ovaj zakon stupa na snagu osmog dana od dana objavljivanja u 
„Službenom listu SRJ”.

