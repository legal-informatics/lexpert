



	Redakcijski prečišćen tekst


ZAКON
o jedinstvenom biračkom spisku
„Službeni glasnik RS“ br. 104 od 16. decembra 2009, 99 od 
27. decembra 2011.
I. OSNOVNE ODREDBE
Jedinstveni birački spisak
Član 1.
Jedinstveni birački spisak (u daljem tekstu: birački spisak) 
jeste javna isprava u kojoj se vodi jedinstvena evidencija državljana Republike 
Srbije koji imaju biračko pravo.
Birački spisak je stalan i redovno se ažurira.
Upis u birački spisak je uslov za ostvarivanje biračkog 
prava.
Birač može biti samo jednom upisan u birački spisak.
Birački spisak vodi se po službenoj dužnosti. 

Organi nadležni za vođenje i ažuriranje biračkog spiska
Član 2.
Birački spisak vodi ministarstvo nadležno za poslove 
uprave.
Vođenje biračkog spiska od strane ministarstva nadležnog za 
poslove uprave obuhvata: analiziranje podataka iz biračkog spiska i preduzimanje 
mera radi obezbeđenja njihove međusobne usklađenosti i tačnosti, vršenje promena u 
biračkom spisku (upis, brisanje, izmena, dopuna ili ispravka) nakon zaključenja 
biračkog spiska i obavljanje drugih poslova, u skladu sa ovim zakonom.
Deo biračkog spiska za područje jedinice lokalne samouprave 
ažurira opštinska, odnosno gradska uprava, kao poveren posao.
Ažuriranje dela biračkog spiska za područje jedinice lokalne 
samouprave od strane opštinske, odnosno gradske uprave obuhvata vršenje promena u 
biračkom spisku (upis, brisanje, izmena, dopuna ili ispravka) po službenoj 
dužnosti ili na zahtev građana do zaključenja biračkog spiska i druge poslove, u 
skladu sa ovim zakonom.
Način vođenja i ažuriranja biračkog spiska
Član 3.
Birački spisak vodi se kao elektronska baza podataka i 
ažurira se po jedinstvenoj metodologiji ministarstva nadležnog za poslove 
uprave.
Sadržaj i način korišćenja, vođenja, ispravljanja i zaključivanja 
biračkog spiska i izlaganja delova biračkog spiska za područje jedinice lokalne 
samouprave, kao i druga pitanja od značaja za potpuno i tačno vođenje biračkog 
spiska propisuje ministar nadležan za poslove uprave. 
II. POSTUPAК VOĐENJA BIRAČКOG SPISКA
1. Upis u birački spisak
Lica koja se upisuju u birački spisak
Član 4.
U birački spisak upisuju se lica koja imaju biračko pravo, 
a nakon donošenja odluke o raspisivanju izbora i maloletna lica koja biračko pravo 
stiču najkasnije na dan izbora.
Nadležnost za upis birača u birački spisak
Član 5.
Birača koji nije upisan u birački spisak upisuje u birački 
spisak do njegovog zaključenja opštinska, odnosno gradska uprava, a od njegovog 
zaključenja pa sve do 72 časa pre dana izbora ministarstvo nadležno za poslove 
uprave.
Birača koji ima boravište u inostranstvu i koji 
podnese zahtev za upis u birački spisak neposredno opštinskoj, odnosno gradskoj 
upravi ili preko diplomatsko-konzularnog predstavništva Republike Srbije u 
inostranstvu, u birački spisak upisuje opštinska, odnosno gradska uprava po 
mestu njegovog prebivališta u zemlji.
*Službeni glasnik RS, broj 99/2011
Mesna nadležnost za upis birača u birački spisak
Član 6.
Birač se upisuje u birački spisak prema mestu prebivališta, 
s tim što se na zahtev birača, u birački spisak može upisati i njegovo boravište 
u zemlji, u skladu sa ovim zakonom. 
Birač koji ima boravište u inostranstvu upisuje se u 
birački spisak prema poslednjem prebivalištu pre odlaska u inostranstvo, odnosno 
poslednjem prebivalištu jednog od njegovih roditelja, s tim što se u birački spisak 
upisuju i podaci o njegovom boravištu u inostranstvu. 
Interno raseljeno lice upisuje se u birački spisak prema 
mestu u kome je prijavljeno kao interno raseljeno lice.
Činjenice o biraču koje se upisuju u birački spisak
Član 7.
U birački spisak upisuje se: ime i prezime birača, ime 
jednog od roditelja birača, biračev jedinstveni matični broj građana, datum i 
mesto rođenja birača, pol birača, mesto prebivališta i adresa birača, jedinica 
lokalne samouprave u kojoj birač ima mesto prebivališta, strana država u kojoj 
birač ima boravište, mesto boravišta i adresa birača u inostranstvu i mesto 
boravišta za interno raseljena lica. 
Ime i prezime birača koji je pripadnik nacionalne manjine 
dvojako se upisuje: prvo ćiriličkim pismom prema pravopisu srpskog jezika, a 
potom pismom i prema pravopisu pripadnika nacionalne manjine.
U birački spisak se upisuje i podatak da će birač na 
predstojećim izborima glasati prema mestu boravišta u zemlji, odnosno prema mestu 
boravišta u inostranstvu. Pored podatka da će birač na predstojećim izborima 
glasati prema mestu boravišta u zemlji, u birački spisak se upisuje i mesto i 
adresa njegovog boravišta u zemlji, kao i jedinica lokalne samouprave u kojoj je 
mesto njegovog boravišta.
Upis podataka iz stava 3. ovog člana vrši se počev od dana 
posle raspisivanja izbora, a najkasnije pet dana pre dana zaključenja biračkog 
spiska.
Nakon održanih izbora podaci iz stava 3. ovog člana brišu 
se po službenoj dužnosti iz biračkog spiska u roku od 30 dana od održanih 
izbora.
Ako najkasnije pet dana pre dana zaključenja biračkog spiska 
u birački spisak nije upisan podatak da će birač glasati na predstojećim 
izborima prema mestu boravišta u zemlji, odnosno inostranstvu, birač može glasati 
samo prema mestu prebivališta.
Posebna evidencija biračkih mesta
Član 8.
Uz birački spisak vodi se posebna evidencija biračkih mesta 
koja sadrži broj, adresu, opis i sedište biračkog mesta.
Bliža pravila o načinu vođenja posebne evidencije iz stava 
1. ovog člana i sadržini te evidencije propisuje ministar nadležan za poslove 
uprave. 
2. Promene u biračkom spisku
Rešenja na kojima se zasnivaju promene u biračkom spisku
Član 9.
Svaka promena u biračkom spisku mora da se zasniva na 
odgovarajućem rešenju: rešenju o upisu birača u birački spisak, rešenju o brisanju 
birača iz biračkog spiska ili na rešenju o izmeni, dopuni ili ispravci neke 
činjenice o biraču.
Rešenje na kome se zasniva promena u biračkom spisku donosi 
se po službenoj dužnosti ili na zahtev građana, a na osnovu podataka u matičnim 
knjigama, drugim službenim evidencijama i javnim ispravama. O tim rešenjima se 
vodi evidencija prema propisima o kancelarijskom poslovanju.
Nadležnost za donošenje rešenja na kojima se zasnivaju 
promene u biračkom spisku. Unošenje promena
Član 10.
Rešenja na kojima se zasnivaju promene u biračkom spisku 
donosi do zaključenja biračkog spiska opštinska, odnosno gradska uprava, a od 
zaključenja biračkog spiska pa sve do 72 časa pre dana izbora ministarstvo 
nadležno za poslove uprave.
Rešenje na kome se zasnivaju promene u biračkom spisku 
koje se odnose na birača koji ima boravište u inostranstvu i koji podnese zahtev 
za promenu u biračkom spisku neposredno opštinskoj, odnosno gradskoj upravi ili 
preko diplomatsko-konzularnog predstavništva Republike Srbije u inostranstvu, 
donosi opštinska, odnosno gradska uprava po mestu njegovog prebivališta u zemlji.
Rešenja iz stava 1. ovog člana, kao i rešenja iz stava 
2. ovog člana za interno raseljena lica do zaključenja biračkog spiska donosi 
opštinska, odnosno gradska uprava prema mestu u kome je prijavljeno kao interno 
raseljeno lice.
Rešenje na kome se zasniva izmena u biračkom spisku sprovodi 
po službenoj dužnosti organ koji je rešenje doneo.
*Službeni glasnik RS, broj 99/2011
Promene u biračkom spisku po službenoj dužnosti
Član 11.
Organ koji vodi službenu evidenciju o građanima dužan je da 
svaki podatak koji utiče na potpunost, tačnost i blagovremenost vođenja biračkog 
spiska dostavi u roku od tri dana od dana nastale promene organu koji je 
nadležan za donošenje rešenja na kome se zasnivaju promene u biračkom spisku.
Ministarstvo nadležno za unutrašnje poslove podatke iz 
službenih evidencija o prebivalištu i boravištu građana na kojima se zasnivaju 
promene u biračkom spisku dostavlja elektronskim putem neposredno ministarstvu 
nadležnom za poslove uprave u roku iz stava 1. ovog člana.
Ministarstvo nadležno za poslove uprave podatke iz stava 2. 
ovog člana prosleđuje nadležnoj opštinskoj, odnosno gradskoj upravi odmah, a 
najkasnije u roku od tri dana od dana njihovog prijema.
Od dana kada se raspišu izbori pa do 72 časa pre dana 
izbora, organi iz st. 1. i 2. ovog člana sve podatke iz st. 1. i 2. ovog člana 
dostavljaju odmah, a najkasnije narednog dana od dana kada su promene nastale.
Bliži način razmene podataka iz st. 1. do 4. ovog člana 
propisuje uputstvom ministar nadležan za poslove uprave.
Promene u biračkom spisku na zahtev građana
Član 12.
Svaki građanin može opštinskoj, odnosno gradskoj upravi, 
ili ministarstvu nadležnom za poslove uprave kad je ono nadležno za vršenje 
promena u biračkom spisku, podneti zahtev za promenu u biračkom spisku ako on 
ili drugi građanin nije upisan u birački spisak ili je upisan, a nema biračko 
pravo ili nema biračko pravo na području jedinice lokalne samouprave u kojoj je 
upisan u birački spisak ili ako neki od podataka iz biračkog spiska nije 
pravilno upisan. 
Nadležni organ o zahtevu za promenu u biračkom spisku 
odlučuje u roku od 24 časa od prijema zahteva.
3. Pravo na žalbu i pravo na tužbu
Član 13.
Podnosilac zahteva može na rešenje opštinske, odnosno 
gradske uprave podneti žalbu ministarstvu nadležnom za poslove uprave u roku od 
24 časa od dana kada je rešenje primio.
Ministarstvo nadležno za poslove uprave u roku od 48 časova 
donosi rešenje na žalbu iz stava 1. ovog člana.
Protiv rešenja koje je ministarstvo nadležno za poslove 
uprave donelo u prvom stepenu kad je nadležno za izmene u biračkom spisku ili 
koje je donelo po žalbi, može se podneti tužba Upravnom sudu u roku od 24 časa 
od dana kada je rešenje primljeno.
Upravni sud po tužbi odlučuje u roku od 48 časova.
Odluka Upravnog suda je pravnosnažna i izvršna i protiv nje 
nije dopušteno podnošenje zahteva za vanredno preispitivanje sudske odluke niti za 
ponavljanje postupka.
4. Izlaganje delova biračkog spiska za područje jedinice 
lokalne samouprave
Član 14.
Dan posle raspisivanja izbora, opštinska, odnosno gradska 
uprava koja ažurira birački spisak za područje jedinice lokalne samouprave 
izlaže deo biračkog spiska za područje jedinice lokalne samouprave na uvid 
građanima i to oglašava preko sredstava javnog informisanja i, po potrebi, na 
drugi način i obaveštava građane da od opštinske, odnosno gradske uprave mogu do 
zaključenja biračkog spiska zahtevati donošenje rešenja na kojima se zasnivaju 
promene u biračkom spisku.
Način izlaganja dela biračkog spiska koji se vodi za 
područje jedinice lokalne samouprave bliže uređuje ministar nadležan za poslove 
uprave.
Zahtev za upis u birački spisak podatka o tome da će birač 
glasati u zemlji prema mestu boravišta
Član 15.
Dan posle raspisivanja izbora, opštinska, odnosno gradska 
uprava koja ažurira birački spisak za područje jedinice lokalne samouprave 
obaveštava građane da nadležnoj opštinskoj, odnosno gradskoj upravi mogu, 
najkasnije pet dana pre dana zaključenja biračkog spiska, podneti zahtev da se u 
birački spisak upiše podatak da će birač na predstojećim izborima glasati prema 
mestu boravišta u zemlji.
Brisan je raniji stav 2. (vidi član 3. Zakona - 99/2011-3).
Zahtev za upis u birački spisak podatka o tome da će birač 
glasati u inostranstvu i zahtev za obaveštenje o podacima koji su o njemu upisani 
u birački spisak
Član 16.
Dan posle raspisivanja izbora, diplomatsko-konzularna 
predstavništva Republike Srbije obaveštavaju birače koji imaju boravište u 
inostranstvu da preko diplomatsko-konzularnog predstavništva Republike Srbije 
mogu, najkasnije pet dana pre dana zaključenja biračkog spiska, podneti zahtev da 
se u birački spisak upiše podatak da će na predstojećim izborima glasati u 
inostranstvu.
Ministarstvo nadležno za poslove uprave u obavezi je da 
odmah po raspisivanju izbora tu činjenicu objavi na sajtu ministarstva.
O zahtevu iz stava 1. ovog člana rešava opštinska, 
odnosno gradska uprava po mestu prebivališta birača u zemlji.
Brisan je raniji stav 4. (vidi član 4. Zakona - 99/2011-3)
Birač koji ima boravište u inostranstvu može preko 
diplomatsko-konzularnog predstavništva Republike Srbije podneti opštinskoj, 
odnosno gradskoj upravi po mestu njegovog prebivališta u zemlji zahtev za davanje 
obaveštenja o podacima koji su o njemu upisani u birački spisak.
Obaveštenje iz stava 4. ovog člana može se dati putem 
telefona, telefaksa ili putem elektronske pošte.
*Službeni glasnik RS, broj 99/2011
Zaključenje biračkog spiska. Ukupan broj birača
Član 17.
Ministarstvo nadležno za poslove uprave rešenjem zaključuje 
birački spisak 15 dana pre dana izbora i u rešenju utvrđuje ukupan broj birača u 
Republici Srbiji, u svakoj jedinici lokalne samouprave i na svakom biračkom 
mestu.
Rešenje o zaključenju biračkog spiska dostavlja se Republičkoj 
izbornoj komisiji najkasnije u roku od 24 časa od časa njegovog donošenja.
Objavljivanje ukupnog broja birača
Član 18.
Republička izborna komisija objavljuje u „Službenom glasniku 
Republike Srbije” ukupan broj birača, odmah po dobijanju ukupnog broja birača. 

III. IZVODI IZ BIRAČКOG SPISКA
Pripremanje i dostavljanje izvoda iz biračkog spiska.
Član 19.
Ministarstvo nadležno za poslove uprave priprema i overava 
štampane izvode iz biračkog spiska razvrstane po jedinicama lokalne samouprave i 
biračkim mestima u zemlji i u inostranstvu i dostavlja ih Republičkoj izbornoj 
komisiji u roku od 48 časova od kada je donelo rešenje o zaključenju biračkog 
spiska.
Izvodi iz biračkog spiska za svako biračko mesto sadrže sve 
činjenice o biraču koje sadrži birački spisak i mesto za svojeručni potpis 
birača.
Birač koji glasa prema boravištu u zemlji, odnosno u 
inostranstvu, ne upisuje se u izvod iz biračkog spiska prema mestu prebivališta. 

Ako se istovremeno održava više izbora, priprema se onoliko 
izvoda iz biračkog spiska koliko se puta glasa.
Birači koji su na odsluženju vojnog roka, na vojnoj vežbi 
ili na školovanju u jedinicama ili ustanovama Vojske Srbije, odnosno birači koji 
su na izvršenju zavodskih sankcija ili u pritvoru upisuju se u posebne izvode iz 
biračkog spiska.
Ministarstva nadležna za odbranu i pravosuđe dužna su da 
ministarstvu nadležnom za poslove uprave dostave podatke potrebne za pripremanje 
posebnih izvoda iz biračkog spiska iz stava 5. ovog člana najkasnije tri dana 
pre dana zaključenja biračkog spiska.
*Službeni glasnik RS, broj 99/2011
Кonačan broj birača
Član 20.
Ministarstvo nadležno za poslove uprave dostavlja 
Republičkoj izbornoj komisiji sva rešenja na kojima se zasnivaju promene u 
biračkom spisku koje je donelo od zaključenja biračkog spiska sve do 72 časa pre 
dana izbora.
Republička izborna komisija uzima u obzir samo ona rešenja 
ministarstva nadležnog za poslove uprave koja je primila najmanje 48 časova pre 
dana izbora i na osnovu njih unosi izmene u izvode iz biračkog spiska ili u 
posebne izvode iz biračkog spiska i odmah potom utvrđuje i u „Službenom glasniku 
Republike Srbije” objavljuje konačan broj birača u Republici Srbiji, u svakoj 
jedinici lokalne samouprave i na svakom biračkom mestu.
IV. POSEBNA PRAVA UČESNIКA NA IZBORIMA
Pravo na uvid i podnošenje zahteva za promenu u biračkom 
spisku
Član 21.
Od proglašenja izborne liste, pravo na uvid i na podnošenje 
zahteva za promenu u biračkom spisku ima i podnosilac izborne liste ili lice 
koje on ovlasti, po istom postupku po kome to pravo imaju i građani. Uz zahteve 
se prilažu ovlašćenje i potrebni dokazi.
V. NADZOR
Član 22.
Ministarstvo nadležno za poslove uprave preko upravne 
inspekcije nadzire ažuriranje biračkog spiska i vršenje drugih poslova koji su 
prema ovom zakonu povereni opštinskim, odnosno gradskim upravama. 

Ministarstvo nadležno za poslove uprave pri tome ima sva 
opšta i posebna ovlašćenja koja prema zakonu kojim se uređuje državna uprava ima 
nadzorni organ državne uprave kad nadzire rad imalaca javnih ovlašćenja. 

VI. PRIMENA OVOG ZAКONA NA IZBORE ZA PREDSEDNIКA REPUBLIКE 
I NA POКRAJINSКE, ODNOSNO LOКALNE IZBORE
Primena ovog zakona na izbore za predsednika Republike
Član 23.
Odredbe ovog zakona primenjuju se i na izbore za predsednika 
Republike.
Između glasanja i ponovljenog glasanja na izborima za 
predsednika Republike građani mogu od ministarstva nadležnog za poslove uprave 
zahtevati da donese rešenje na kome se zasniva izmena u biračkom spisku. 

Republička izborna komisija uzima u obzir samo ona rešenja 
koja je primila najkasnije 48 časova pre dana ponovljenog glasanja i na osnovu njih 
unosi izmene u izvode iz biračkog spiska i posebne izvode iz biračkog spiska.
Primena ovog zakona na pokrajinske, odnosno lokalne izbore
Član 24.
Ministarstvo nadležno za poslove uprave zaključuje deo 
biračkog spiska za područje jedinice lokalne samouprave za koju su raspisani 
izbori, odnosno delove biračkog spiska za područja jedinica lokalne samouprave 
sa teritorije autonomne pokrajine kad su raspisani pokrajinski izbori, u skladu 
sa zakonom.
Ministarstvo nadležno za poslove uprave dostavlja overene 
štampane izvode nadležnim izbornim komisijama, u skladu sa zakonom.

Odredbe ovog zakona shodno se primenjuju na izbore za organe 
autonomnih pokrajina i jedinica lokalne samouprave, kao i na izjašnjavanje građana 
na referendumu.
VII. КAZNENE ODREDBE
Član 25.
Novčanom kaznom od 25.000 do 250.000 dinara kazniće se za 
prekršaj odgovorno lice u organu nadležnom za ažuriranja biračkog spiska, ako ne 
obezbedi njegovu tačnost i ažurnost.
VIII. PRELAZNE I ZAVRŠNE ODREDBE
Provera podataka u postojećim biračkim spiskovima u 
postupku njihovog objedinjavanja u birački spisak koji se vodi po ovom zakonu
Član 26.
U postupku objedinjavanja postojećih biračkih spiskova u 
birački spisak koji se vodi po ovom zakonu može se izvršiti provera tačnosti 
podataka upisanih u postojeći birački spisak.
Opštinske, odnosno gradske uprave mogu, po službenoj 
dužnosti ili na zahtev ministarstva nadležnog za poslove uprave, pozvati birača 
da u roku koji ne može biti kraći od sedam dana od dana prijema poziva dostavi 
opštinskoj, odnosno gradskoj upravi sve podatke kojima se potvrđuju potpunost i 
tačnost njegovog upisa u birački spisak, ukoliko se oceni da postoji potreba za 
proverom potpunosti i tačnosti upisanih podataka. 
Organi koji vode službene evidencije na osnovu kojih izdaju 
javne isprave značajne za vođenje biračkog spiska dužni su da organu koji vodi 
birački spisak dostave na njegov zahtev sve podatke potrebne za proveru biračkog 
spiska u smislu stava 2. ovog člana, u roku od sedam dana od dana prijema 
njegovog zahteva.
Način na koji će se vršiti provera biračkih spiskova i 
nadzor nad proverom bliže propisuje ministar nadležan za poslove uprave.
Objedinjavanje postojećih biračkih spiskova u birački spisak 
koji će se voditi prema ovom zakonu
Član 27.
Ministar nadležan za poslove uprave doneće u roku od 90 
dana od dana stupanja na snagu ovog zakona uputstvo kojim će urediti proceduru 
objedinjavanja postojećih biračkih spiskova u birački spisak koji će se voditi 
prema ovom zakonu. 
Ministarstvo nadležno za poslove uprave će izvršiti po 
službenoj dužnosti upis u birački spisak koji će se voditi prema ovom zakonu 
podataka o mestu boravišta birača u inostranstvu koji se do početka primene ovog 
zakona vode u Posebnoj evidenciji birača u inostranstvu. 
Donošenje podzakonskih akata
Član 28.
Ministar nadležan za poslove uprave dužan je da propise 
koji su ovim zakonom predviđeni za izvršavanje ovog zakona donese u roku od šest 
meseci od dana stupanja na snagu ovog zakona.
Prestanak važenja ranijih propisa
Član 29.
Danom početka primene ovog zakona prestaju da važe čl. 12. 
do 24. i čl. 73b, 73v i 73g Zakona o izboru narodnih poslanika („Službeni 
glasnik RS”, br. 35/02, 57/03 – US, 72/03 – dr. zakon, 18/04, 85/05 – dr. zakon 
i 101/05 – dr. zakon) i član 23. Zakona o izboru predsednika Republike 
(„Službeni glasnik RS”, broj 111/07). 
Danom početka primene ovog zakona prestaju da važe 
podzakonski propisi koji su doneseni radi primene odredaba Zakona o izboru 
narodnih poslanika i Zakona o izboru predsednika Republike iz stava 1. ovog 
člana, koje prestaju da važe danom početka primene ovog zakona.
Stupanje zakona na snagu
Član 30.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”, a počinje da se primenjuje po isteku dve 
godine od dana stupanja na snagu, osim člana 26. koji počinje da se primenjuje od 
dana stupanja na snagu ovog zakona.
Izuzetno od stava 1. ovog člana, ako se u toku 2011. 
odnosno 2012. godine pre raspisivanja redovnih izbora raspišu vanredni izbori za 
narodne poslanike, na tim izborima koristiće se postojeći birački spiskovi 
ustanovljeni pre stupanja na snagu ovog zakona, prema pravilima na osnovu kojih su 
ustanovljeni. U slučaju raspisivanja redovnih izbora za narodne poslanike – 
primeniće se ovaj zakon.
Od dana početka primene ovog zakona do raspisivanja 
redovnih izbora za narodne poslanike, odnosno do okončanja vanrednih izbora iz 
stava 1. ovog člana, opštinske odnosno gradske uprave u obavezi su da biračke 
spiskove vode i po pravilima na osnovu kojih su vođeni pre stupanja na snagu ovog 
zakona.
*Službeni glasnik RS, broj 99/2011


