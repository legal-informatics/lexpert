






ZAКON

o crkvama i verskim zajednicama

„Službeni glasnik
RS“, broj 36 od 27. aprila 2006.



I. OSNOVNE ODREDBE 




Sloboda veroispovesti



Član 1.

Svakome
se, u skladu sa Ustavom, jemči pravo na slobodu savesti i veroispovesti.

Sloboda
veroispovesti obuhvata: slobodu da se ima ili nema, zadrži ili promeni veroispovest
ili versko uverenje, odnosno slobodu verovanja, slobodu ispovedanja vere u Boga; slobodu
da se pojedinačno ili u zajednici sa drugima, javno ili privatno, ispoljava verovanje
ili versko uverenje učestvovanjem u bogosluženju i obavljanjem verskih obreda, verskom
poukom i nastavom, negovanjem i razvijanjem verske tradicije; slobodu da se razvija
i unapređuje verska prosveta i kultura.



Zabrana verske diskriminacije



Član 2.

Niko
ne sme biti podvrgnut prinudi koja bi mogla ugroziti slobodu veroispovesti, niti
sme biti prisiljen da se izjasni o svojoj veroispovesti i verskim uverenjima ili njihovom
nepostojanju.

Niko
ne može biti uznemiravan, diskriminisan ili privilegovan zbog svojih verskih uverenja,
pripadanja ili nepripadanja verskoj zajednici, učestvovanja ili neučestvovanja u bogosluženju
i verskim obredima i korišćenja ili nekorišćenja zajemčenih verskih sloboda i prava.

Ne
postoji državna religija. 



Ograničenja ispoljavanja
verske slobode



Član 3.

Sloboda
veroispovesti ili verskog uverenja može biti podvrgnuta samo onim ograničenjima koja
su propisana Ustavom, zakonom i ratifikovanim međunarodnim dokumentima, a neophodna
su u demokratskom društvu radi zaštite javne bezbednosti, javnog reda, morala i
zaštite slobode i prava drugih.

Verska
sloboda se ne sme koristiti tako da ugrožava pravo na život, pravo na zdravlje, prava
dece, pravo na lični i porodični integritet i pravo na imovinu, niti tako da se
izaziva i podstiče verska, nacionalna ili rasna netrpeljivost.



II. PRAVNI POLOŽAJ CRКAVA
I VERSКIH ZAJEDNICA 



1. Autonomija



Subjekti verske slobode



Član 4.

Subjekti
verske slobode u smislu ovog zakona su tradicionalne crkve i verske zajednice, konfesionalne
zajednice i druge verske organizacije (u daljem tekstu: crkve i verske zajednice).




Sloboda udruživanja i
okupljanja



Član 5.

Građani
imaju slobodu udruživanja i javnog okupljanja radi ispoljavanja verskih ubeđenja, u skladu
sa Ustavom i zakonom. 

Građani
imaju slobodu pristupanja crkvama i verskim zajednicama, u skladu sa zakonom. 




Autonomija crkava i verskih
zajednica



Član 6.

Crkve
i verske zajednice su nezavisne od države i jednake pred zakonom.

Crkve
i verske zajednice su slobodne i autonomne u određivanju svog verskog identiteta.

Crkve
i verske zajednice imaju pravo da samostalno uređuju i sprovode svoj poredak i organizaciju
i da samostalno obavljaju svoje unutrašnje i javne poslove.



Autonomna regulativa
crkava i verskih zajednica 



Član 7.

Država
ne može ometati primenu autonomnih propisa crkava i verskih zajednica.

Za
izvršenje pravosnažnih odluka i presuda koje izdaju nadležni organi crkava i verskih
zajednica država pruža odgovarajuću pomoć, na njihov zahtev, u skladu sa zakonom.



Prava sveštenika, odnosno
verskih službenika



Član 8.

Sveštenike,
odnosno verske službenike biraju i postavljaju crkve i verske zajednice, u skladu
sa svojim autonomnim propisima.

Vršenje
svešteničke, odnosno verske službe reguliše se autonomnim propisima crkava i verskih
zajednica.

Sveštenici,
odnosno verski službenici su slobodni i nezavisni u obavljanju bogoslužbene delatnosti
koja se vrši u skladu sa zakonom i autonomnim pravom crkve ili verske zajednice.


Sveštenici,
odnosno verski službenici ne mogu biti pozvani na odgovornost pred državnim organima
za svoje postupanje pri obavljanju bogoslužbene delatnosti koja se vrši u skladu sa
stavom 3. ovog člana. 

Sveštenik,
odnosno verski službenik ima pravo da učestvuje u svim vidovima javnog života, osim
ako je to zabranjeno unutrašnjim pravilima ili pojedinačnom odlukom crkve i verske
zajednice koja ga postavlja.

Država
ne može ograničavati građanska ili politička prava sveštenika, odnosno verskog službenika
na osnovu njegovog verskog položaja ili službe koju vrši.

Sveštenik
ne može biti pozvan da svedoči o činjenicama i okolnostima koje je saznao prilikom
ispovesti.

Ako
nadležni državni organ liši slobode sveštenika, odnosno verskog službenika, dužan
je da o tome odmah obavesti nadležni organ crkve, odnosno verske zajednice kojoj
isti pripada.

Država
štiti službenu uniformu i njene delove, kao i obeležja čina i dostojanstva sveštenih
lica, odnosno verskih službenika, u skladu sa zakonom i autonomnim pravom crkve
ili verske zajednice. 



Pravna sposobnost crkava
i verskih zajednica



Član 9.

Crkve
i verske zajednice koje su registrovane u skladu sa ovim zakonom imaju svojstvo
pravnog lica.

Organizacione
jedinice i ustanove crkava i verskih zajednica mogu steći svojstvo pravnog lica
u skladu sa autonomnim propisima crkve, odnosno verske zajednice, a na osnovu odluke
nadležnog organa crkve i verske zajednice.

Crkve
i verske zajednice mogu svojim aktima menjati i ukidati svoje organizacione jedinice,
organe i ustanove koje imaju svojstvo pravnog lica i zahtevati njihovo brisanje iz
Registra.

Crkve
i verske zajednice, kao i njihove organizacione jedinice i ustanove sa svojstvom
pravnog lica, u javnoj upotrebi koriste isključivo službeni naziv pod kojim su registrovane.




Tradicionalne crkve i
verske zajednice



Član 10.

Tradicionalne
crkve su one koje u Srbiji imaju viševekovni istorijski kontinuitet i čiji je pravni
subjektivitet stečen na osnovu posebnih zakona, i to: Srpska Pravoslavna Crkva,
Rimokatolička Crkva, Slovačka Evangelička Crkva a. v., Reformatska Hrišćanska Crkva
i Evangelička Hrišćanska Crkva a. v.

Tradicionalne
verske zajednice su one koje u Srbiji imaju viševekovni istorijski kontinuitet i
čiji je pravni subjektivitet stečen na osnovu posebnih zakona, i to Islamska verska
zajednica i Jevrejska verska zajednica.



Srpska Pravoslavna Crkva



Član 11.

Srpskoj
Pravoslavnoj Crkvi priznaje se kontinuitet sa pravnim subjektivitetom stečenim na
osnovu Načertanija o duhovnoj vlasti (Odluka Narodne Skupštine Кnjaževstva Srbskog
od 21. maja 1836. godine) i Zakona o Srpskoj Pravoslavnoj Crkvi („Službene novine
Кraljevine Jugoslavije”, broj 269/1929).

Srpska
Pravoslavna Crkva ima izuzetnu istorijsku, državotvornu i civilizacijsku ulogu u
oblikovanju, očuvanju i razvijanju identiteta srpskog naroda.



Rimokatolička Crkva



Član 12.

Rimokatoličkoj
Crkvi se priznaje kontinuitet sa pravnim subjektivitetom stečenim na osnovu Zakona
o konkordatu između Кraljevine Srbije i Svete Stolice (Odluka Narodne skupštine Кraljevine
Srbije od 26. jula 1914. godine; „Srpske novine”, broj 199/1914).



Slovačka Evangelička
Crkva a.v., Reformatska Hrišćanska
Crkva, Evangelička Hrišćanska
Crkva a. v.



Član 13.

Slovačkoj
Evangeličkoj Crkvi a.v., Reformatskoj Hrišćanskoj Crkvi i Evangeličkoj Hrišćanskoj
crkvi a. v. priznaje se kontinuitet sa pravnim subjektivitetom stečenim na osnovu
Zakona o Evangeličko-hrišćanskim crkvama i o Reformovanoj hrišćanskoj crkvi Кraljevine
Jugoslavije („Službene novine Кraljevine Jugoslavije”, broj 95/1930). 



Jevrejska zajednica



Član 14.

Jevrejskoj
zajednici se priznaje kontinuitet sa pravnim subjektivitetom stečenim na osnovu
Zakona o verskoj zajednici Jevreja u Кraljevini Jugoslaviji („Službene novine Кraljevine
Jugoslavije”, broj 301/1929). 



Islamska zajednica



Član 15.

Islamskoj
zajednici se priznaje kontinuitet sa pravnim subjektivitetom stečenim na osnovu
Zakona o islamskoj verskoj zajednici Кraljevine Jugoslavije („Službene novine Кraljevine
Jugoslavije”, broj 29/1930). 



Кonfesionalne zajednice



Član 16.

Кonfesionalne
zajednice su sve one crkve i verske organizacije čiji pravni status je bio regulisan
prijavom u skladu sa Zakonom o pravnom položaju verskih zajednica („Službeni list
FNRJ”, broj 22/1953) i Zakonom o pravnom položaju verskih zajednica („Službeni glasnik
SRS”, broj 44/1977). 



2. Registracija 




Registar crkava i verskih
zajednica 



Član 17. 


Ministarstvo
nadležno za poslove vera (u daljem tekstu: Ministarstvo) vodi Registar crkava i verskih
zajednica (u daljem tekstu: Registar). 



Postupak registracije
verskih organizacija



Član 18.

Za
upis crkava i verskih zajednica u Registar Ministarstvu se podnosi prijava koja
sadrži: 

1)
naziv crkve ili verske zajednice; 

2)
adresu sedišta crkve ili verske zajednice;

3)
ime, prezime i svojstvo lica ovlašćenog da predstavlja i zastupa crkvu ili versku
zajednicu.

Verske
organizacije, osim onih iz člana 10. ovog zakona, za upis u Registar podnose Ministarstvu
zahtev koji sadrži: 

1)
odluku o osnivanju verske organizacije sa imenima, prezimenima, brojevima identifikacionih
dokumenata i potpisima osnivača od najmanje 0,001% punoletnih državljana Republike
Srbije koji imaju prebivalište u Republici Srbiji prema poslednjem zvaničnom popisu
stanovništva ili stranih državljana sa stalnim boravkom na teritoriji Republike Srbije;


2)
statut ili drugi dokument verske organizacije koji sadrži: opis organizacione strukture,
način upravljanja, prava i obaveze članova, način osnivanja i gašenja organizacione
jedinice, spisak organizacionih jedinica sa svojstvom pravnog lica i druge podatke
od značaja za versku organizaciju;

3)
prikaz osnova verskog učenja, verskih obreda, verskih ciljeva i osnovnih aktivnosti
verske organizacije;

4)
podatke o stalnim izvorima prihoda verske organizacije.



Naziv verske organizacije



Član 19. 


U
Registar se ne može upisati verska organizacija čiji naziv sadrži naziv ili deo
naziva koji izražava identitet crkve, verske zajednice ili verske organizacije koja
je već upisana u Registar ili koja je ranije podnela zahtev za upis. 



Rešavanje o zahtevu za
upis u Registar



Član 20.

O
zahtevu za upis u Registar Ministarstvo rešava u roku od 60 dana od dana prijema
urednog zahteva i potrebne dokumentacije. 

Ako
je zahtev nepotpun ili je naziv suprotan članu 19. ovog zakona Ministarstvo će pozvati
podnosioca da zahtev dopuni ili ispravi u roku od 30 dana. Ako zahtev u navedenom
roku ne bude dopunjen ili ispravljen, Ministarstvo će odbaciti zahtev. 

Verska
organizacija prijavljena po propisima o udruženjima koja ne podnese zahtev za upis
u Registar u roku od jedne godine od dana stupanja na snagu ovog zakona neće se smatrati
verskom organizacijom u smislu ovog zakona.

Ministarstvo
donosi rešenje o odbijanju zahteva za upis verske organizacije u Registar ako su njeni
ciljevi, učenje, obredi ili delovanje suprotni Ustavu i javnom poretku ili ako ugrožavaju
život, zdravlje, slobodu i prava drugih, prava dece, pravo na lični i porodični integritet
i pravo na imovinu.

Pri
donošenju rešenja o zahtevu za upis u Registar Ministarstvo uzima u obzir i odluke
Evropskog suda za ljudska prava, kao i upravne ili sudske odluke u pogledu registracije
ili delovanja određene verske organizacije u jednoj ili više država članica Evropske
unije.

Upisom
u Registar verska organizacija stiče svojstvo pravnog lica.

Ukoliko
Ministarstvo ne donese rešenje u roku iz stava 1. ovog člana smatraće se da je odobren
upis verske organizacije u Registar.



Sadržina Registra



Član 21.

U
Registar se upisuje: naziv crkve, verske zajednice ili verske organizacije; sedište
i adresa; organizacioni oblici i teritorijalna organizacija; ime i prezime, adresa
i svojstvo lica ovlašćenog da predstavlja i zastupa crkvu, versku zajednicu ili versku
organizaciju; broj i datum rešenja o upisu; broj i datum rešenja o brisanju iz prethodnog
registra pravnih lica, kao i sve promene upisanih podataka.

U
Registar se unose i podaci o verskim školama, kulturnim ustanovama i udruženjima,
humanitarnim, dobrotvornim i zdravstvenim organizacijama čiji je osnivač crkva,
verska zajednica ili verska organizacija, kao i podaci o privrednoj ili drugoj delatnosti
koju obavlja crkva, verska zajednica ili verska organizacija.

O
promeni podataka koji se unose u Registar crkva, verska zajednica ili verska organizacija
dužna je da obavesti Ministarstvo u roku od 30 dana od njihovog nastupanja.

Propis
kojim se bliže uređuje sadržina i način vođenja Registra donosi ministar nadležan
za poslove vera.



Brisanje iz Registra



Član 22.

Ministarstvo
donosi rešenje o brisanju iz Registra: 

1)
ako crkva, verska zajednica ili verska organizacija podnese takav zahtev;

2)
ako nastupe razlozi zbog kojih se odbija upis u Registar; 

3)
ako je pravosnažnom sudskom presudom ustanovljeno da verska organizacija ostvaruje
ciljeve drugačije od onih radi kojih je osnovana.



Pravni lek 




Član 23.

Rešenje
o upisu, odbacivanju zahteva za upis, odbijanju upisa ili brisanju iz Registra je konačno
i protiv njega se može pokrenuti upravni spor.



Postupak sa imovinom



Član 24. 


Na
imovinu crkve, verske zajednice ili verske organizacije koja je brisana iz Registra
shodno se primenjuju propisi o udruženjima.



Nadzor



Član 25. 


Nadzor
nad sprovođenjem ovog zakona vrši ministarstvo nadležno za poslove vera.



3. Imovina i finansiranje



Imovina



Član 26.

Crkve
i verske zajednice obezbeđuju sredstva za obavljanje svoje delatnosti od prihoda iz
sopstvene imovine, zadužbina, legata i fondova, nasleđivanja, poklona i priloga,
drugih pravnih poslova i delatnosti na neprofitnim osnovama, u skladu sa zakonom.

Crkve
i verske zajednice samostalno upravljaju svojom imovinom i novčanim sredstvima, u
skladu sa sopstvenim autonomnim propisima.

Crkve
i verske zajednice mogu da obavljaju privrednu ili drugu delatnost na način i u skladu
sa propisima kojima je uređeno obavljanje tih delatnosti.



Zaštita imovine 




Član 27.

Sakralna
i kulturna baština crkava i verskih zajednica, uključujući i nepokretna kulturna
dobra, ne može biti predmet prinudnog izvršenja ili otuđenja u postupku stečaja ili
prinudnog poravnanja.

Do
donošenja propisa o vraćanju imovine crkava i verskih zajednica nadležni državni organ
ili organ lokalne samouprave može im na njihov zahtev, u skladu sa zakonom, ustupiti
na korišćenje oduzetu imovinu ili njene delove.



Saradnja države sa crkvama
i verskim zajednicama



Član 28.

Država
sarađuje sa crkvama i verskim zajednicama radi unapređivanja verske slobode i ostvarivanja
opšteg dobra i zajedničkog interesa.

Radi
unapređivanja verske slobode i saradnje sa crkvama i verskim zajednicama, u obostranom
interesu, država može da materijalno pomaže crkve i verske zajednice.



Socijalna prava sveštenika,
odnosno verskih službenika



Član 29.

Sveštenici,
odnosno verski službenici imaju pravo na zdravstveno i penzijsko i invalidsko osiguranje,
u skladu sa zakonom. 

Radi
unapređivanja verske slobode, u saglasnosti sa crkvama i verskim zajednicama, sredstva
za zdravstveno i penzijsko i invalidsko osiguranje sveštenika odnosno verskih službenika
mogu se obezbediti u budžetu Republike Srbije, u skladu sa zakonom.

Ako
se u budžetu Republike Srbije obezbede sredstva, Vlada utvrđuje iznose sredstava
za ostvarivanje socijalnih prava sveštenika odnosno verskih službenika, ravnopravno
i srazmerno broju vernika pojedinih crkava i verskih zajednica, prema poslednjem
popisu stanovništva u Republici, pri čemu se na crkve i verske zajednice sa malim
brojem vernika može primeniti načelo pozitivne diskriminacije.

Crkve
i verske zajednice mogu osnivati samostalne fondove za socijalno odnosno zdravstveno
i penzijsko i invalidsko osiguranje svojih sveštenika odnosno verskih službenika,
u skladu sa svojim autonomnim propisima.

Sveštenik,
odnosno verski službenik koji je strani državljanin, vrši trajnu službu u skladu
sa zakonom i autonomnim pravom crkve ili verske zajednice i ima stalni boravak u
Republici Srbiji, uživa sva prava iz ovog člana, u skladu sa zakonom.



Poreske olakšice 




Član 30.

Prilikom
obavljanja delatnosti i obezbeđivanja prihoda u skladu sa ovim zakonom crkve i verske
zajednice mogu biti potpuno ili delimično oslobođene poreskih i drugih obaveza,
u skladu sa zakonima kojima se uvodi odgovarajući javni prihod.

Fizička
i pravna lica koja daju priloge i poklone crkvama i verskim zajednicama mogu biti
oslobođena odgovarajućih poreskih obaveza, u skladu sa zakonima kojima se uvodi
odgovarajući javni prihod.



III. DELATNOST CRКAVA
I VERSКIH ZAJEDNICA



1. Bogoslužbena delatnost




Bogoslužbeni prostor




Član 31.

Crkve
i verske zajednice obavljaju bogosluženje, verske obrede i ostale verske delatnosti
u hramovima, drugim zgradama i prostorima u njihovom vlasništvu ili u iznajmljenim
prostorima.

Bogosluženje,
verski obredi i ostale verske delatnosti mogu se obavljati i na javnim mestima, odnosno
otvorenim prostorima, kao i na mestima vezanim za značajne istorijske događaje ili
ličnosti, u skladu sa zakonom.

Bogoslužbeni
prostor i vreme su zaštićeni i nepovredivi, u skladu sa Ustavom i zakonom i autonomnim
pravom crkava i verskih zajednica. 

Bogosluženje
i verski obredi se mogu obavljati na zahtev nadležnog organa i u bolnicama, vojnim
i policijskim objektima, zavodima za izvršenje krivičnih sankcija i drugim institucijama
i objektima, a u školama, ustanovama socijalne i dečje zaštite samo u prigodnim
prilikama.

Nadležni
organi institucija iz stava 4. ovog člana dužni su da u skladu sa mogućnostima obezbede
vršenje bogosluženja i verskih obreda na zahtev članova tih institucija ili na zahtev
korisnika njihovih usluga.

Crkve
i verske zajednice, u dogovoru sa nadležnim organom institucije, određuju način
i uslove pod kojima će udovoljiti zahtevima da se u njoj povremeno, stalno ili prigodno
obavljaju bogosluženje i verski obredi.



Graditeljstvo



Član 32.

Crkve
i verske zajednice mogu samostalno u skladu sa zakonom podizati hramove i druga
zdanja za bogoslužbene potrebe, kao i parohijske domove, manastirske konake, administrativnoupravne
zgrade, škole, internate i bolnice (u daljem tekstu: verski objekti).

Crkve
i verske zajednice mogu graditi i stambene zgrade, proizvodne i druge objekte, u
skladu sa zakonom.

Nadležni
organ jedinice lokalne samouprave dužan je da prilikom izrade urbanističkih planova
razmotri iskazane potrebe crkava i verskih zajednica za izgradnju verskih objekata.

Izgradnja,
adaptacija i rekonstrukcija verskih objekata može se izvoditi po donošenju odluke
crkve ili verske zajednice, dobijanju potrebnih dozvola predviđenih zakonom i propisima
koji regulišu ovu oblast, kao i saglasnosti nadležnog ministarstva i uz stručni
nadzor nadležnog državnog organa.

Nadležni
državni organ je dužan da poštuje pravo crkve i verske zajednice da samostalno organizuje
i vodi radove i da utvrđuje namenu, stil i opremanje objekta, u skladu sa zakonom
i autonomnim propisima crkava i verskih zajednica.

Nadležni
državni organ i organ lokalne samouprave može da u budžetu predvidi sredstva za izgradnju,
održavanje i obnovu verskih objekata, u skladu sa potrebama i mogućnostima. 


U
hramovima i drugim zdanjima za bogoslužbene potrebe koji su u vlasništvu crkve i
verskih zajednica, kao i zemljištu na kome su izgrađeni ti objekti, može se vršiti
sahranjivanje na osnovu odluke nadležnog organa crkve, odnosno verske zajednice.



Dobrotvorna delatnost




Član 33.

Crkve
i verske zajednice u okviru svoje socijalne i dobrotvorne delatnosti mogu osnivati
odgovarajuće ustanove i organizacije, u skladu sa zakonom.

Socijalna
i dobrotvorna delatnost crkava i verskih zajednica je odvojena od njihove bogoslužbene
delatnosti.

Crkve
i verske zajednice, kao i ustanove i organizacije iz stava 1. ovog člana, dužne
su da u vršenju socijalne i dobrotvorne delatnosti vidno istaknu svoj puni naziv
pod kojim su registrovane, a u slučaju ustanova i organizacija i puni naziv crkve
ili verske zajednice koja je njihov osnivač.



2. Obrazovna delatnost




Verske obrazovne ustanove



Član 34.

Crkve
i verske zajednice mogu osnivati ustanove radi obrazovanja budućih sveštenika odnosno
verskih službenika, unapređivanja duhovne i teološke kulture i drugih srodnih ciljeva
(u daljem tekstu: verske obrazovne ustanove).



Osnivanje obrazovnih ustanova
prema opštim propisima



Član 35.

Crkve
i verske zajednice mogu osnivati i predškolske ustanove, osnovne škole, gimnazije,
stručne i umetničke srednje i visoke škole, fakultete i univerzitete, u skladu sa
zakonom.



Verske obrazovne ustanove
u sistemu obrazovanja



Član 36.

Crkva
i verska zajednica može pokrenuti postupak verifikacije, odnosno akreditacije verske
obrazovne ustanove radi uključivanja u sistem obrazovanja, u skladu sa propisima o
obrazovanju.

Verske
obrazovne ustanove koje dobiju verifikaciju, odnosno akreditaciju imaju pravo na
finansiranje iz budžeta, srazmerno broju vernika prema poslednjem popisu stanovništva
u Republici.

Radi
unapređivanja verske slobode i prosvete, država može pružati finansijsku pomoć i
verskim obrazovnim ustanovama koje nisu uključene u sistem obrazovanja.



Autonomija verskih obrazovnih
ustanova



Član 37.

Verske
obrazovne ustanove imaju organizacionu i programsku autonomiju.

Crkva
i verska zajednica samostalno utvrđuje nastavni plan i program, udžbenike i priručnike,
postavlja i razrešava nastavno i ostalo osoblje i vrši nadzor nad radom verske obrazovne
ustanove.

Verske
obrazovne ustanove uključene u sistem obrazovanja dužne su da poštuju uslove i standarde
koji važe u sistemu obrazovanja, u skladu sa propisima o obrazovanju. 



Svedočanstva i diplome
verskih obrazovnih ustanova 



Član 38.

Svedočanstva
i diplome verifikovanih odnosno akreditovanih verskih obrazovnih ustanova imaju
isto pravno dejstvo kao i odgovarajuća svedočanstva i diplome stečene u državnim
obrazovnim ustanovama.

Svedočanstva
i diplome stečene u ostalim verskim obrazovnim ustanovama po sprovedenom postupku
utvrđivanja ekvivalencije pred nadležnim državnim organom mogu imati isto pravno
dejstvo kao i odgovarajuća svedočanstva i diplome stečene u državnim obrazovnim
ustanovama.



Socijalna prava učenika
i studenata verskih obrazovnih ustanova



Član 39.

Redovni
učenici i studenti verskih obrazovnih ustanova imaju pravo na zdravstvenu i socijalnu
zaštitu, učenički i studentski standard i odlaganje i civilno služenje vojnog roka,
a njihovi roditelji pravo na dečiji dodatak, pod istim uslovima koji važe za učenike
i studente državnih obrazovnih ustanova.



Verska nastava u državnim
i privatnim školama



Član 40.

Jemči
se pravo na versku nastavu u državnim i privatnim osnovnim i srednjim školama, u
skladu sa zakonom.



3. Кulturna delatnost




Nosioci kulturne i naučne
delatnosti 



Član 41.

Nosioci
kulturne i naučne delatnosti crkava i verskih zajednica su manastiri, riznice, muzeji,
arhivi, naučnoistraživačke ustanove, biblioteke, specijalizovane škole i ustanove,
umetničke i konzervatorsko-restauratorske radionice, kulturno-umetnička društva,
horovi i druge ustanove i udruženja.

Verska
zdanja i ustanove od izuzetnog istorijskog, nacionalnog i kulturnog značaja uživaju
posebnu zaštitu, brigu i finansijsku podršku državnih organa i organa lokalne samouprave.



Zaštita sakralnog nasleđa
i kulturnih dobara



Član 42.

Crkve
i verske zajednice mogu osnivati stručne i naučne ustanove za zaštitu sakralnog
nasleđa u okviru jedinstvenog sistema zaštite, u skladu sa zakonom.

Verifikovane
ustanove iz prethodnog stava mogu uživati finansijsku podršku iz budžeta Republike
Srbije ili budžeta jedinice lokalne samouprave.



Informativna i izdavačka
delatnost



Član 43.

Radi
unapređivanja verske slobode i slobode informisanja crkve i verske zajednice imaju
pravo da u skladu sa Ustavom i zakonom koriste javni radiodifuzni servis, kao i
da samostalno ostvaruju sopstvenu informativnu i izdavačku delatnost.

Crkve
i verske zajednice dužne su da u svojoj informativnoj i izdavačkoj delatnosti vidno
navedu svoj puni naziv.

U
obaveštavanju javnosti o svojim aktivnostima crkve i verske zajednice su dužne da
jasno navedu prirodu i sadržaj određene aktivnosti.



Finansiranje kulturnih
i naučnih ustanova i programa 



Član 44.

Radi
unapređivanja verske slobode i kulture nadležni državni organ i organ lokalne samouprave
može, u skladu sa mogućnostima, da obezbeđuje dotacije crkvama i verskim zajednicama
za njihove kulturne i naučne ustanove i programe.

Crkve
i verske zajednice imaju pravo da konkurišu za dodelu sredstava za realizaciju kulturnih
i naučnih programa kod nadležnih državnih organa i komisija pod istim uslovima kao
i druga pravna i fizička lica.



IV. PRELAZNE I ZAVRŠNE
ODREDBE



Rok za donošenje podzakonskog
akta



Član 45.

Propis
za izvršavanje ovog zakona ministar nadležan za poslove vera doneće u roku od 90
dana od dana stupanja na snagu ovog zakona.



Stupanje ovog zakona na
snagu



Član 46.

Ovaj
zakon stupa na snagu osmog dana od dana objavljivanja u „Službenom glasniku Republike
Srbije”.

