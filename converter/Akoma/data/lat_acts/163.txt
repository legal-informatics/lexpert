






ZAКON

o
amnestiji

„Službeni
list SRJ”, broj 28 od 21. 
juna 1996.





Član
1.

Amnestiraju se lica
koja su do 14. decembra 1995. godine učinila krivično delo neodazivanja pozivu i
izbegavanja vojne službe iz člana 214. ili krivično delo samovoljnog udaljenja i
bekstva iz Vojske Jugoslavije iz člana 217. Кrivičnog zakona Savezne Republike
Jugoslavije („Službeni list SFRJ”, br. 44/76, 36/77, 34/84, 37/84, 74/87,
57/89, 3/90, 38/90, 45/90 i 54/90 i „Službeni list SRJ”, br. 35/92, 37/93 i
24/94), osim profesionalnih vojnika, odnosno aktivnih oficira i aktivnih mlađih
oficira.



Član
2.

Amnestija iz člana
1. ovog zakona obuhvata oslobođenje od krivičnog gonjenja, oslobođenje od izvršenja
kazne i brisanje osude.



Član
3.

Ako za krivično delo
iz člana 1. ovog zakona krivični postupak nije pokrenut, taj postupak se neće
pokretati. Ako je krivični postupak u toku obustaviće se, a ako je u tom
postupku lice osuđeno, oslobodiće se izvršenja kazne, odnosno ako je izvršenje
kazne započeto, oslobodiće se daljeg izvršenja kazne.



Član
4.

Za lice protiv koga
se vodi krivični postupak ili je taj postupak pravosnažno okončan rešenje o
primeni amnestije donosi nadležni vojni sud prvog stepena, po službenoj
dužnosti.



Član
5.

Ako se lice na koje
se odnosi amnestija nalazi u pritvoru, nadležni vojni sud prvog stepena doneće
rešenje o ukidanju pritvora.

Za lice koje se
nalazi na izdržavanju kazne zatvora, rešenje o oslobađanju daljeg izdržavanja kazne,
donosi prvostepeni sud opšte nadležnosti na čijem se području nalazi
kazneno-popravna ustanova, a za lice koje se nalazi na izdržavanju kazne zatvora
u vojnoj kazneno-popravnoj ustanovi, nadležni vojni sud prvog stepena.

Rešenje iz st. 1. i
2. ovog člana donosi se po službenoj dužnosti, u roku od tri dana od dana
stupanja na snagu ovog zakona.



Član
6.

Rešenje iz čl. 4. i
5. ovog zakona može se doneti i na zahtev zainteresovanog lica.



Član
7.

Žalba protiv rešenja
o primeni amnestije po ovom zakonu ne zadržava izvršenje tog rešenja.



Član
8.

Brisanje osude za
krivična dela iz člana 1. ovog zakona iz kaznene evidencije izvršiće, po
službenoj dužnosti, organi koji vode tu evidenciju, u roku od tri dana od dana
stupanja na snagu ovog zakona. Brisanje osude može se izvršiti i na zahtev
zainteresovanog lica.



Član
9.

Ako ovim zakonom
nije drugačije određeno, postupak o primeni amnestije po ovom zakonu sprovodi
se po odredbama Zakona o krivičnom postupku.



Član
10.

Ovaj zakon stupa na
snagu narednog dana od dana objavljivanja u „Službenom listu SRJ”.



