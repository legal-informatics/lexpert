






ZAКON



o upotrebi i zaštiti znaka i naziva Crvenog krsta

„Službeni
list SRJ”, broj 46 od 4. 
oktobra 1996.





Član
1.

Ovim zakonom
propisuju se uslovi za upotrebu, način upotrebe i zaštita znaka i naziva
crvenog krsta u Saveznoj Republici Jugoslaviji.



Član
2.

Znak crvenog krsta
je krst crvene boje, na belom polju koji ima četiri jednaka kraka.



Član
3.

Pravo na naziv
crvenog krsta ima samo Jugoslovenski crveni krst.



Član
4.

Znak crvenog krsta
može se upotrebljavati kao znak označavanja, kao znak pripadnosti i kao znak
zaštite, u skladu sa odredbama Ženevske konvencije za poboljšanje položaja
ranjenika i bolesnika u oružanim snagama u ratu, Ženevske konvencije za
poboljšanje položaja ranjenika, bolesnika i brodolomnika oružanih snaga na moru,
Ženevske konvencije o zaštiti građanskih lica za vreme rata, od 12. avgusta
1949. godine, Dopunskog protokola uz Ženevske konvencije od 12. avgusta 1949.
godine o zaštiti žrtava međunarodnih oružanih sukoba i Dopunskog protokola iz
Ženevske konvencije od 12. avgusta 1949. godine o zaštiti žrtava nemeđunarodnih
oružanih sukoba (u daljem tekstu: Ženevske konvencije), u slučajevima i pod
uslovima propisanim ovim zakonom.

Znak crvenog krsta
kao znak označavanja i znak zaštite upotrebljava se na propisan način.



Član
5.

U miru, znakom crvenog
krsta mogu biti označeni:

1) zgrade, uređaji,
sanitetski materijal i prevozna sredstva ustanova, organizacija i preduzeća u
oblasti zdravstva i u oblasti socijalne zaštite za zbrinjavanje lica kojima je
potrebna stalna medicinska nega (u daljem tekstu: zdravstvene organizcije);

2) prevozna i
prenosna sredstva drugih ustanova, organizacija i preduzeća koja se
upotrebljavaju za prevoz ranjenih i bolesnih lica, po odobrenju Jugoslovenskog
crvenog krsta;

3) mesta određena za
pružanje prve medicinske pomoći u naseljima, na saobraćajnicama, u preduzećima i
drugim ustanovama i organizacijama kao i mesta na kojima je smešten sanitetski
materijal i oprema koji služe za pružanje prve medicinske pomoći.



Član
6.

Znak crvenog krsta
mogu na propisan način upotrebljavati, odnosno biti označeni tim znakom kao
znakom pripadnosti:

1) zaposleni,
zgrade, sredstva i materijal Jugoslovenskog crvenog krsta;

2) zaposleni,
sredstva i materijal stranih organizacija Crvenog krsta i Crvenog polumeseca,
dok se u Saveznoj Republici Jugoslaviji bave humanitarnim aktivnostima.

Za vreme ratnog
stanja, neposredne ratne opasnosti ili vanrednog stanja, znak pripadnosti koji
upotrebljavaju organizacije i lica iz stava 1. ovog člana mora biti manjih
dimenzija od znaka zaštite i ne sme se stavljati na traku oko ruke niti na krov
zgrade.



Član
7.

Znak crvenog krsta
može se upotrebljavati, odnosno nositi kao znak označavanja i kao znak zaštite
lica, sanitetskih jedinica i ustanova, zgrada, uređaja, sanitetskog materijala
i prevoznih i prenosnih sredstava (kopnenih, pomorskih i vazduhoplovnih) koje
pripadaju sanitetskoj službi Vojske Jugoslavije.

Odredbe stava 1.
ovog člana odnose se i na sanitetsku službu oružanih snaga drugih država dok na
teritoriji Savezne Republike Jugoslavije obavljaju sanitetsku delatnost.



Član
8.

Za vreme ratnog
stanja, neposredne ratne opasnosti ili vanrednog stanja znak crvenog krsta
upotrebljava se kao znak zaštite:

1) zgrada, uređaja,
sanitetskog materijala, prevoznih i prenosnih sredstava i zaposlenih u
zdravstvenim organizacijama;

2) zgrada, uređaja,
sanitetskog materijala, prevoznih i prenosnih sredstava Jugoslovenskog crvenog
krsta i lica određenih za pronalaženje, prikupljanje, prenošenje i negu ranjenika i
bolesnika ili za sprečavanje bolesti;

3) jedinica civilne
zaštite za pružanje prve medicinske pomoći i za zbrinjavanje ranjenika i bolesnika;

4) bolničkih
brodova, u skladu sa Ženevskom konvencijom za poboljšanje položaja ranjenika,
bolesnika i brodolomnika oružanih snaga na moru od 12. avgusta 1949. godine;

5) ekipa za pružanje
prve medicinske pomoći koje organizuju zdravstvene ustanove, preduzeća i druga
pravna lica i Jugoslovenski crveni krst, dok obavljaju te poslove;

6) sredstava
kopnenog, vodenog i vazdušnog saobraćaja koja služe za prenošenje brodolomnika,
ranjenika, bolesnika i sanitetskog materijala (u daljem tekstu: sanitetski
transport).

Izuzetno od odredaba
stava 1. ovog člana ako to zahtevaju interesi odbrane, na propisan način se
ograničava upotreba, odnosno nošenje znaka crvenog krsta kao znaka zaštite
pojedinih zgrada i uređaja, prevoznih i prenosnih sredstava i lica.

Za vreme ratnog
stanja, neposredne ratne opasnosti ili vanrednog stanja, znak crvenog krsta može
se upotrebljavati, odnosno nositi kao znak zaštite osoblja, zgrada, uređaja,
sanitetskog materijala i prevoznih i prenosnih sredstava u sastavu sanitetskih
službi stranih organizacija Crvenog krsta i Crvenog polumeseca i drugih stranih
dobrovoljnih društava za pomoć koji na teritoriji Savezne Republike Jugoslavije
vrše sanitetsku delatnost.



Član
9.

Za vreme ratnog
stanja, neposredne ratne opasnosti ili vanrednog stanja znak crvenog krsta može
se upotrebljavati kao znak označavanja i kao znak zaštite u određenim sanitetskim
zonama i mestima određenim radi zaštite ranjenika i bolesnika, kao i lica koja u
tim zonama i mestima rade na zbrinjavanju i nezi ranjenika i bolesnika koji su u
njima smešteni.



Član
10.

Lica koja, po
odredbama člana 8. ovog zakona, imaju pravo da nose znak crvenog krsta, moraju
za vreme ratnog stanja, neposredne ratne opasnosti ili vanrednog stanja imati
propisanu legitimaciju sa svojom fotografijom i utisnutim suvim žigom, koja
služi kao dokaz da su ovlašćeni da nose taj znak. U legitimaciji moraju biti
navedeni poslovi koje ta lica obavljaju.

Lica iz stava 1.
ovog člana su dužna, dok su na službi, da nose na levoj ruci propisanu traku sa
znakom crvenog krsta i otiskom žiga otpornim na vlagu.

Lice koje, iz bilo
kog razloga, izgubi svojstvo na osnovu koga je dobilo legitimaciju i traku sa
znakom crvenog krsta dužno je da legitimaciju i traku vrati organu koji ih je
izdao.

O izdatim
legitimacijama i trakama vodi se evidencija.



Član
11.

Nadzor nad
izvršavanjem ovog zakona vrši nadležni savezni organ.

U vršenju nadzora
nadležni savezni organ dužan je da naredi uklanjanje znaka crvenog krsta koji se
upotrebljava, odnosno nosi protivno uslovima propisanim ovim zakonom i propisima
donesenim za izvršenje ovog zakona.



Član
12.

Novčanom kaznom od
15.000 do 150.000 novih dinara kazniće se za prekršaj pravno lice:

1) ako upotrebi znak
crvenog krsta, a na to nema pravo (član 4);

2) ako upotrebi znak
crvenog krsta kao znak označavanja, kao znak pripadnosti ili kao znak zaštite
protivno odredbama čl. 5, 6. i 8. ovog zakona.

Za prekršaj iz stava
1. ovog člana kazniće se i odgovorno lice u zdravstvenoj ustanovi ili drugom
pravnom licu, novčanom kaznom od 900 do 9.000 novih dinara.



Član
13.

Novčanom kaznom od
900 do 9.000 novih dinara kazniće se za prekršaj fizičko lice.

1) ako za vreme
ratnog stanja, neposredne ratne opasnosti ili vanrednog stanja nosi ili
upotrebljava znak crvenog krsta kao znak zaštite, a nema svojstvo lica iz člana
8. stav 1. ovog zakona;

2) ako za vreme
službe kod sebe nema legitimaciju (član 10. stav 1);

3) ako za vreme
službe ne nosi traku sa znakom crvenog krsta na levoj ruci (član 10. stav 2);

4) ako izgubi
svojstvo lica iz člana 8. ovog zakona, a ne vrati legitimaciju ili traku
nadležnom organu (član 10. stav 3).



Član
14.

Danom stupanja na
snagu ovog zakona prestaje da važi Zakon o upotrebi i zaštiti znaka i naziva
Crvenog krsta („Službeni list SFRJ”, br. 13/82) i član 22. Zakona o izmenama
saveznih zakona kojima su određene novčane kazne za privredne prestupe i
prekršaje („Službeni list SRJ”, br. 28/96).



Član
15.

Ovaj zakon stupa na
snagu osmog dana od dana objavljivanja u „Službenom listu SRJ”.



