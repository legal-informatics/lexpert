



ZAКON 


o prvoj emisiji dugoročnih
obveznica Republike Srbije

„Službeni glasnik RS“, broj 25 od
17. jula 2000. 

Član 1.

Republika Srbija izdaje prvu emisiju dugoročnih obveznica
u iznosu od 4.260.000.000,00 novih dinara radi izmirivanja dospelih obaveza Republike
Srbije za dodatak za decu i materinski dodatak po Zakonu o društvenoj brizi o deci
(„Službeni glasnik RS”, br. 49/92, 29/93, 53/93, 67/93, 28/94, 47/94, 48/94 i
25/96). 

Obveznice iz stava 1. ovog člana se emituju kada je ukupan
iznos po jednom korisniku veći od 1.000,00 novih dinara, sa stanjem na dan 30. juna
2000. godine.

Član 2.

Obveznice iz člana 1. ovog zakona glase na donosioca.

Član 3.

Obveznice iz člana 1. ovog zakona emituju se u novim dinarima
u apoenima od: 120,00 serija A, 1.200,00 serija B i 4.000,00 serija G.

Član 4.

Obveznice iz člana 1. ovog zakona emituju se sa datumom
1. juli 2000. godine. 

Obveznice se izdaju na rok od četiri godine. 


Nominalna vrednost obveznica se isplaćuje u osam jednakih
polugodišnjih kupona koji dospevaju za naplatu svakog 1. januara i 1. jula, počev
od 1. januara 2001. godine.

Član 5.

Кamata na nominalnu vrednost obveznica obračunava se od
1. jula 2000. godine, po opštoj eskontnoj stopi Narodne banke Jugoslavije uvećanoj
za 10%. 

Obračun kamate vrši se polugodišnje na stanje nedospelog duga
obveznice i isplaćuje u osam kamatnih kupona, koji dospevaju za naplatu 1. januara
i 1. jula, počev od 1. januara 2001. godine.

Član 6.

Obveznica se sastoji iz plašta obveznice, talona sa osam
kupona nominalne vrednosti obveznice i talona sa osam kamatnih kupona. 


Umesto štampanja obveznica izdavaće se potvrda o vlasništvu
na dugoročnim obveznicama.

Član 7.

Dospelim kuponima koji sadrže nominalnu vrednost i kamatu
pravna lica i preduzetnici mogu, u dvostrukom iznosu, izmirivati sledeće obaveze:


1) javne prihode dospele do 31. marta 1999. godine; 


2) dospele obaveze po osnovu dinarskih potraživanja Fonda
za razvoj Republike Srbije. 

Obaveze iz stava 1. ovog člana mogu se izmirivati u dvostrukom
iznosu i nedospelim kuponima koji glase na nominalnu vrednost, uz predaju kamatnih
kupona istih dospeća. 

Dospelim i nedospelim kuponima koji sadrže nominalnu vrednost
i dospelim kamatnim kuponima mogu se izmirivati obaveze za isporučenu robu ili izvršenu
uslugu. 

Pravna lica i preduzetnici koji vrše promet roba i usluga,
neposredno ili preko trećih lica, a imaju neizmirene obaveze iz stava 1. ovog člana,
dužni su da prime kupone koji sadrže nominalnu vrednost uz predaju kamatnih kupona
istog dospeća na ime cene za isporučenu robu, odnosno izvršenu uslugu, u vrednosti
od najmanje 20% od iznosa svog duga iz stava 1. ovog člana, i to do 31. decembra
2000. godine. 

Pravna lica i preduzetnici koji vrše promet roba i usluga
preko trećih lica, a imaju neizmirene obaveze iz stava 1. ovog člana, dužni su da
u ugovoru sa trećim licem urede da naplatu svojih roba ili usluga vrše u skladu
sa stavom 4. ovog člana.

Član 8.

Dospelim kuponima koji sadrže nominalnu vrednost i kamatu
fizička lica mogu izmirivati sledeće obaveze: 

1) porez na imovinu; 


2) porez na dohodak od poljoprivrede; 


3) porez na ukupan prihod građana; 


4) za otkup stanova u svojini Republike Srbije; 


5) troškove smeštaja dece u predškolske ustanove; 


6) kupovinu udžbenika po programu za osnovno i srednje obrazovanje;


7) troškovi lečenja deteta u zdravstveno-rehabilitacionim
institucijama u zemlji i njegovog pratioca. 

Obaveze iz stava 1. ovog člana mogu se izmirivati i nedospelim
kuponima koji glase na nominalnu vrednost, uz predaju kamatnih kupona istih dospeća.


Imaoci kupona koji glase na nominalnu vrednost i kamatnih
kupona iz stava 1. tač. 5), 6) i 7) ovog člana naplaćivaće se od emitenta o rokovima
njihovih dospeća.

Član 9.

Sredstva za isplatu obveznica obezbeđuju se u budžetu Republike
Srbije iz dela sredstava namenjenih za finansiranje dodatka za decu i materinskog
dodatka i iz sredstava od prodaje poslovnih zgrada i poslovnih prostorija u svojini
Republike Srbije.

Član 10.

Uručivanje obveznica i isplatu dospelih obaveza po obveznicama
vrši Javno preduzeće PTT saobraćaja Srbija, u skladu sa ugovorom koji će zaključiti
sa ministarstvom nadležnim za poslove brige o porodici.

Član 11.

Sve poslove oko izdavanja i utvrđivanja broja pojedinih apoena
iz člana 3. ovog zakona, štampanje i druge administrativno-tehničke poslove, kao
i vođenje depo računa u ime i za račun Republike Srbije obavljaće Beogradska banka
A.D. Beograd. 

Ovlašćuje se ministar nadležan za poslove finansija da za
obavljanje poslova iz stava 1. ovog člana zaključi ugovor sa Beogradskom bankom A.D.
Beograd.

Član 12.

Ministar nadležan za poslove finansija u ime Republike Srbije
potpisaće tekst potvrde o vlasništvu na dugoročnim obveznicama.

Član 13.

Ministar nadležan za poslove brige o porodici u sporazumu
sa ministrom nadležnim za poslove finansija doneće uputstvo za izvršenje ovog zakona.

Član 14.

Isplata kupona po izdatim obveznicama zastareva u roku od
tri godine od dana dospelosti za naplatu.

Član 15.

Pravno lice koje ne postupi u skladu sa članom 7. st.
4. i 5. ovog zakona kazniće se za prekršaj od 150.000,00 do 200.000,00 novih dinara.

Član 16.

Preduzetnik koji ne postupi u skladu sa članom 7. st.
4. i 5. ovog zakona kazniće se za prekršaj od 80.000,00 do 100.000,00 novih dinara.

Član 17.

Odgovorno lice u pravnom licu koje ne postupi u skladu sa
članom 7. st. 4. i 5. kazniće se za prekršaj od 8.000,00 do 10.000,00 novih dinara.

Član 18.

Ovaj
zakon stupa na snagu osmog dana od dana objavljivanja u „Službenom glasniku Republike
Srbije”.

