



		Redakcijski prečišćen tekst





Nevažeći akt


ZAКON


o zaštiti od jonizujućih zračenja i o nuklearnoj sigurnosti

“Službeni 
glasnik RS”, br. 36 od 15. maja 2009, 93 od 28. septembra 2012.





I. 
OSNOVNE ODREDBE




Predmet uređivanja




Član 1.


Ovim zakonom propisuju se mere zaštite života i zdravlja ljudi i zaštite životne 
sredine od štetnog dejstva jonizujućih zračenja i mere nuklearne sigurnosti pri 
svim postupcima u vezi sa nuklearnim aktivnostima i uređuju se uslovi za 
obavljanje delatnosti sa izvorima jonizujućih zračenja i nuklearnim materijalima, 
kao i upravljanje radioaktivnim otpadom.


Odredbe ovog zakona ne odnose se na jonizujuća zračenja prirodnog porekla iz 
svemira na nivou tla, zemljine kore i ljudskog organizma, ako takva zračenja nisu 
promenjena čovekovim delovanjem.


Odredbe ovog zakona ne odnose se na nuklearne objekte čija je izgradnja zabranjena 
posebnim zakonom.




Zabrane




Član 2.


Zabranjeno je obavljanje delatnosti sa izvorima jonizujućih zračenja i nuklearnim 
materijalima bez prethodno pribavljenog odobrenja koje izdaje Agencija za zaštitu 
od jonizujućih zračenja i nuklearnu sigurnost Srbije.


Zabranjeno je svako istraživanje i delatnost u cilju razvoja, proizvodnje i upotrebe 
nuklearnog oružja, kao i korišćenje nuklearnog materijala za proizvodnju 
nuklearnog oružja i drugih eksplozivnih naprava.


Zabranjen je uvoz na teritoriju Republike Srbije radioaktivnog otpada i isluženog 
nuklearnog goriva inostranog porekla.


Zabranjena je ugradnja radioaktivnih gromobrana na teritoriji Republike Srbije.


Zabranjena je ugradnja jonizujućih detektora dima koji imaju izvor jonizujućih 
zračenja u gasovitom stanju ili izvor jonizujućih zračenja čiji su produkti raspada 
u gasovitom stanju.




Značenje pojmova




Član 3.


Pojedini izrazi upotrebljeni u ovom zakonu imaju sledeće značenje:

1)
aktivnost jeste broj raspada radioaktivnog materijala u jedinici vremena;

2)
akcident jeste neočekivani događaj, ljudska greška, otkaz opreme i druga 
nepravilnost čije posledice ili moguće posledice nisu zanemarljive sa aspekta 
zaštite od jonizujućih zračenja, nuklearne, odnosno radijacione sigurnosti ili 
bezbednosti;

3)
dekomisija jeste skup tehničkih i administrativnih aktivnosti koje 
sprovodi korisnik nuklearnog ili radijacionog objekta (izuzev objekta za 
odlaganje radioaktivnog otpada), posle trajnog prestanka rada takvog objekta, 
kojima se postiže oslobađanje tih objekata od dalje regulatorne kontrole;

4)
dekontaminacija jeste postupak uklanjanja ili smanjenja nivoa kontaminacije, 
koji uključuje i mere uklanjanja neposredne opasnosti nastupanja kontaminacije, mere 
kontrole daljeg širenja kontaminacije, izolacije i bezbednog uklanjanja izvora 
kontaminacije, kao i radnje vezane za procenu i analizu rizika nastupanja 
kontaminacije i procenu i analizu štete u životnoj sredini usled kontaminacije;

5)
dozvola jeste pisani akt koji Agencija za zaštitu od jonizujućih zračenja 
i nuklearnu sigurnost Srbije izdaje za pojedanačni promet jednog ili više izvora 
jonizujućih zračenja, radioaktivnih i nuklearnih materijala;

6)
životna sredina jeste skup prirodnih i stvorenih vrednosti čiji međusobni 
odnosi čine okruženje odnosno prostor i uslove za život; 

7)
zaštita životne sredine jeste skup mera kojima se sprečava štetno dejstvo 
jonizujućih zračenja u životnoj sredini i otklanjaju posledice tih zračenja;

8)
zaštita od jonizujućih zračenja jeste skup mera kojima se sprečavaju 
štetni efekti izlaganja jonizujućim zračenjima;

9)
izvori jonizujućih zračenja jesu materije, uređaji i objekti koji emituju 
ili mogu da emituju jonizujuća zračenja;

10)
izlaganja stanovništva jesu izlaganja usled akcidenta i izlaganja usled 
odobrenih primena izvora jonizujućih zračenja, osim medicinskog i profesionalnog 
izlaganja i izlaganja osnovnom nivou zračenja iz prirode (fonu);

11)
izlaganje jonizujućim zračenjima jesu radnja ili uslovi pri kojima dolazi do 
ozračivanja čovekovog organizma jonizujućim zračenjima;

12)
interventni nivoi jesu nivoi očekivanog ozračivanja koje bi moglo nastati 
kao posledica akcidenta ili hroničnog izlaganja jonizujućim zračenjima pri kojima 
se preduzimaju posebne mere zaštite;

13)
intervencije jesu sistematske, unapred planirane mere kojima se smanjuje 
postojeći nivo izlaganja jonizujućim zračenjima ili mogućnost ozračivanja 
jonizujućim zračenjima koja su posledica akcidenta;

14) 
jonizujuća zračenja jesu elektromagnetska ili čestična zračenja koja mogu da 
proizvedu jone i prouzrokuju štetne efekte po život i zdravlje ljudi i životnu 
sredinu;

15)
kontaminacija jeste neplanirano i nepoželjno prisustvo radioaktivnog 
materijala, kao i proces kojim dolazi do njegovog prisustva na površinama ili 
unutar čvrstih, tečnih ili gasovitih tela (uključujući i ljudski organizam), iznad 
propisanih granica;

16)
korišćenje izvora jonizujućih zračenja jeste posedovanje, rad sa izvorima, 
proizvodnja, instaliranje, servisiranje i skladištenje;

17) 
licenca jeste pisani akt koji Agencija za zaštitu od jonizujućih zračenja i 
nuklearnu sigurnost Srbije izdaje pravnom licu ili preduzetniku kao dokaz da su 
ispunjeni svi propisani uslovi za obavljanje radijacione delatnosti ili nuklearne 
aktivnosti;

18)
medicinsko izlaganje jeste izlaganje pacijenata i lica koja pomažu 
pacijentima pri medicinskoj primeni izvora jonizujućih zračenja, a nisu 
profesionalno izložena lica, kao i lica koja su dobrovoljno uključena u programe 
medicinskih istraživanja uz primenu izvora jonizujućih zračenja;

19) 
monitoring radioaktivnosti jeste skup merenja, obrada i interpretacija 
rezultata merenja radijacionih i drugih parametara radi procene nivoa i kontrole 
izlaganja stanovništva;

20)
nedozvoljeni promet nuklearnih i radioaktivnih materijala jeste svako 
primanje, posedovanje, snabdevanje, korišćenje, prenošenje ili odlaganje nuklearnog 
ili radioaktivnog materijala na teritoriji Republike Srbije ili pri prelasku 
državne granice, bez odgovarajućeg odobrenja Agencije za zaštitu od jonizujućih 
zračenja i nuklearnu sigurnost Srbije;

21)
nosilac licence za obavljanje radijacione delatnosti jeste pravno lice ili 
preduzetnik koji ima licencu za obavljanje radijacione delatnosti;

22)
nosilac licence za obavljanje nuklearne aktivnosti jeste pravno lice koje 
ima licencu za obavljanje nuklearne aktivnosti;

23)
nuklearna sigurnost jeste skup mera kojima se obezbeđuju uslovi za rad 
nuklearnog objekta, sprečavaju nuklearni akcidenti ili ublažavaju njegove 
posledice, odnosno smanjuje radijacioni rizik na propisan nivo;

24)
nuklearne aktivnosti jesu uvoz, izvoz, korišćenje i transport nuklearnog 
materijala eksploatacija ruda koje sadrže nuklearni materijal, lociranje, 
projektovanje, izgradnja, probni rad, puštanje u rad, korišćenje, trajni prestanak 
rada i dekomisija nuklearnih objekata i sanacija njihovih lokacija, kao i 
upravljanje radioaktivnim otpadom;

25)
nuklearni materijal jeste plutonijum izuzev onog izotopske koncentracije 
koja prelazi 80% Pu-238; uranijum U-233; uranijum obogaćen u izotopskom sadržaju 
U-235 ili U-233; uranijum koji sadrži smešu izotopa koja se javlja u prirodi, a 
koncentracija mu je veća od one koja se javlja u rudama ili ostacima pri preradi, 
kao i smeša navedenih materijala;

26)
nuklearni objekat jeste objekat u kojem postoje ili se koriste nuklearni 
materijali, uključujući objekte za skladištenje, tretman i odlaganje radioaktivnog 
otpada;

27)
odlaganje radioaktivnog otpada jeste skup radnji i aktivnosti za trajno 
smeštanje radioaktivnog otpada;

28)
odobrenje ili autorizacija jeste skup radnji i aktivnosti koje Agencija za 
zaštitu od jonizujućih zračenja i nuklearnu sigurnost Srbije preduzima u 
propisanom postupku i na osnovu odgovarajućeg zahteva pravnog lica ili 
preduzetnika za izdavanje licence, dozvole, potvrde ili rešenja o ispunjenosti 
propisanih uslova za obavljanje delatnosti, odnosno poslova utvrđenih ovim 
zakonom;

29)
osnovni nivo zračenja iz prirode (fon) jeste ukupno jonizujuće zračenje 
koje potiče iz prirodnih izvora ili izvora u životnoj sredini koji ne podležu 
kontroli;

30)
potvrda o evidentiranju jeste pisani akt koji Agencija za zaštitu od 
jonizujućih zračenja i nuklearnu sigurnost Srbije izdaje pravnom licu ili 
preduzetniku koji obavlja delatnost malog radijacionog rizika, odnosno koji 
koristi izvore zračenja niske aktivnosti;

31)
potencijalno izlaganje jeste izlaganje koje nije izvesno, a može biti 
posledica akcidenta na radioaktivnom izvoru ili sleda nekontrolisanih događaja, 
uključujući greške prilikom rukovanja ili kvara opreme;

32)
potomak jeste nuklid nastao radioaktivnim raspadom;

33)
prijavljivanje ili notifikacija jeste pisani akt u formi prijave koji 
pravno lice ili preduzetnik na propisanom obrascu dostavlja Agenciji za zaštitu 
od jonizujućih zračenja i nuklearnu sigurnost Srbije radi informacije o vrsti 
izvora jonizujućih zračenja koje koristi, poseduje ili namerava da koristi;

34)
prirodni radionuklidi jesu radionuklidi koji se javljaju u prirodi, 
odnosno koji nisu nastali čovekovim delovanjem (uranijum, radijum, torijum i 
drugi); 

35)
promet izvora jonizujućih zračenja, radioaktivnih i nuklearnih materijala 
jeste nabavka, prodaja, uvoz, izvoz, tranzit i svaki drugi način stavljanja u 
promet takvih materijala; 

36) 
profesionalno izložena lica jesu lica koja rade sa izvorima jonizujućih 
zračenja ili se u procesu rada nalaze u poljima jonizujućih zračenja;

37)
radijaciona delatnost jeste svaka aktivnost (radnja) sa izvorima 
jonizujućih zračenja koja može dovesti do povećanja nivoa izlaganja jonizujućim 
zračenjima profesionalno izloženih lica i stanovništva;

38)
radijaciona i nuklearna bezbednost, odnosno bezbednost radioaktivnog i 
nuklearnog materijala odnosno objekata u kojima su ti materijali smešteni jeste 
skup mera za sprečavanje neovlašćenog pristupa, oštećenja, gubitka, krađe i 
neovlašćenog prometa radioaktivnog i nuklearnog materijala, odnosno objekata u 
kojima su ti materijali smešteni;

39) 
radijaciona sigurnost jeste skup propisanih organizacionih i 
tehničko-tehnoloških mera koje obezbeđuju optimalno planirano izlaganje i 
optimalni rizik potencijalnog izlaganja jonizujućim zračenjima, koje je posledica 
korišćenja izvora jonizujućih zračenja, uključujući i mere zaštite od zračenja, mere 
za sprečavanje akcidenta, kao i mere za saniranje posledica akcidenta, ako do njega 
dođe;

40)
radijacioni objekti jesu objekti u kojima se nalazi jedan ili više izvora 
jonizujućih zračenja čiji je rizik ozračivanja takav da može dovesti do izlaganja 
zaposlenih i stanovništva iznad propisanih granica;

41)
radijacioni rizik jeste ugrožavajući zdravstveni efekat pri izlaganju 
jonizujućim zračenjima, uzimajući u obzir i verovatnoću takvog izlaganja, bilo 
koji rizik vezan za sigurnost, uključujući i ekosisteme u životnoj sredini, koji 
može nastati kao posledica izlaganja jonizujućim zračenjima, prisustvo 
radioaktivnih materijala, uključujući i radioaktivni otpad, ili njihovo ispuštanje 
u životnu sredinu, gubitak kontrole nad jezgrom nuklearnog reaktora, nuklearnom 
lančanom reakcijom, radioaktivnim izvorom ili bilo kojim drugim izvorom 
jonizujućih zračenja;

42)
radioaktivni materijal jeste materijal koji sadrži jedan ili više 
radionuklida čija je ukupna i specifična aktivnost veća od propisanih granica;

43)
radioaktivni otpad jeste radioaktivni materijal koji se ne planira za 
dalju upotrebu;

44) 
radioaktivnost jeste fizička pojava kod koje se atomi spontano raspadaju uz 
emisiju jedne ili više vrsta jonizujućih zračenja, kao što su alfa, beta, 
neutronsko i gama zračenje;

45)
radionuklid jeste nuklid odnosno atom sa definisanim atomskim brojem, 
atomskom masom i energetskim stanjem, koji je radioaktivan;

46)
rešenje jeste pisani akt koji Agencija za zaštitu od jonizujućih zračenja i 
nuklearnu sigurnost Srbije izdaje pravnom licu koje ispunjava uslove za obavljanje 
poslova zaštite od jonizujućih zračenja, radijacione delatnosti ili nuklearne 
aktivnosti, odnosno preduzetniku koji ispunjava uslove za obavljanje radijacione 
delatnosti, u skladu sa ovim zakonom;

47)
skladištenje radioaktivnog otpada jeste smeštanje radioaktivnog otpada na 
mestu koje je pod nadzorom ovlašćenog pravnog lica;

48) 
specifična aktivnost radioaktivnog materijala jeste aktivnost jedinice mase 
tog materijala; 

49) 
spoljašnje izlaganje jeste izlaganje koje nastaje usled dejstva izvora 
jonizujućih zračenja izvan organizma čoveka;

50)
unutrašnje izlaganje jeste izlaganje koje nastaje usled dejstva izvora 
jonizujućih zračenja koji se nalaze u organizmu čoveka;

51)
upravljanje radioaktivnim otpadom jeste skup administrativnih i operativnih 
aktivnosti u rukovanju, tretmanu, čuvanju, skladištenju, transportu (samo unutar 
predviđene lokacije) i odlaganju otpada, kao i ispuštanje efluenata.



II. PROGRAMI 
RADIJACIONE I NUКLEARNE SIGURNOSTI I BEZBEDNOSTI I PROGRAM UPRAVLJANJA 
RADIOAКTIVNIM OTPADOM



Vrste 
programa



Član 4.

Radi 
obezbeđivanja uslova za sprovođenje politike u oblasti radijacione i nuklearne 
sigurnosti i bezbednosti i politike upravljanja radioaktivnim otpadom, Vlada, na 
predlog Agencije za zaštitu od jonizujućih zračenja i nuklearnu sigurnost Srbije, 
donosi Program radijacione sigurnosti i bezbednosti, Program nuklearne 
sigurnosti i bezbednosti i Program upravljanja radioaktivnim otpadom, u skladu sa 
propisom o strateškoj proceni uticaja na životnu sredinu.

Programima iz 
stava 1. ovog člana određuju se dugoročni planovi i ciljevi u vezi sa zaštitom od 
jonizujućih zračenja, nuklearnim aktivnostima i upravljanjem radioaktivnim otpadom, 
kao i sistem kontrole i fizičke zaštite nuklearnih objekata i nuklearnih 
materijala u skladu sa standardima i principima međunarodnih organizacija u ovoj 
oblasti, kao i preuzetim međunarodnim obavezama.

Agencija za 
zaštitu od jonizujućih zračenja i nuklearnu sigurnost Srbije dostavlja godišnji 
izveštaj o realizaciji programa iz stava 1. ovog člana Vladi i ministarstvu 
nadležnom za poslove zaštite od jonizujućih zračenja, ministarstvu nadležnom za 
poslove nuklearne sigurnosti i upravljanje radioaktivnim otpadom i telu nadležnom 
za nacionalnu bezbednost.





III. AGENCIJA ZA 
ZAŠTITU OD JONIZUJUĆIH ZRAČENJA I NUКLEARNU SIGURNOST SRBIJE



Osnivanje



Član 5.

Radi 
obezbeđivanja uslova za kvalitetno i efikasno sprovođenje mera zaštite od 
jonizujućih zračenja i mera nuklearne sigurnosti pri obavljanju radijacionih 
delatnosti i nuklearnih aktivnosti Vlada će osnovati Agenciju za zaštitu od 
jonizujućih zračenja i nuklearnu sigurnost Srbije (u daljem tekstu: Agencija), kao 
samostalnu regulatornu organizaciju koja vrši javna ovlašćenja u skladu sa 
zakonom.

Na osnivanje i 
pravni položaj Agencije primenjuju se odredbe zakona kojim se uređuju javne 
agencije.

Saglasnost na 
akt kojim se utvrđuju visina plata i broj zaposlenih u Agenciji daje Vlada.




Poslovi 
Agencije



Član 6.

Agencija je 
nadležna da:

1) donosi 
podzakonske propise za sprovođenje ovog zakona;

2) donosi 
Program sistematskog ispitivanja radioaktivnosti u životnoj sredini;

3) donosi 
Program za dopunsko obučavanje i osposobljavanje profesionalno izloženih lica i 
lica odgovornih za zaštitu od jonizujućih zračenja;

4) donosi 
Program za pravovremenu najavu akcidenta;

5) priprema 
predloge programa iz člana 4. ovog zakona;

6) priprema 
predlog Plana za delovanje u slučaju akcidenta;

7) izrađuje 
uputstva i procedure potrebne za sprovođenje mera radijacione i nuklearne 
sigurnosti i bezbednosti;

8) izdaje, 
produžava i oduzima licence za obavljanje radijacione delatnosti i nuklearne 
aktivnosti;

9) izdaje i 
oduzima dozvole za promet radioaktivnih i nuklearnih materijala;

10) izdaje, 
produžava i oduzima rešenja pravnim licima ili preduzetnicima za obavljanje poslova 
zaštite od jonizujućih zračenja, radijacione delatnosti ili nuklearne aktivnosti;

11) izdaje 
potvrde o evidentiranju izvora jonizujućih zračenja;

12) izdaje 
sertifikate odgovornim licima za zaštitu od jonizujućih zračenja;

13) propisuje 
visinu naknade za izdavanje licenci, dozvola, rešenja, potvrda o evidentiranju i 
sertifikata;

14) vodi 
registar prijava i izdatih licenci, dozvola, rešenja, potvrda o evidetiranju i 
sertifikata;

15) formira i 
održava bazu podataka (centralni registar) o izvorima jonizujućih zračenja i 
korisnicima tih izvora, profesionalno izloženim licima, kao i o drugim podacima 
od značaja za zaštitu od jonizujućih zračenja, radijacionu i nuklearnu sigurnost 
i bezbednost;

16) vodi 
centralnu evidenciju o nuklearnim objektima, nuklearnim materijalima i 
radioaktivnom otpadu i vrši kontrolu evidencija koje vode korisnici;

17) prati obim i 
promenu nivoa radioaktivnosti i ocenjuje njen uticaj na stanovništvo i životnu 
sredinu i s tim u vezi nalaže sprovođenje potrebnih mera i prati njihovo 
izvršavanje;

18) objavljuje 
godišnji izveštaj o nivou izlaganja stanovništva jonizujućim zračenjima u Republici 
Srbiji;

19) vrši 
kontrolu ispunjenosti uslova na osnovu kojih su izdate licence, dozvole i rešenja 
iz tač. 8), 9) i 10) ovog stava;

20) obezbeđuje 
javnost u radu na sprovođenju ovog zakona i u postupku donošenja podzakonskih 
propisa; 

21) dostavlja 
sredstvima javnog informisanja, nadležnim državnim organima i Međunarodnoj 
agenciji za atomsku energiju informacije od značaja za radijacionu i nuklearnu 
sigurnost i bezbednost; 

22) ostvaruje 
saradnju sa nadležnim državnim organima iz svog delokruga;

23) samostalno 
ili u saradnji sa nadležnim državnim organima ostvaruje saradnju sa Međunarodnom 
agencijom za atomsku energiju i drugim međunarodnim telima i nadležnim organima 
drugih država u vezi sa sprovođenjem ovog zakona;

24) daje mišljenje 
na zahtev nadležnih državnih organa u vezi sa pristupanjem međunarodnim 
konvencijama i drugim sporazumima u oblasti radijacione i nuklearne sigurnosti i 
bezbednosti;

25) obavlja i 
druge poslove utvrđene zakonom.


Brisani su raniji st. 2. i 3. (vidi član 1. Zakona - 93/2012-25)

Poslove iz stava 
1. tač. 1), 2), 3), 4), 8), 9), 10), 11), 12), 14), 15), 16), 17) i 21) ovog 
člana Agencija vrši kao poverene poslove.





IV. ZAŠTITA OD 
JONIZUJUĆIH ZRAČENJA



Načela



Član 7.

Zaštita od 
jonizujućih zračenja pri radijacionim delatnostima, nuklearnim aktivnostima i 
upravljanju radioaktivnim otpadom zasniva se na sledećim načelima:

1) opravdanost 
primene – uslovi i dozvoljenost vršenja postojećih i budućih radijacionih 
delatnosti, nuklearnih aktivnosti i aktivnosti upravljanja radioaktivnim otpadom 
utvrđuju se i cene prema ekonomskoj, društvenoj i drugoj koristi koju njihovo 
vršenje pruža društvu u odnosu na radijacione rizike koji mogu nastupiti usled 
njihovog vršenja, uzimajući u obzir najbolje dostupne podatke o njihovoj efikasnosti 
ili posledicama;

2) optimizacija 
zaštite od jonizujućih zračenja – svaka aktivnost mora biti izvedena tako da 
izloženost jonizujućim zračenjima bude onoliko niska koliko je to objektivno 
moguće postići, s obzirom na ekonomske i društvene faktore;

3) ograničavanje 
individualnog izlaganja – radijaciona delatnost mora se planirati tako da 
izlaganja pojedinaca budu uvek ispod propisanih granica.



Mere zaštite 
od jonizujućih zračenja



Član 8.

Mere zaštite od 
jonizujućih zračenja koje se sprovode radi zaštite života i zdravlja ljudi i 
zaštite životne sredine od štetnog dejstva jonizujućih zračenja su:

1) sistematsko 
ispitivanje radioaktivnosti u životnoj sredini;

2) određivanje 
uslova za proizvodnju, promet i korišćenje izvora jonizujućih zračenja;

3) obezbeđivanje 
i korišćenje opreme i sredstava za zaštitu od jonizujućih zračenja i kontrola 
efikasnosti te zaštite;

4) ispitivanje 
radioaktivnosti, ograničavanje ili zabrana proizvodnje, prometa i korišćenja 
proizvoda i sirovina za proizvodnju koji su kontaminirani radionuklidima iznad 
propisanih granica;

5) vođenje 
evidencija o izvorima jonizujućih zračenja;

6) vođenje 
evidencija o materijalima i sirovinama kojima se u tehničko-tehnološkom postupku 
povećava koncentracija prirodnih radionuklida iznad propisanih granica;

7) vođenje 
evidencija o izloženosti jonizujućim zračenjima profesionalno izloženih lica, 
pacijenata i stanovništva;

8) utvrđivanje 
uslova rada i sprovođenje propisanih mera zaštite na radu od štetnog dejstva 
jonizujućih zračenja;

9) kontrola i 
praćenje zdravstvenog stanja profesionalno izloženih lica;

10) obučavanje i 
osposobljavanje kadrova u oblasti zaštite od jonizujućih zračenja;

11) lična i 
kolektivna zaštita ljudi od jonizujućih zračenja;

12) sprovođenje i 
primena mera iz Plana za delovanje u slučaju akcidenta;

13) sakupljanje, 
skladištenje, tretman i odlaganje radioaktivnog otpada;

14) uspostavljanje 
sistema upravljanja kvalitetom mera zaštite od jonizujućih zračenja;

15) kontrola 
radioaktivnosti roba pri uvozu, izvozu i tranzitu;

16) sprečavanje 
nedozvoljenog prometa radioaktivnog i nuklearnog materijala;

17) 
dekontaminacija lica, radne i životne sredine.




Sistematsko ispitivanje radioaktivnosti u životnoj sredini




Član 9.


Sistematsko ispitivanje radioaktivnosti u životnoj sredini (u daljem tekstu: 
monitoring radioaktivnosti) vrši se radi utvrđivanja prisustva radionuklida u 
životnoj sredini i procene nivoa izlaganja stanovništva jonizujućim zračenjima i 
to u redovnim uslovima, u slučaju sumnje na akcident i u toku akcidenta.


Monitoring radioaktivnosti iz stava 1. ovog člana vrši se u skladu sa Programom 
sistematskog ispitivanja radioaktivnosti u životnoj sredini koji donosi Agencija.


Programom iz stava 2. ovog člana utvrđuju se mesta, vremenski intervali, vrste i 
načini sistematskog ispitivanja radioaktivnosti u životnoj sredini.

Na 
program iz stava 2. ovog člana saglasnost daje Vlada.




Uslovi za vršenje monitoringa radioaktivnosti




Član 10.


Monitoring radioaktivnosti ili pojedina ispitivanja u okviru njega može da vrši 
pravno lice koje:

1) 
ima zaposleno lice sa visokim obrazovanjem stečenim na akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima merenja radioaktivnosti u uzorcima iz životne sredine;

2) 
ima odgovarajući laboratorijski prostor za obradu, merenja i čuvanje uzoraka;

3) 
ima standardnu laboratorijsku opremu za pripremu uzoraka;

4) 
ima specifičnu mernu opremu koja ispunjava propisane metrološke uslove;

5) 
ima odgovarajuću računarsku i softversku opremu; 

6) 
je akreditovano kod nacionalnog ili međunarodnog akreditacionog tela. 



Agencija propisuje bliže uslove koje mora da ispunjava pravno lice koje vrši 
poslove iz stava 1. ovog člana.



Izveštaj o 
monitoringu radioaktivnosti



Član 11.

Pravno lice koje 
vrši monitoring radioaktivnosti dužno je da dostavi Agenciji izveštaj o 
monitoringu radioaktivnosti u životnoj sredini najkasnije do 31. maja tekuće 
godine za prethodnu godinu, a u slučaju akcidenta ili na zahtev Agencije, odmah.

Procena nivoa 
izloženosti jonizujućim zračenjima stanovništva vrši se na osnovu monitoringa 
radioaktivnosti iz člana 9. ovog zakona i drugih ispitivanja na zahtev Agencije.

Na osnovu 
rezultata monitoringa radioaktivnosti Agencija prati izlaganje stanovništva 
jonizujućim zračenjima, nalaže preduzimanje hitnih mera u slučaju povećanja 
radioaktivnosti i vrši procenu primljenih doza kod stanovništva.

Agencija 
objavljuje u posebnoj stručnoj publikaciji godišnji izveštaj o nivou izlaganja 
stanovništva jonizujućim zračenjima.

Sredstva za 
pokriće troškova monitoringa radioaktivnosti i procene nivoa izlaganja 
stanovništva jonizujućim zračenjima, kao i za procenu nivoa medicinskog izlaganja, 
obezbeđuju se iz * budžeta Republike Srbije.



*Službeni glasnik 
RS, broj 93/2012



Granice 
sadržaja radionuklida



Član 12.

Voda za piće, 
životne namirnice, stočna hrana, lekovi, predmeti opšte upotrebe, građevinski 
materijal i druge robe ne mogu se stavljati u promet ako sadrže radionuklide 
iznad propisanih granica.

Agencija 
propisuje granice sadržaja radionuklida za proizvode iz stava 1. ovog člana.



Uslovi za 
vršenje merenja sadržaja radionuklida



Član 13.

Merenja sadržaja 
radionuklida u proizvodima iz člana 12. stav 1. ovog zakona može da vrši pravno 
lice koje:

1) ima zaposleno 
lice sa visokim obrazovanjem stečenim na akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima merenja radioaktivnosti u uzorcima iz životne sredine;

2) ima 
odgovarajući laboratorijski prostor za obradu, merenja i čuvanje uzoraka;

3) ima 
standardnu laboratorijsku opremu za pripremu uzoraka;

4) ima 
specifičnu mernu opremu koja ispunjava propisane metrološke uslove;

5) ima 
odgovarajuću računarsku i softversku opremu;

6) je 
akreditovano kod nacionalnog ili međunarodnog akreditacionog tela. 

Agencija 
propisuje bliže uslove koje mora da ispunjava pravno lice koje vrši poslove iz 
stava 1. ovog člana.



Povećanja 
koncentracije prirodnih radionuklida u tehničko-tehnološkom postupku



Član 14.

Pravno lice ili 
preduzetnik kome u tehničko-tehnološkom postupku proizvodnje dolazi do povećanja 
koncentracije prirodnih radionuklida iznad granica propisanih za kontaminaciju 
životne sredine, dužno je da o tome vodi evidenciju i da je dostavi Agenciji.

Agencija 
propisuje sadržaj i rokove dostavljanja evidencije iz stava 1. ovog člana i 
utvrđuje spisak pravnih lica i preduzetnika kojima u tehničko-tehnološkom 
postupku proizvodnje dolazi do povećanja koncentracije prirodnih radionuklida 
iznad granica propisanih za kontaminaciju životne sredine.

Agencija je 
dužna da na osnovu dostavljene evidencije proceni stepen ugroženosti zdravlja ljudi 
i životne sredine i naloži sprovođenje mera zaštite od jonizujućih zračenja.

Troškove 
sprovođenja mera zaštite od jonizujućih zračenja snosi pravno lice ili preduzetnik 
iz stava 1. ovog člana.



Program za 
pravovremenu najavu akcidenta



Član 15.

Radi 
pravovremenog otkrivanja akcidenta koji ugrožava ili može ugroziti teritoriju 
Republike Srbije uspostavlja se sistem pravovremene najave akcidenta koji 
obezbeđuje neprekidno merenje jačine ambijentalne ekvivelentne doze, na osnovu 
Programa za pravovremenu najavu akcidenta koji donosi Agencija.

Na program iz 
stava 1. ovog člana saglasnost daje Vlada.



Uslovi za 
vršenje merenja radi pravovremene najave akcidenta



Član 16.

Merenja radi 
pravovremene najave akcidenta može da vrši pravno lice koje:

1) ima zaposleno 
lice sa visokim obrazovanjem stečenim na akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima merenja radioaktivnosti u uzorcima iz životne sredine;

2) ima 
odgovarajući laboratorijski prostor za obradu, merenja i čuvanje uzoraka;

3) ima 
standardnu laboratorijsku opremu za pripremu uzoraka;

4) ima 
specifičnu mernu opremu koja ispunjava propisane metrološke uslove;

5) ima 
odgovarajuću računarsku i softversku opremu;

6) je 
akreditovano kod nacionalnog ili međunarodnog akreditacionog tela. 

Agencija 
propisuje bliže uslove koje mora da ispunjava pravno lice koje vrši merenja iz 
stava 1. ovog člana.

Sredstva za 
sprovođenje programa iz člana 15. ovog zakona i troškovi merenja radi pravovremene 
najave akcidenta obezbeđuju se iz prihoda Agencije i budžeta Republike Srbije.



Projekat mera 
radijacione sigurnosti i bezbednosti



Član 17.

Projekat mera 
radijacione sigurnosti i bezbednosti je sastavni deo tehničke dokumentacije za 
objekte u kojima se koriste ili će se koristiti izvori jonizujućih zračenja, a 
čijom se realizacijom obezbeđuje da takvi objekti ispunjavaju propisani nivo 
zaštite profesionalno izloženih lica, stanovništva i životne sredine od 
jonizujućih zračenja.

Agencija 
propisuje sadržaj projekta iz stava 1. ovog člana za svaku radijacionu 
delatnost.

Agencija daje 
saglasnost na projekat mera radijacione sigurnosti i bezbednosti.

Uslovi za izradu 
projekta mera radijacione sigurnosti i bezbednosti



Član 18.

Izradu projekta 
mera radijacione sigurnosti i bezbednosti može da vrši pravno lice koje:

1) ima zaposleno 
lice sa visokim obrazovanjem stečenim na diplomskim akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima projektovanja mera zaštite od jonizujućih zračenja;

2) ima 
odgovarajući prostor za računarsku opremu i projektnu dokumentaciju;

3) ima 
računarsku i softversku opremu za evaluaciju i obradu podataka i odgovarjuće 
standardizovane programe za projektovanje i proračun mera zaštite od jonizujućih 
zračenja.

Agencija 
propisuje bliže uslove koje mora da ispunjava pravno lice koje vrši projektovanje 
mera radijacione sigurnosti i bezbednosti.



Merenja radi 
procene nivoa izlaganja jonizujućim zračenjima



Član 19.

Radi procene 
nivoa izlaganja jonizujućim zračenjima profesionalno izloženih lica, pacijenata i 
stanovništva vrše se propisana merenja, u skladu sa ovim zakonom.

Agencija 
propisuje vrste, način i vremenske intervale merenja radi procene nivoa izlaganja 
jonizujućim zračenjima profesionalno izloženih lica, pacijenata i stanovništva.

Merenja radi 
procene nivoa izlaganja jonizujućim zračenjima profesionalno izloženih lica, 
pacijenata i stanovništva može da vrši pravno lice koje:

1) ima zaposleno 
lice sa visokim obrazovanjem stečenim na diplomskim akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima merenja radi procene nivoa izlaganja jonizujućim zračenjima;

2) ima 
odgovarajući laboratorijski prostor za obradu, merenja i čuvanje uzoraka;

3) ima 
standardnu laboratorijsku opremu za pripremu uzoraka;

4) ima 
specifičnu mernu opremu koja ispunjava propisane metrološke uslove;

5) ima 
odgovarajuću računarsku i softversku opremu;

6) je 
akreditovano kod nacionalnog ili međunarodnog akreditacionog tela. 

Agencija 
propisuje bliže uslove koje mora da ispunjava pravno lice koje vrši merenja iz 
stava 1. ovog člana.


Procena 
nivoa izlaganja profesionalno izloženih lica, pacijenata i stanovništva



Član 20.

Pravno lice iz 
člana 19. stav 3. ovog zakona dužno je da sprovodi propisana merenja iz člana 19. 
ovog zakona i da vodi evidenciju o izvršenim merenjima radi procene nivoa 
izlaganja jonizujućim zračenjima profesionalno izloženih lica, pacijenata i 
stanovništva i da izveštaj o tim merenjima dostavi Agenciji.

Agencija 
propisuje sadržaj izveštaja o merenjima iz stava 1. ovog člana, način vođenja 
evidencije, rokove čuvanja evidencije, kao i postupak obaveštavanja nadležnih 
organa.


Program za 
dopunsko obučavanje i osposobljavanje



Član 21.

Radi sprovođenja 
dopunskog obučavanja i osposobljavanja u oblasti zaštite od jonizujućih zračenja, 
Agencija donosi Program za dopunsko obučavanje i osposobljavanje profesionalno 
izloženih lica i lica odgovornih za sprovođenje mera zaštite od jonizujućih 
zračenja i objavljuje ga u „Službenom glasniku Republike Srbije”.

Na program iz 
stava 1. ovog člana saglasnost daje Vlada.



Uslovi za 
vršenje dopunskog obučavanja i osposobljavanja



Član 22.

Dopunsko 
obučavanje i osposobljavanje profesionalno izloženih lica i lica odgovornih za 
sprovođenje mera zaštite od jonizujućih zračenja u skladu sa programom iz člana 
21. ovog zakona može da vrši pravno lice koje:

1) ima zaposleno 
lice sa visokim obrazovanjem stečenim na diplomskim akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva u sprovođenju mera zaštite od jonizujućih zračenja;

2) ima 
odgovarajući prostor, nastavna sredstva i opremu za praktičan rad i sprovođenje 
obuke i obrazovanja u skladu sa programom iz člana 21. ovog zakona.

Agencija 
propisuje bliže uslove koje mora da ispunjava pravno lice koje vrši dopunsko 
obučavanje i osposobljavanje profesionalno izloženih lica i lica odgovornih za 
sprovođenje mera zaštite od jonizujućih zračenja.



Merenja radi 
kontrole sistema upravljanja kvalitetom



Član 23.

Merenja radi 
kontrole sistema upravljanja kvalitetom mera zaštite od jonizujućih zračenja može 
da vrši pravno lice koje:

1) ima zaposleno 
lice sa visokim obrazovanjem stečenim na diplomskim akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima merenja radi kontrole kvaliteta sprovođenja mera zaštite od 
jonizujućih zračenja;

2) ima 
odgovarajući prostor za obradu, merenja i čuvanje uzoraka;

3) ima 
standardnu laboratorijsku opremu za pripremu uzoraka;

4) ima 
specifičnu mernu opremu koja ispunjava propisane metrološke uslove;

5) ima 
odgovarajuću računarsku i softversku opremu;

6) primenjuje 
akreditovane metode ispitivanja i sistem upravljanja kvalitetom.

Agencija 
propisuje bliže uslove koje mora da ispunjava pravno lice koje vrši poslove iz 
stava 1. ovog člana.




Dekontaminacija radne i životne sredine



Član 24.

Dekontaminaciju 
radne i životne sredine može da vrši pravno lice koje:

1) ima zaposleno 
lice sa visokim obrazovanjem stečenim na diplomskim akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima sprovođenja mera zaštite od jonizujućih zračenja;

2) ima 
odgovarajući laboratorijski prostor za dekontaminaciju i prostor za privremeno 
čuvanje radioaktivnog otpadnog materijala;

3) ima lična 
zaštitna sredstva;

4) ima 
specifičnu prenosivu mernu opremu koja ispunjava propisane metrološke uslove, kao 
i odgovarajuća dekontaminaciona sredstva i opremu;

5) ima 
specijalno vozilo za prevoz radioaktivnog materijala.

Agencija 
propisuje bliže uslove koje mora da ispunjava pravno lice koje vrši 
dekontaminaciju radne i životne sredine.




Dekontaminacija lica



Član 25.

Dekontaminaciju 
lica (u daljem tekstu: humana dekontaminacija) može da vrši pravno lice koje:

1) ima zaposleno 
lice sa visokim obrazovanjem stečenim na diplomskim akademskim studijama, u 
prirodno-matematičkim ili tehničko-tehnološkim naukama, sa tri godine radnog 
iskustva na poslovima sprovođenja mera zaštite od jonizujućih zračenja;

2) ima 
odgovarajući laboratorijski prostor za humanu dekontaminaciju i prostor za 
privremeno čuvanje radioaktivnog otpadnog materijala;

3) ima 
specifičnu mernu opremu koja ispunjava propisane metrološke uslove;

4) ima 
odgovarajuća standardizovana sredstva za humanu dekontaminaciju.

Agencija 
propisuje bliže uslove koje mora da ispunjava pravno lice koje vrši humanu 
dekontaminaciju.



Ovlašćenje za 
vršenje poslova zaštite od jonizujućih zračenja



Član 26.

Na osnovu 
ispunjenosti propisanih uslova Agencija rešenjem ovlašćuje pravno lice za vršenje 
poslova iz čl. 10, 13, 16, 18, 19, 22, 23, 24, 25. i 70. ovog zakona.

Rešenje za vršenje 
poslova iz stava 1. ovog člana izdaje se u roku od 30 dana od dana podnošenja 
zahteva i dokumentacije kojom se dokazuje ispunjenost propisanih uslova.

Rešenje se izdaje 
sa rokom važnosti od pet godina i neprenosivo je.


Brisan je raniji stav 4. (vidi član 3. Zakona - 93/2012-25)

Pravno lice iz 
stava 1. ovog člana dužno je da prijavi Agenciji svaku promenu podataka o 
ispunjenosti uslova na osnovu kojih je izdato rešenje.

Ovlašćeno pravno 
lice iz stava 1. ovog člana dužno je da 60 dana pre isteka važenja rešenja podnese 
zahtev Agenciji za produženje važenja rešenja.

Produženje važenja 
rešenja vrši se na isti vremenski period i pod istim uslovima na osnovu kojih je 
izdato prethodno rešenje.

Na rešenje koje 
Agencija izda pravnom licu u oblasti zaštite od jonizujućih zračenja može se 
izjaviti žalba ministru nadležnom za poslove zaštite od jonizujućih zračenja.

Rešenje ministra 
iz stava 7.* ovog člana je konačno.

Spisak 
ovlašćenih pravnih lica za obavljanje poslova iz stava 1. ovog člana objavljuje se 
u „Službenom glasniku Republike Srbije”.

O izdatim 
rešenjima Agencija vodi evidenciju.



*Službeni glasnik 
RS, broj 93/2012



Oduzimanje 
ovlašćenja pre isteka roka važnosti



Član 27.

Agencija će 
ovlašćenom pravnom licu oduzeti ovlašćenje i pre isteka roka važnosti rešenja, 
ako:

1) prestane da 
ispunjava neke od propisanih uslova na osnovu kojih je izdato rešenje;

2) ne obavesti 
Agenciju o akcidentu koji je uočio u vršenju poslova u oblasti zaštite od 
jonizujućih zračenja;

3) utvrdi da ne 
vrši poslove u oblasti zaštite od jonizujućih zračenja u skladu sa ovim zakonom, 
odnosno ako u određenom roku ne otkloni nedostatke i nepravilnosti u radu;

4) ne vrši 
propisana merenja ili prikrije podatke ili dostavi netačne podatke koji su bitni 
za preduzimanje mera zaštite od jonizujućih zračenja.



Evidencija o 
obavljenim poslovima



Član 28.

Ovlašćeno pravno 
lice iz člana 26. stav 1. ovog zakona dužno je da vodi evidenciju o izvršenim 
poslovima iz oblasti zaštite od jonizujućih zračenja i da podatke iz te 
evidencije dostavlja Agenciji najkasnije do 31. januara tekuće godine za 
prethodnu godinu.

Obrazac i 
sadržaj evidencije iz stava 1. ovog člana propisuje Agencija.



Uslovi za 
obavljanje radijacione delatnosti



Član 29.

Pravno lice, 
odnosno preduzetnik može da obavlja radijacionu delatnost ako ispunjava sledeće 
uslove:

1) da objekti i 
prostorije u kojima se proizvode i skladište izvori jonizujućih zračenja ili sa 
njima rade, odgovaraju tehničkim, sigurnosnim i drugim propisanim uslovima koji 
obezbeđuju zaštitu ljudi i životne sredine od jonizujućih zračenja;

2) da licima 
koja rade sa izvorima jonizujućih zračenja obezbedi odgovarajuća sredstva za 
zaštitu od jonizujućih zračenja, kao i opremu za merenje jonizujućih zračenja;

3) da ima, u 
zavisnosti od vrste radijacione delatnosti koju obavlja, zaposlena lica koja 
imaju propisanu stručnu spremu i ispunjavaju propisane zdravstvene uslove za rad 
sa izvorima jonizujućih zračenja;

4) da sprovodi 
mere kojima se sprečava da radioaktivni otpad prouzrokuje kontaminaciju životne 
sredine;

5) da obezbedi 
radioaktivni materijal, rendgen aparate i druge uređaje koji proizvode 
jonizujuća zračenja i da ih koristi i stavlja u promet, u skladu sa propisanim 
uslovima;

6) da sprovodi i 
druge mere zaštite od jonizujućih zračenja za obavljanje radijacione delatnosti 
utvrđene ovim zakonom. 

Agencija 
propisuje bliže uslove iz stava 1. ovog člana koje mora da ispunjava pravno lice, 
odnosno preduzetnik za obavljanje radijacione delatnosti.



Licenca za 
obavljanje radijacione delatnosti



Član 30.

Na osnovu 
ispunjenosti propisanih uslova iz člana 29. ovog zakona Agencija pravnom licu, 
odnosno preduzetniku izdaje licencu za obavljanje radijacione delatnosti.

Pravno lice, 
odnosno preduzetnik ne može otpočeti obavljanje radijacione delatnosti ako za 
takvu delatnost prethodno ne pribavi licencu za obavljanje radijacione delatnosti.

Licenca za 
obavljanje radijacione delatnosti izdaje se rešenjem u roku od 30 dana od dana 
podnošenja zahteva sa dokumentacijom kojom se dokazuje ispunjenost propisanih 
uslova za obavljanje radijacione delatnosti.

Licenca za 
obavljanje radijacione delatnosti se izdaje na pet godina.


Brisan je raniji stav 5. (vidi član 4. Zakona - 93/2012-25)

Pravno lice, 
odnosno preduzetnik obavezan je da prijavi Agenciji svaku promenu podataka o 
ispunjenosti uslova na osnovu kojih je dobio licencu za obavljanje radijacione 
delatnosti.

Pravno lice, 
odnosno preduzetnik dužan je da najkasnije 60 dana pre isteka važenja licence za 
obavljanje radijacione delatnosti podnese zahtev Agenciji za produženje roka 
važnosti licence.

Produženje važenja 
licence za obavljanje radijacione delatnosti se vrši na isti vremenski period i 
pod istim uslovima na osnovu kojih je izdata licenca.

Na rešenje 
Agencije o izdavanju, odnosno produženju važenja licence za obavljanje radijacione 
delatnosti može se izjaviti žalba ministru nadležnom za poslove zaštite od 
jonizujućih zračenja.

Rešenje ministra 
iz stava 8.* ovog člana je konačno.



*Službeni glasnik 
RS, broj 93/2012



Lice 
odgovorno za zaštitu od jonizujućih zračenja



Član 31.

Pravno lice, 
odnosno preduzetnik koji je dobio licencu za obavljanje radijacione delatnosti 
dužno je da odredi lice odgovorno za zaštitu od jonizujućih zračenja.

Lice odgovorno 
za zaštitu od jonizujućih zračenja dužno je da: sprovodi unutrašnji nadzor nad 
primenom mera zaštite od jonizujućih zračenja; brine o sprovođenju lične 
dozimetrijske kontrole i nabavci zaštitnih sredstava; brine o sprovođenju 
zdravstvene kontrole nad profesionalno izloženim licima; brine o stručnoj 
osposobljenosti zaposlenih za sprovođenje mera zaštite od jonizujućih zračenja; 
brine o redovnoj kontroli nad izvorima jonizujućih zračenja u propisanim 
rokovima; organizuje preduzimanje zaštitnih mera u slučaju akcidenta; obezbeđuje 
vođenje evidencija; prisustvuje inspekcijskom nadzoru i obavlja druge poslove u 
vezi sa izvorima jonizujućih zračenja koje odredi Agencija ili na koje je 
obavezno prema odredbama ovog zakona.

Lice odgovorno 
za zaštitu od jonizujućih zračenja mora da ima završenu najmanje srednju školu 
odgovarajuće struke, radno iskustvo u oblasti zaštite od jonizujućih zračenja i 
dopunsku osposobljenost i obučenost, u skladu sa programom iz člana 21. stav 1. 
ovog zakona. 

Agencija 
propisuje vrstu i stepen stručne spreme lica odgovornog za zaštitu od 
jonizujućih zračenja, radno iskustvo u oblasti zaštite od jonizujućih zračenja i 
dopunsku osposobljenost i obučenost, u zavisnosti od radijacione delatnosti.

Na osnovu 
ispunjenosti propisanih uslova Agencija licu odgovornom za zaštitu od jonizujućih 
zračenja izdaje sertifikat.



Potvrda o 
evidentiranju



Član 32.

Pravno lice, 
odnosno preduzetnik koji obavlja delatnost malog radijacionog rizika, odnosno 
koristi izvore jonizujućih zračenja niske aktivnosti nije dužan da pribavi 
licencu za takvu vrstu delatnosti, ali je obavezan da pribavi od Agencije 
potvrdu o evidentiranju takvih izvora.

Agencija 
utvrđuje izvore jonizujućih zračenja za čije je korišćenje pravno lice, odnosno 
preduzetnik dužan da pribavi potvrdu o evidentiranju, kao i izvore jonizujućih 
zračenja za čije korišćenje nije dužan da pribavi potvrdu o evidentiranju.



Obaveze 
nosioca licence za obavljanje radijacione delatnosti



Član 33.

Nosilac licence 
za obavljanje radijacione delatnosti dužan je da:

1) redovno 
održava i servisira izvore jonizujućih zračenja;

2) vodi 
propisanu evidenciju o izvorima jonizujućih zračenja;

3) prijavi 
Agenciji sve promene vezane za rad izvora jonizujućih zračenja od značaja za 
radijacionu sigurnost i bezbednost;

4) prijavi 
Agenciji prestanak korišćenja izvora jonizujućih zračenja, kao i način njegovog 
čuvanja, skladištenja i mogućnost trajnog odlaganja;

5) prijavi 
Agenciji svaku promenu u odnosu na propisane uslove na osnovu kojih mu je izdata 
licenca za obavljanje radijacione delatnosti;

6) sprovodi i 
druge mere zaštite od jonizujućih zračenja utvrđene ovim zakonom.



Obaveze prema 
profesionalno izloženim licima



Član 34.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti, dužan je da profesionalno izloženim licima obezbedi ličnu 
dozimetrijsku kontrolu, da ih opremi ličnim zaštitnim sredstvima, da obezbedi 
proveravanje ispravnosti tih sredstava i njihovo pravilno korišćenje, da ih upućuje 
na redovne zdravstvene preglede, kao i na dopunsko obučavanje i osposobljavanje, u 
skladu sa programom iz člana 21. stav 1. ovog zakona.

Nosilac licence 
iz stava 1. ovog člana dužan je da, zavisno od vrste radijacione delatnosti, 
odnosno nuklearne aktivnosti, sprovodi propisana merenja iz člana 19. st. 1. i 2. 
ovog zakona, radi procene nivoa izlaganja jonizujućim zračenjima profesionalno 
izloženih lica.



Obaveza 
čuvanja radioaktivnog otpada



Član 35.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti, dužan je da zavisno od vrste radijacione delatnosti, 
odnosno nuklearne aktivnosti, radioaktivni otpad koji je nastao pri radu 
privremeno čuva na propisan način u svom spremištu najduže godinu dana i da ga 
najkasnije do isteka tog roka preda nosiocu licence za upravljanje skladištem 
radioaktivnog otpada.

Agencija 
propisuje način privremenog čuvanja radioaktivnog otpada iz stava 1. ovog člana.



Obaveza 
vođenja evidencije



Član 36.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti, dužan je da vodi evidenciju i da Agenciji dostavi 
propisane podatke o izvorima jonizujućih zračenja, o profesionalno izloženim 
licima i o radioaktivnom otpadu.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti u medicinske svrhe, dužan je da, pored evidencije iz stava 
1. ovog člana, vodi i evidenciju o izloženosti pacijenata jonizujućim zračenjima.

Obrazac i 
sadržaj evidencije iz st. 1. i 2. ovog člana propisuje Agencija.

Agencija vodi 
centralni registar o izvorima jonizujućih zračenja, nosiocima licenci, 
profesionalno izloženim licima i o radioaktivnom otpadu.



Obaveza 
upravljanja kvalitetom



Član 37.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti i ovlašćena pravna lica dužni su da uspostave i sprovode 
sistem upravljanja kvalitetom mera zaštite od jonizujućih zračenja.

U zavisnosti od 
radijacione delatnosti, odnosno nuklearne aktivnosti koju obavlja nosilac 
licence, odnosno od poslova koje u oblasti zaštite od jonizujućih zračenja obavlja 
ovlašćeno pravno lice, Agencija propisuje način, vrste i vremenske intervale u 
kojima se vrše merenja radi kontrole sistema upravljanja kvalitetom mera zaštite od 
jonizujućih zračenja.



Obaveza 
sprovođenja dekontaminacije



Član 38.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti, dužan je da odmah sprovede i snosi troškove 
dekontaminacije lica, radne i životne sredine do čije kontaminacije je došlo 
usled radijacione delatnosti, odnosno nuklearne aktivnosti, kao i da snosi 
administrativne troškove utvrđivanja neposredne opasnosti nastupanja kontaminacije 
i/ili porekla kontaminacije. 

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti, dužan je da nadoknadi troškove sprovođenja radnji iz stava 
1. ovog člana, ukoliko ih je preuzeo i sproveo nadležni organ.

Agencija 
propisuje granice kontaminacije lica, radne i životne sredine i načine 
sprovođenja dekontaminacije.

Nosilac licence 
iz stava 1. ovog člana koji je odgovoran za kontaminaciju, kao i ovlašćeno 
pravno lice koje sprovodi dekontaminaciju dužni su da o tome odmah dostave 
izveštaj Agenciji.

Agencija 
obaveštava profesionalno izložena lica i javnost o mogućim štetnim posledicama 
izlaganja jonizujućim zračenjima usled kontaminacije.



Odgovornost 
za nastalu štetu



Član 39.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti odgovora za štetu nastalu usled radijacione delatnosti ili 
nuklearne aktivnosti, u skladu sa načelom objektivne odgovornosti. 

U slučaju kada 
se ne može odmah utvrditi nosilac licence koji je odgovoran za kontaminaciju, 
troškove dekontaminacije i nastale štete koje je neophodno odmah pokriti, snosi 
Republika Srbija.

Nosilac licence 
za koga je utvrđeno da je odgovoran za kontaminaciju dužan je da sredstva u 
visini troškova dekontaminacije uplati na račun budžeta Republike Srbije.



Uslovi za 
rad profesionalno izloženih lica



Član 40.

Profesionalno 
izložena lica moraju da imaju propisanu stručnu spremu i moraju biti osposobljena 
za rad i sprovođenje mera zaštite od jonizujućih zračenja.

Profesionalno 
izložena lica moraju da ispunjavaju zdravstvene uslove i dužna su da izvrše 
zdravstveni pregled pre stupanja na rad, u toku rada, u slučaju akcidenta, po 
potrebi i nakon prestanka rada u nuklearnom objektu ili sa izvorima jonizujućih 
zračenja.

Zdravstvene 
preglede lica iz stava 2. ovog člana vrši zdravstvena ustanova koja za to 
ispunjava uslove utvrđene propisima kojima se uređuje zdravstvena zaštita.

Stepen stručne 
spreme, osposobljenost za rad i sprovođenje mera zaštite od jonizujućih zračenja i 
zdravstvene uslove profesionalno izloženih lica propisuje Agencija.



Zabrane i 
ograničenja za rad sa izvorima jonizujućih zračenja



Član 41.

Zabranjuje se rad 
sa izvorima jonizujućih zračenja:

1) licima mlađim 
od 18 godina;

2) ženama za 
vreme trudnoće;

3) ženama za 
vreme dojenja deteta, ako rade sa otvorenim izvorima jonizujućih zračenja.

Zabranjeno je 
izlaganje jonizujućim zračenjima iznad granica propisanih za stanovništvo licima 
mlađim od 18 godina, osim licima starijim od 16 godina, za vreme propisane obuke 
u toku redovnog školovanja za rad sa izvorima jonizujućih zračenja.

Nosilac licence 
za obavljanje radijacione delatnosti, odnosno nosilac licence za obavljanje 
nuklearne aktivnosti je dužan da obezbedi nivo zaštite tako da spreči izlaganje 
iznad granica propisanih za stanovništvo:

1) zaposlenim 
ženama za vreme trudnoće;

2) zaposlenim 
ženama za vreme dojenja deteta, ako rade sa otvorenim izvorima jonizujućih 
zračenja.



Granice 
izlaganja



Član 42.

Profesionalno 
izložena lica, lica na školovanju i stanovništvo ne mogu biti izloženi 
jonizujućim zračenjima iznad propisanih granica.

Agencija 
propisuje granice izlaganja jonizujućim zračenjima za profesionalno izložena lica, 
lica na školovanju i stanovništvo.



Radijacione 
delatnosti i nuklearne aktivnosti u medicini



Član 43.

Radijacione 
delatnosti i nuklearne aktivnosti u medicini mogu da se obavljaju na propisan 
način, ako doktor medicine odgovarajuće specijalnosti izvrši procenu medicinske 
opravdanosti i odobri dijagnostički ili terapijski postupak uz sprovođenje 
principa i mera zaštite od jonizujućih zračenja.

Granice izlaganja 
za profesionalno izložena lica i stanovništvo ne odnose se na izlaganje 
pacijenata u medicinske svrhe.

Uslove za 
obavljanje radijacione delatnosti, odnosno nuklearne aktivnosti u medicini, kao i 
način zaštite pacijenata prilikom medicinskog izlaganja radi sprovođenja 
dijagnostičkog ili terapijskog postupka propisuje Agencija.




Procena nivoa medicinskog izlaganja




Član 44.


Radi procene nivoa medicinskog izlaganja jonizujućim zračenjima vrše se posebna 
merenja na zahtev Agencije.


Agencija propisuje vrste i način merenja za procenu nivoa medicinskog izlaganja 
jonizujućim zračenjima.




Zabrana sistematskog rendgenskog snimanja


stanovništva





Član 45.


Zabranjeno je sistematsko rendgensko snimanje stanovništva, osim u izuzetnim 
slučajevima, ako takvu meru propiše ministarstvo nadležno za poslove zdravlja, uz 
pribavljenu saglasnost Agencije o ispunjenosti mera zaštite od jonizujućih zračenja 
za sistematsko rendgensko snimanje stanovništva. 



V. NUКLEARNA 
SIGURNOST I BEZBEDNOST



Mere 
nuklearne sigurnosti i bezbednosti



Član 46.

Mere nuklearne 
sigurnosti i bezbednosti koje se preduzimaju kod svih aktivnosti u vezi sa 
nuklearnim objektima, nuklearnim materijalima, radioaktivnim otpadom, kao i u 
slučaju akcidenta, jesu:

1) obezbeđivanje 
uslova za lociranje, projektovanje, izgradnju, probni rad, puštanje u rad, 
korišćenje, trajan prestanak rada i dekomisiju nuklearnih objekata;

2) ispunjavanje 
kriterijuma za ocenu sigurnosti nuklearnih objekata;

3) obezbeđivanje 
uslova za promet i korišćenje nuklearnih materijala;

4) obezbeđivanje 
i sprovođenje mera zaštite od jonizujućih zračenja u nuklearnom objektu i njegovoj 
okolini;

5) utvrđivanje 
propisanih uslova koje moraju ispunjavati lica koja rade u nuklearnom objektu;

6) obezbeđivanje 
uslova za sakupljanje, evidentiranje, obrađivanje, skladištenje i odlaganje 
radioaktivnog otpada;

7) fizička 
zaštita nuklearnog objekta;

8) sprečavanje 
nedozvoljenog prometa nuklearnih materijala;

9) obezbeđivanje 
uslova za sprovođenje Plana delovanja u slučaju akcidenta.



Uslovi za 
lociranje, projektovanje, izgradnju, probni rad, puštanje u rad, korišćenje, trajan 
prestanak rada i dekomisiju nuklearnih objekata



Član 47.

Prilikom 
lociranja, projektovanja, izgradnje, probnog rada, puštanja u rad, korišćenja, 
trajnog prestanka rada i dekomisije nuklearnih objekata, preduzimaju se sledeće 
mere nuklearne sigurnosti i bezbednosti:

1) utvrđivanje 
propisanih uslova za lociranje, projektovanje, izgradnju, probni rad, puštanje u 
rad, korišćenje, trajan prestanak rada i dekomisiju nuklearnog objekta;

2) utvrđivanje 
propisanih kriterijuma za ocenu sigurnosti nuklearnog objekta;

3) utvrđivanje 
propisanih uslova za promet i korišćenje nuklearnih materijala;

4) utvrđivanje 
propisanih uslova koje moraju ispunjavati lica koja rade u nuklearnom objektu;

5) obezbeđivanje 
i sprovođenje mera zaštite od jonizujućih zračenja u nuklearnom objektu i njegovoj 
okolini;

6) utvrđivanje 
propisanih uslova i kriterijuma za sakupljanje, evidentiranje, skladištenje, tretman 
i odlaganje radioaktivnog otpada;

7) fizička 
zaštita i druge mere bezbednosti nuklearnog objekta i nuklearnih materijala;

8) sprovođenje i 
primena propisanih mera u slučaju nuklearnog akcidenta.

Agencija 
propisuje uslove, kriterijume i mere iz stava 1. ovog člana.



Lociranje i 
izgradnja nuklearnog objekta



Član 48.

Nuklearni 
objekat se može graditi samo na lokaciji za koju je donet prostorni i 
urbanistički plan, u skladu sa programima iz člana 4. ovog zakona, propisima 
kojima se uređuje planiranje i izgradnja objekata i propisima kojima se uređuje 
postupak procene uticaja na životnu sredinu.

Narodna 
skupština, na predlog Vlade, razmatra opravdanost izgradnje nuklearnog objekta i 
o svom stavu obaveštava Vladu.



Upravljanje 
nuklearnim objektima



Član 48a

Upravljanje 
nuklearnim objektima u Republici Srbiji je delatnost od opšteg interesa.

Za obavljanje 
delatnosti iz stava 1. ovog člana osniva se javno preduzeće.

Sredstva za 
osnivanje i rad javnog preduzeća iz stava 2. ovog člana čini deo sredstava u 
državnoj svojini, u institutima čiji je osnivač Republika Srbija, i to: objekti, 
oprema i uređaji Instituta za nuklearne nauke Vinča i Instituta za tehnologiju 
nuklearnih i drugih mineralnih sirovina, a koji su u funkciji obavljanja 
delatnosti upravljanja nuklearnim objektima za koje se osniva javno preduzeće.



Licenca za 
obavljanje nuklearne aktivnosti



Član 49.

Nuklearni 
objekat se može locirati, projektovati, izgraditi, pustiti u probni rad, pustiti 
u rad, koristiti, trajno prestati sa radom i započeti njegova dekomisija samo uz 
prethodno pribavljenu licencu za obavljanje nuklearne aktivnosti koju izdaje 
Agencija.

Nosilac licence 
za obavljanje nuklearne aktivnosti dužan je da pribavi licencu Agencije i za svaku 
izmenu ili modifikaciju u toku lociranja, projektovanja, izgradnje, puštanja u 
probni rad, puštanja u rad, korišćenja, trajnog prestanka rada i dekomisije 
nuklearnog objekta.

Zahtev za 
dobijenje licence iz stava 1. ovog člana i potrebnu dokumentaciju pravno lice 
podnosi Agenciji.

Uz zahtev za 
izdavanje licence iz stava 1. ovog člana podnosilac zahteva dužan je da dostavi i 
mišljenje organa nadležnog za zaštitu životne sredine o analizi uticaja nuklearnog 
objekta na životnu sredinu.

Licenca iz st. 
1. i 2. ovog člana može se izdati kada se utvrdi da su ispunjene sve propisane 
mere nuklearne sigurnosti, a na osnovu izveštaja o nuklearnoj sigurnosti i druge 
propisane dokumentacije, koju, za svaku nuklearnu aktivnost pojedinačno, 
propisuje Agencija.

Licenca iz st. 
1. i 2. ovog člana se izdaje rešenjem u roku od 90 dana od dana podnošenja zahteva 
za izdavanje licence.

Licenca iz stava 
1. ovog člana se izdaje na tri godine.


Brisan je raniji stav 8. (vidi član 5. Zakona - 93/2012-25)

Rešenje kojim se 
izdaje licenca objavljuje se u „Službenom glasniku Republike Srbije”.

Pravno lice 
obavezno je da prijavi Agenciji svaku promenu podataka o ispunjenosti uslova na 
osnovu kojih je dobio licencu za obavljanje nuklearne aktivnosti.

Pravno lice 
dužano je da najkasnije 60 dana pre isteka važenja licence za obavljanje nuklearne 
aktivnosti podnese zahtev Agenciji za produženje roka važnosti licence.

Produženje važenja 
licence za obavljanje nuklearne aktivnosti se vrši na isti vremenski period i pod 
istim uslovima na osnovu kojih je prethodno izdata licenca.

Na rešenje 
Agencije o izdavanju, odnosno produženju važenja licence može se izjaviti žalba 
ministru nadležnom za poslove nuklearne sigurnosti i upravljanja radioaktivnim 
otpadom.

Rešenje ministra 
iz stava 12.* ovog člana je konačno.



*Službeni glasnik 
RS, broj 93/2012



Izveštaj o 
nuklearnoj sigurnosti



Član 50.

Izveštaj o 
nuklearnoj sigurnosti iz člana 49. stav 5. ovog zakona obavezno sadrži:

1) analizu 
mogućeg uticaja nuklearnog objekta na životnu sredinu i mogućeg uticaja događaja 
u životnoj sredini na taj objekat;

2) opis projekta 
nuklearnog objekta u izgradnji ili opis postojećeg stanja nuklearnog objekta 
(projekat izvedenog stanja);

3) podatke o 
kvalitetu ugrađene opreme i građevinskog materijala, kao i drugu tehničku 
dokumentaciju o nuklearnom objektu koja se odnosi na njegovo postojeće stanje;

4) procenu 
mogućih akcidenata i mere koje su neophodne za njihovu prevenciju, kao i mere za 
sanaciju posledica u slučaju akcidenta;

5) plan za 
upravljanje radioaktivnim otpadom;

6) opis sistema 
za fizičku zaštitu nuklearnog objekta i drugih mera bezbednosti;

7) drugu 
propisanu dokumentaciju.

Izveštaj o 
nuklearnoj sigurnosti mora se dopunjavati u skladu sa izmenama koje nastaju u 
projektu u toku izgradnje, probnog rada, puštanja u rad, korišćenja i trajnog 
prestanka rada nuklearnog objekta, tako da se izveštaj uvek odnosi na postojeće 
stanje nuklearnog objekta.

Izveštaj o 
nuklearnoj sigurnosti za dekomisiju nuklearnog objekta mora se kontinualno 
revidirati i dopunjavati u skladu sa promenama na lokaciji i nuklearnom objektu, 
izmenama u tehnologiji ili propisanim procedurama koje nastaju u procesu 
dekomisije.


Primena 
standarda i tehničkih normativa



Član 51.

Nuklearni 
objekat se projektuje, izgrađuje, pušta u probni rad, pušta u rad, koristi, 
održava i trajno prestaje sa radom po propisanim standardima, tehničkim 
normativima i normama kvaliteta proizvoda i usluga koji obezbeđuju propisanu 
nuklearnu sigurnost i bezbednost objekta.

Materijal i 
oprema za izgradnju i održavanje nuklearnog objekta moraju u pogledu kvaliteta 
odgovarati propisanim standardima, tehničkim normativima, odnosno normama 
kvaliteta, a kvalitet usluga pri izgradnji i održavanju tih objekata mora 
odgovarati propisanim normativima.



Probni rad, 
puštanje u rad i korišćenje nuklearnog objekta



Član 52.

Rad nuklearnog 
objekta mora se odvijati prema pogonskim i drugim tehničkim uputstvima koja se 
odnose na sve pogonske režime, na rukovanje nuklearnim materijalima i transport 
tih materijala, na održavanje i nadzor nad tehničkim sistemima, na unutrašnju 
kontrolu i na postupke u slučaju akcidenta.

Nosilac licence 
za obavljanje nuklearne aktivnosti dužan je, da u skladu sa odredbama ovog zakona, 
donese i primenjuje uputstva i druge akte koji se odnose na rad nuklearnog 
objekta, a naročito na:

1) rad i 
postupke pri puštanju u rad, pri redovnom pogonu i pri zaustavljanju rada 
nuklearnog objekta ili njegovih delova; 

2) rad i 
postupke pri održavanju, popravkama, pregledima i tehničkim kontrolama opreme;

3) rad i 
postupke rukovanja sa radioaktivnim otpadnim materijalima;

4) postupke 
praćenja radioaktivnosti u nuklearnom objektu i njegovoj okolini;

5) organizaciju, 
rad i mere zaštite od jonizujućih zračenja u nuklearnom objektu i službi prve 
pomoći;

6) program 
obezbeđivanja kvaliteta radova i opreme za siguran rad nuklearnog objekta;

7) plan i 
program mera u slučaju nuklearnog akcidenta i drugih akcidenata u nuklearnom 
objektu;

8) program mera 
i postupke u slučaju trajnog prestanka rada nuklearnog objekta;

9) program obuke 
osoblja.

Na uputstva i 
druge akte iz stava 2. ovog člana nosilac licence za obavljanje nuklearne 
aktivnosti dužan je da prethodno pribavi saglasnost Agencije.



Obaveza 
dostavljanja izveštaja Agenciji



Član 53.

Nosilac licence 
za obavljanje nuklearne aktivnosti dužan je da Agenciji dostavlja izveštaje o:

1) svakoj 
nameravanoj i izvršenoj promeni postupka iz člana 52. stav 2. tačka 1) ovog 
zakona, opreme ili načina rada, za koje su određeni uslovi ili pogonska 
ograničenja;

2) kvarovima 
opreme i akcidentima na nuklearnom objektu i preduzetim merama za otklanjanje 
posledica akcidenta;

3) greškama 
osoblja u upravljanju nuklearnim objektom;

4) prekoračenju 
propisanih količina i aktivnosti ispuštanja gasovitih ili tečnih radioaktivnih 
otpadnih materijala ili o odstupanju od propisanih uslova pod kojima se oni mogu 
ispuštati;

5) drugim 
okolnostima značajnim za sigurnost i bezbednost nuklearnog objekta.

Nosilac licence 
iz stava 1. ovog člana dužan je da dostavlja Agenciji redovne izveštaje o radu 
nuklearnog objekta u rokovima i na način koji propiše Agencija.

Nosilac licence 
iz stava 1. ovog člana dužan je da na zahtev Agencije dostavi svaku informaciju 
o preduzetim merama nuklearne sigurnosti i svim drugim aktivnostima u vezi sa 
sprovođenjem ovog zakona.



Trajan 
prestanak rada i dekomisija nuklearnog objekta



Član 54.

U slučaju 
trajnog prestanka rada i dekomisije nuklearnog objekta nosilac licence za 
obavljanje nuklearne aktivnosti dužan je da, u roku koji odredi Agencija, sprovede 
odgovarajuće mere sanacije na lokaciji i objektu i u njegovoj okolini.



Služba 
zaštite od jonizujućih zračenja



Član 55.

Nosilac licence 
za obavljanje nuklearne aktivnosti je dužan da organizuje službu zaštite od 
jonizujućih zračenja.



Sistematsko 
ispitivanje radioaktivnosti u životnoj sredini u okolini nuklearnog objekta



Član 56.

Nosilac licence 
za obavljanje nuklearne aktivnosti dužan je da na propisan način i po propisanim 
uslovima vrši sistematsko ispitivanje radioaktivnosti u životnoj sredini u 
okolini nuklearnog objekta.

Agencija 
propisuje način i uslove za sistematsko ispitivanje radioaktivnosti u životnoj 
sredini u okolini nuklearnog objekta.

Sistematsko 
ispitivanje radioaktivnosti u životnoj sredini u okolini nuklearnog objekta 
finansira vlasnik nuklearnog objekta.



Uslovi za 
lica koja rukuju nuklearnim materijalima



Član 57.

Nuklearnim 
materijalima mogu da rukuju samo lica koja su stručno osposobljena za rukovanje 
tim materijalima.

Agencija 
propisuje uslove koje moraju ispunjavati lica iz stava 1. ovog člana.

Lica koja nisu 
stručno osposobljena da rukuju nuklearnim materijalima, odnosno radioaktivnim 
otpadom, mogu pod nadzorom lica koja su za to stručno osposobljena, samo 
prenositi, utovarati, istovarati i skladištiti te materijale, i to ako su 
prethodno upoznati sa načinom takvog rada, opasnostima i merama zaštite.



Evidencija i 
kontrola nuklearnih materijala



Član 58.

Nosilac licence 
koji proizvodi, prerađuje, koristi ili skladišti nuklearne materijale dužan je 
da vodi propisanu evidenciju o tim materijalima u skladu sa ratifikovanim 
međunarodnim ugovorima i da podatke iz te evidencije dostavlja Agenciji.

Agencija 
propisuje način vođenja evidencije o nuklearnim materijalima iz stava 1. ovog 
člana.

Agencija vodi 
centralnu evidenciju o nuklearnim materijalima i vrši kontrolu evidencija koju 
vodi nosilac licence iz stava 1. ovog člana.




Кontrola i nadzor Međunarodne agencije za atomsku energiju




Član 59.


Nosilac licence za obavljanje nuklearne aktivnosti dužan je da omogući, da 
predstavnici Međunarodne agencije za atomsku energiju, u skladu sa međunarodnim 
sporazumima vrše kontrolu i nadzor nad nuklearnim materijalima iz člana 58. ovog 
zakona.


Radi vršenja kontrole i nadzora iz stava 1. ovog člana nosilac licence za 
obavljanje nuklearne aktivnosti dužan je da obezbedi:

1) 
mesto i instalacije za postavljanje i nesmetano funkcionisanje propisane opreme za 
kontrolu nuklearnih materijala;

2) 
stavljanje plombe i druge propisane opreme za kontrolu i nadzor nad nuklearnim 
materijalima.


Nosilac licence iz stava 1. ovog člana dužan je da obezbedi nepovredivost plombe 
i uslove za nesmetano funkcionisanje opreme za kontrolu i nadzor nuklearnih 
materijala.




Integralni sistem upravljanja kvalitetom




Član 60.


Nosilac licence za obavljanje nuklearne aktivnosti mora da uspostavi i sprovodi 
integralni sistem upravljanja kvalitetom.


Nosilac licence iz stava 1. ovog člana dužan je da planski i sistematično 
primenjuje mere integralnog sistema upravljanja kvalitetom koje treba da obezbede 
da se svi tehnički, konstrukcioni, organizacioni i ljudski faktori drže pod 
kontrolom, od identifikacije zahteva sigurnosti do procene ispunjenja tih zahteva.


Agencija propisuje način, vrste i vremenske intervale u kojima se vrši kontrola 
mera iz stava 2. ovog člana.





Bezbednost nuklearnog objekta




Član 61.


Vlasnik nuklearnog objekta dužan je da obezbedi fizičku zaštitu i druge mere 
bezbednosti nuklearnog objekta, nuklearnog materijala i radioaktivnog otpada, 
uključujući i mere bezbednosti u toku transporta nuklearnog materijala.


Nosilac licence za obavljanje nuklearne aktivnosti dužan je da donese opšti akt o 
merama bezbednosti nukleranog objekta, nuklearnog materijala i radioaktivnog 
otpada.


Vlada propisuje mere bezbednosti nuklearnih objekata i nuklearnih materijala i 
prati njihovo sprovođenje u skladu sa programima radijacione i nuklearne 
sigurnosti i bezbednosti.



VI. 
POSTUPANJE U SLUČAJU AКCIDENTA




Plan za delovanje u slučaju akcidenta




Član 62.


Radi zaštite života i zdravlja ljudi i životne sredine u slučaju akcidenta Vlada 
donosi Plan za delovanje u slučaju akcidenta.


Planom iz stava 1. ovog člana utvrđuju se interventni i izvedeni interventni 
nivoi izlaganja jonizujućim zračenjima i mere za zaštitu stanovništva i životne 
sredine od štetnog dejstva jonizujućih zračenja, način obaveštavanja javnosti, kao 
i operativni program za sprovođenje delova ili celine plana.


Akcident koji ugrožava teritoriju Republike Srbije proglašava Vlada, na predlog 
Agencije.


Zaštita života i zdravlja ljudi i životne sredine od jonizujućih zračenja u 
akcidentu sprovodi se na osnovu propisanih mera za sprečavanje i otklanjanje 
posledica koje prouzrokuje taj događaj.

Ako 
se utvrdi da postoji opasnost od širenja kontaminacije sa teritorije Republike 
Srbije na susedne države, Vlada će obavestiti o toj opasnosti Međunarodnu 
agenciju za atomsku energiju i nadležne organe susednih država.


Plan za delovanje u slučaju akcidenta i aktivnosti koje se u vezi sa tim 
preduzimaju, sprovode se u skladu sa 


Кonvencijom o ranom obaveštavanju o 
nuklearnim nesrećama i 


Кonvencijom o pomoći u slučaju nuklearnih nesreća ili 
radiološke opasnosti.


Vlada odlučuje o primanju pomoći od drugih država i od Međunarodne agencije za 
atomsku energiju i o pružanju pomoći drugim državama u slučaju akcidenta.




VII. UPRAVLJANJE RADIOAКTIVNIM OTPADOM




Postupanje sa radioaktivnim otpadom




Član 63.


Nosilac licence za obavljanje radijacione delatnosti, odnosno nosilac licence za 
obavljanje nuklearne aktivnosti, dužan je da radioaktivni otpad sakuplja, čuva, 
evidentira i skladišti na propisan način i po propisanim uslovima. Nosilac 
licence dužan je da:

1) 
obezbedi da objekti i prostorije u kojima se radioaktivni otpad sakuplja, čuva, 
evidentira i skladišti odgovaraju tehničkim, sigurnosnim i drugim propisanim 
uslovima koji obezbeđuju zaštitu ljudi i životne sredine od jonizujućih zračenja;

2) 
sprovede mere kojima se sprečava da radioaktivni otpad prouzrokuje kontaminaciju 
životne sredine;

3) 
obezbedi uskladišteni radioaktivni ili nuklearni materijal.


Agencija bliže propisuje način i uslove pod kojima se radioaktivni otpad čuva, 
sakuplja, evidentira, skladišti, obrađuje i odlaže.




Skladištenje radioaktivnog otpada




Član 64.


Republika Srbija se stara o privremenom skladištenju i trajnom odlaganju 
radioaktivnog otpada.


Radioaktivni otpad, do uspostavljanja uslova za njegovo trajno odlaganje, privremeno 
će se skladištiti kod pravnog lica koje ima licencu za upravljanje privremenim 
skladištem radioaktivnog otpada.


Nosilac licence za upravljanje privremenim skladištem radioaktivnog otpada je 
dužan da vodi evidenciju o radioaktivnom otpadu i podatke iz te evidencije 
dostavlja Agenciji u rokovima i na način koji odredi Agencija.


Nosilac licence iz stava 2. ovog člana učestvuje u troškovima trajnog odlaganja 
radioaktivnog otpada.


Visinu troškova iz stava 4. ovog člana utvrđuje Vlada.




VIII. PROMET IZVORA JONIZUJUĆIH ZRAČENJA, RADIOAКTIVNIH I NUКLEARNIH MATERIJALA




Licenca za obavljanje delatnosti prometa izvora


jonizujućih zračenja, radioaktivnih i nuklearnih


materijala




Član 65.


Delatnost prometa izvora jonizujućih zračenja, radioaktivnih i nuklearnih 
materijala može da vrši pravno lice odnosno preduzetnik koje ispunjava uslove iz 
člana 29. ovog zakona i koje ima licencu za obavljanje delatnosti prometa izvora 
jonizujućih zračenja, radioaktivnih i nuklearnih materijala.


Licenca iz stava 1. ovog člana izdaje se na način i po postupku za izdavanje 
licence za obavljanje radijacione delatnosti.




Dozvola za promet izvora jonizujućih zračenja,


radioaktivnih i nuklearnih materijala




Član 66.


Promet jednog ili više izvora jonizujućih zračenja, radioaktivnih i nuklearnih 
materijala može se vršiti samo uz prethodno pribavljenu dozvolu Agencije.


Agencija će izdati dozvolu za promet jednog ili više izvora jonizujućih zračenja, 
radioaktivnih i nuklearnih materijala samo ako se promet vrši za korisnika koji 
ima licencu za obavljanje radijacione delatnosti, odnosno nuklearne aktivnosti, u 
skladu sa međunarodnim standardima i u skladu sa 

Zakonom o ratifikaciji Bečke 
konvencije o građanskoj odgovornosti za nuklearne štete.

Uz 
zahtev za dobijanje dozvole za promet iz stava 2. ovog člana pravno lice, odnosno 
preduzetnik dužan je da priloži dokumentaciju koju propiše Agencija.

Na 
promet izvora jonizujućih zračenja, radioaktivnih i nuklearnih materijala koji se 
uvoze u slobodne zone u Republici Srbiji primenjuju se odredbe st. 1. do 3. ovog 
člana.




Uvoz, izvoz i tranzit izvora jonizujućih zračenja,


radioaktivnih i nuklearnih materijala




Član 67.


Agencija će izdati dozvolu pravnom licu ili preduzetniku koji vrši uvoz, izvoz 
ili tranzit jednog ili više izvora jonizujućih zračenja, radioaktivnih i 
nuklearnih materijala ako su preduzete mere propisane ovim zakonom i ako se 
takav promet vrši u skladu sa prihvaćenim međunarodnim konvencijama.


Agencija će izdati dozvolu pravnom licu ili preduzetniku koji vrši izvoz jednog 
ili više izvora jonizujućih zračenja, radioaktivnih i nuklearnih materijala samo 
ako je uvoznik od nadležnog organa države u koju se vrši izvoz pribavio 
saglasnost za takav uvoz. 

Ako 
izvoznik iz stava 2. ovog člana mora da izvrši povraćaj jednog ili više izvora 
jonizujućih zračenja, radioaktivnih i nuklearnih materijala na zahtev nadležnog 
organa zemlje uvoznika, Agencija će mu izdati dozvolu za takvu vrstu prometa.


Uvoz, izvoz i tranzit jednog ili više izvora jonizujućih zračenja, radioaktivnih 
i nuklearnih materijala može da se vrši samo preko carinskih prelaza na kojima 
je organizovan inspekcijski nadzor.


Uvoznik jednog ili više izvora jonizujućih zračenja, radioaktivnih i nuklearnih 
materijala, dužan je da o prispeću pošiljke obavesti Agenciju najmanje 60 dana pre 
prispeća pošiljke na carinski prelaz.


Carinski organi mogu izvršiti carinjenje jednog ili više izvora jonizujućih 
zračenja, radioaktivnih i nuklearnih materijala samo uz saglasnost inspektora za 
zaštitu od jonizujućih zračenja, odnosno inspektora za nuklearnu sigurnost i 
upravljanje radioaktivnim otpadom.






Transport




Član 68.


Transport izvora jonizujućih zračenja, radioaktivnih i nuklearnih materijala na 
teritoriji Republike Srbije vrši se u skladu sa propisima koji uređuju prevoz 
opasnih materija i međunarodnim konvencijama, odnosno ugovorima o prevozu 
opasnih materija.





Zabrane pri 
uvozu, izvozu i tranzitu roba



Član 69.

Zabranjuje se 
uvoz životnih namirnica, vode za piće, stočne hrane, veštačkih đubriva, lekova, 
predmeta opšte upotrebe, građevinskih materijala, rude, metalnih proizvoda 
primarnog oblika, mineralnih sirovina, sekundarnih sirovina i druge robe ako 
sadrže radionuklide iznad propisanih granica.

Zabranjuje se 
izvoz sekundarnih sirovina ako sadrže radionuklide iznad propisanih granica.

Zabranjuje se 
tranzit preko teritorije Republike Srbije sekundarnih sirovina i metalne robe 
koji sadrže radionuklide iznad propisanih granica.





Кontrola 
radioaktivnosti roba



Član 70.

Agencija 
propisuje metode i način kontrole radioaktivnosti roba iz člana 69. stav 1. ovog 
zakona.

Određivanje 
sadržaja radionuklida u robama iz člana 69. ovog zakona može da vrši pravno lice 
koje ispunjava uslove iz člana 10. ovog zakona.

Bliže uslove za 
obavljanje poslova iz stava 2. ovog člana propisuje Agencija.

Carinjenje robe iz 
člana 69. može se vršiti samo ako nadležni inspektor utvrdi da ta roba ispunjava 
propisane uslove.

Izuzetno 
carinjenje određene robe iz člana 69. ovog zakona (građevinski materijal, rude, 
metalni proizvodi primarnog oblika, mineralne sirovine, sekundarne sirovine i 
druge robe) može se izvršiti uz dostavljeni izveštaj ovlašćenog pravnog lica o 
kontroli radioaktivnosti takve robe ako je izmereni sadržaj radionuklida manji od 
propisanih granica.

Na robu koja se 
uvozi u slobodne zone ili se smešta u skladišta u Republici Srbiji primenjuju se 
odredbe st. 4. i 5. ovog člana.



Mere za 
otkrivanje i sprečavanje nedozvoljenog prometa radioaktivnih i nuklearnih 
materijala



Član 71.

Radi otkrivanja i 
sprečavanja nedozvoljenog prometa radioaktivnih i nuklearnih materijala preko 
granice Republike Srbije, na graničnim prelazima postavljaju se monitori za 
merenje jonizujućih zračenja (u daljem tekstu: monitori).

Agencija će 
propisati proceduru korišćenja monitora i postupak za intervenciju u slučaju 
nedozvoljenog prometa radioaktivnih i nuklearnih materijala preko granice 
Republike Srbije.

Nabavka, 
postavljanje, korišćenje i održavanje monitora finansira se iz budžeta Republike 
Srbije.



IX. ODGOVORNOST 
ZA NUКLEARNE ŠTETE



Nuklearna 
šteta



Član 72.

Nosilac licence 
za obavljanje nuklearne aktivnosti odgovara za nuklearnu štetu prouzrokovanu u 
nuklearnom akcidentu u skladu sa Zakonom o ratifikaciji Bečke konvencije o 
građanskoj odgovornosti za nuklearne štete i ovim zakonom.



Osiguranje za 
nuklearnu štetu



Član 73.

Nosilac licence 
za obavljanje nuklearne aktivnosti mora zaključiti i održavati osiguranje za pokriće 
svoje odgovornosti za nuklearnu štetu.

Osiguravač ne 
može obustaviti niti otkazati osiguranje ako o tome nije pismeno obavestio 
nosioca licence za obavljanje nuklearne aktivnosti najkasnije šest meseci pre 
obustavljanja, odnosno otkazivanja osiguranja,.



Rokovi za 
naknadu nuklearne štete



Član 74.

Pravo na naknadu 
nuklearne štete prestaje po isteku roka od deset godina od dana kad se dogodio 
nuklearni akcident.

Ako je nuklearna 
šteta prouzrokovana nuklearnim akcidentom u vezi sa nuklearnim materijalom, koji 
je u vreme nuklearnog akcidenta bio ukraden, izgubljen, bačen s broda ili 
napušten, rok iz stava 1. ovog člana računa se od dana nuklearnog akcidenta i 
iznosi 20 godina od dana krađe, gubitka, bacanja sa broda ili napuštanja 
nuklearnog materijala.



Tužba za 
naknadu nuklearne štete i nadležnost suda



Član 75.

Tužba za naknadu 
nuklearne štete može se podneti u roku od tri godine od dana kad je pravno ili 
fizičko lice koje je pretrpelo nuklearnu štetu saznalo ili je trebalo da zna za 
nuklearnu štetu i za nosioca licence za obavljanje nuklearne aktivnosti koji je za 
nju odgovoran, a najkasnije do isteka rokova iz člana 74. ovog zakona. 


Za odlučivanje o 
naknadi nuklearne štete mesno je nadležan sud na čijem području se nalazi 
nuklearni objekat.

Ako je nuklearna 
šteta nastala za vreme prevoza nuklearnog materijala mesno je nadležan sud na 
čijem se području dogodio nuklearni akcident.



X. 
NADZOR




Nadležnost za vršenje nadzora




Član 76.


Inspekcijski nadzor nad sprovođenjem mera zaštite od jonizujućih zračenja vrši 
ministarstvo nadležno za poslove zaštite od jonizujućih zračenja preko inspektora 
za zaštitu od jonizujućih zračenja.


Inspekcijski nadzor nad sprovođenjem mera nuklearne sigurnosti vrši ministarstvo 
nadležno za poslove nuklearne sigurnosti i upravljanja radioaktivnim otpadom preko 
inspektora za nuklearnu sigurnost i upravljanje radioaktivnim otpadom.



Nadzor nad vršenjem poverenih poslova




Član 77.


Nadzor nad radom Agencije u vršenju poverenih poslova iz člana 6. stav 2. ovog 
zakona vrši, u okviru svog delokruga, ministarstvo nadležno za poslove zaštite 
od jonizujućih zračenja i ministarstvo nadležno za poslove nuklearne sigurnosti i 
upravljanja radioaktivnim otpadom, u skladu sa propisima kojima se uređuje državna 
uprava.




Prava i dužnosti inspektora za zaštitu

od 
jonizujućih zračenja




Član 78.

U 
vršenju inspekcijskog nadzora nad sprovođenjem mera zaštite od jonizujućih zračenja 
inspektor za zaštitu od jonizujućih zračenja ima pravo i dužnost da utvrđuje:

1) 
da li su ispunjeni uslovi za obavljanje radijacione delatnosti;

2) 
da li su ispunjeni uslovi za obavljanje poslova iz oblasti zaštite od jonizujućih 
zračenja;

3) 
da li su sprovedene propisane mere zaštite od jonizujućih zračenja profesionalno 
izloženih lica, stanovništva i životne sredine;

4) 
da li su sprovedene propisane mere radijacione sigurnosti i bezbednosti;

5) 
da li su sprovedene druge mere propisane ovim zakonom.




Ovlašćenja inspektora za zaštitu od jonizujućih


zračenja




Član 79.

U 
vršenju poslova iz člana 78. ovog zakona inspektor za zaštitu od jonizujućih 
zračenja ovlašćen je da:

1) 
naredi otklanjanje nedostataka u vezi sa radom sa izvorima jonizujućih zračenja;


2) 
obustavi rad sa izvorima jonizujućih zračenja dok se ne ispune propisani uslovi;


3) 
zabrani proizvodnju, promet i korišćenje izvora jonizujućih zračenja dok se ne 
ispune propisani uslovi; 

4) 
zabrani rad sa izvorima jonizujućih zračenja licima koja ne ispunjavaju propisane 
uslove;

5) 
naredi otklanjanje utvrđenih nedostataka i ispunjenje propisanih uslova pravnim 
licima koja obavljaju poslove u oblasti zaštite od jonizujućih zračenja; 


6) 
zabrani ovlašćenom pravnom licu obavljanje poslova u oblasti zaštite od 
jonizujućih zračenja dok ne otkloni utvrđene nedostatke, odnosno ne ispuni 
propisane uslove; 

7) 
zabrani promet izvora jonizujućih zračenja preko granice Republike Srbije dok se 
ne ispune propisani uslovi; 

8) 
naredi otklanjanje utvrđenih nedostataka i ispunjenje propisanih uslova za kontrolu 
radioaktivnosti roba;

9) 
zabrani ovlašćenim pravnim licima kontrolu radioaktivnosti roba;

10) 
zabrani uvoz, izvoz i tranzit roba za koje se utvrdi da sadrže radionuklide 
iznad propisanih granica i naredi njihovo vraćanje pošiljaocu;

11) 
naredi dekontaminaciju radne i životne sredine, kao i humanu dekontaminaciju;


12) 
naredi vođenje propisanih evidencija; 

13) 
naredi propisano skladištenje radioaktivnog otpada;

14) 
naredi ispunjenje propisanih uslova i otklanjanje drugih nedostataka za koje se 
utvrdi da mogu izazvati štetne posledice za zdravlje ljudi, radnu ili životnu 
sredinu; 

15) 
naredi i druge mere u slučaju neispunjavanja mera radijacione sigurnosti i 
bezbednosti.






Prava i dužnosti inspektora za nuklearnu sigurnost

i 
upravljanje radioaktivnim otpadom




Član 80.

U 
vršenju inspekcijskog nadzora nad sprovođenjem mera nuklearne sigurnosti inspektor 
za nuklearnu sigurnost i upravljanje radioaktivnim otpadom ima pravo i dužnost da 
utvrđuje:

1) 
da li su ispunjeni uslovi za obavljanje nuklearne aktivnosti;

2) 
da li su sprovedene propisane mere nuklearne sigurnosti i bezbednosti;

3) 
da li su sprovedene druge mere propisane ovim zakonom.




Ovlašćenja inspektora za nuklearnu sigurnost

i 
upravljanje radioaktivnim otpadom




Član 81.

U 
vršenju poslova iz člana 80. ovog zakona inspektor za nuklearnu sigurnost i 
upravljanje radioaktivnim otpadom ovlašćen je da:

1) 
zabrani projektovanje, izgradnju, probni rad, puštanje u rad, korišćenje, trajan 
prestanak rada i dekomisiju nuklearnog objekta ako nisu ispunjene propisane mere 
nuklearne sigurnosti i bezbednosti;

2) 
zabrani promet nuklearnih materijala ako za to nisu ispunjeni propisani uslovi;

3) 
zabrani rad licima u nuklearnom objektu ako ne ispunjavaju propisane uslove;

4) 
naredi ispunjavanje propisanih uslova i otklanjanje drugih nedostataka za koje se 
utvrdi da mogu izazvati štetne posledice za zdravlje ljudi, radnu ili životnu 
sredinu;

5) 
naredi otklanjanje nedostataka u vezi sa upravljanjem radioaktivnim otpadom;

6) 
naredi otklanjanje nedostataka u vezi sa merama fizičko-tehničke zaštite i 
bezbednošću nuklearnih objekata;

7) 
nadgleda sprovođenje i primenu propisanih mera u slučaju akcidenta;

8) 
naredi i druge mere u slučaju neispunjavanja mera nuklearne sigurnosti i 
bezbednosti.






Preduzimanje mera u inspekcijskom nadzoru




Član 82.


Nosilac licence za obavljanje radijacione delatnosti, odnosno nosilac licence za 
obavljanje nuklearne aktivnosti dužan je da inspektoru za zaštitu od jonizujućih 
zračenja, odnosno inspektoru za nuklearnu sigurnost i upravljanje radioaktivnim 
otpadom, bez odlaganja, omogući vršenje inspekcijskog nadzora, uvid u 
dokumentaciju, nesmetan rad i da mu obezbedi podatke i materijal potreban za 
vršenje inspekcijskog nadzora.


Mere koje pri vršenju inspekcijskog nadzora naredi inspektor za zaštitu od 
jonizujućih zračenja, odnosno inspektor za nuklearnu sigurnost i upravljanje 
radioaktivnim otpadom određuju se rešenjem.


Protiv rešenja inspektora za zaštitu od jonizujućih zračenja može se izjaviti 
žalba ministru nadležnom za poslove zaštite od jonizujućih zračenja.


Protiv rešenja inspektora za nuklearnu sigurnost i upravljanje radioaktivnim 
otpadom može se izjaviti žalba ministru nadležnom za poslove nuklearne 
sigurnosti i upravljanja radioaktivnim otpadom.


Rešenje ministra iz st. 3. i 4. ovog člana je konačno.


Žalba na rešenje ne zadržava njegovo izvršenje.




Legitimacija inspektora




Član 83.


Inspektor za zaštitu od jonizujućih zračenja, odnosno inspektor za nuklearnu 
sigurnost i upravljanje radioaktivnim otpadom ima službenu legitimaciju.


Ministar nadležan za poslove zaštite od jonizujućih zračenja propisuje obrazac i 
izgled službene legitimacije inspektora za zaštitu od jonizujućih zračenja.


Ministar nadležan za poslove nuklearne sigurnosti i upravljanja radioaktivnim 
otpadom propisuje obrazac i izgled službene legitimacije inspektora za nuklearnu 
sigurnost i upravljanje radioaktivnim otpadom.



XI. КAZNENE 
ODREDBE



Privredni 
prestupi



Član 84.

Novčanom kaznom 
od 1.500.000 do 3.000.000 dinara kazniće se za privredni prestup pravno lice 
ako:

1) obavlja 
delatnost sa izvorima jonizujućih zračenja i nuklearnim materijalima bez 
prethodno pribavljenog odobrenja koje izdaje Agencija (član 2. stav 1);

2) vrši 
istraživanja za razvoj, proizvodnju i upotrebu nuklearnog oružja ili ako koristi 
nuklearni materijal za proizvodnju nuklearnog oružja i drugih eksplozivnih 
naprava (član 2. stav 2);

3) uvozi na 
teritoriju Republike Srbije radioaktivni otpad ili isluženo nuklearno gorivo 
inostranog porekla (član 2. stav 3);

4) ugradi 
radioaktivni gromobran ili jonizujuće detektore dima koji imaju izvor 
jonizujućih zračenja u gasovitom stanju ili izvor jonizujućih zračenja čiji su 
produkti raspada u gasovitom stanju (član 2. st. 4. i 5);

5) stavi u 
promet vodu za piće, životne namirnice, stočnu hranu, lekove, predmete opšte 
upotrebe, građevinski materijal i druge robe koje sadrže radionuklide iznad 
propisanih granica (član 12. stav 1);

6) otpočne da 
obavlja radijacionu delatnost, a nije prethodno pribavilo licencu Agencije (član 
30. stav 2);

7) prouzrokuje 
kontaminaciju lica, radne ili životne sredine, a odmah ne sprovede 
dekontaminaciju i ako o tome odmah ne dostavi izveštaj Agenciji (član 38. st. 1. 
i 4);

8) profesionalno 
izložena lica, lica na školovanju ili stanovništvo izloži jonizujućem zračenju 
iznad propisanih granica (član 42. stav 1);

9) locira, 
projektuje, izgradi, pusti u probni rad, pusti u rad, koristi, trajno prestane 
sa radom nuklearnog objekta ili započne njegovu dekomisiju bez prethodno 
pribavljene licence Agencije (član 49. stav 1);

10) u utvrđenom 
roku u slučaju prestanka rada i dekomisije nuklearnog objekta ne sprovodi 
odgovarajuće mere sanacije na lokaciji i objektu i u njegovoj okolini (član 54);

11) ne vodi 
propisanu evidenciju o nuklearnim materijalima koje proizvodi, prerađuje, 
koristi ili skladišti ili ako ne dostavlja podatke iz te evidencije Agenciji 
(član 58. stav 1);

12) ne omogući 
kontrolu i nadzor nad nuklearnim materijalima predstavnicima Međunarodne 
agencije za atomsku energiju, u skladu sa međunarodnim sporazumima (član 59. 
stav 1);

13) radi 
sprovođenja kontrole nadzora nad nuklearnim materijalima ne obezbedi mesto i 
instalacije za postavljanje i nesmetano funkcionisanje propisane opreme za kontrolu 
nuklearnih materijala i stavljanje plombe i druge propisane opreme za kontrolu i 
nadzor nad nuklearnim materijalima i ako ne obezbedi uslove za nepovredivost 
plombe i nesmetano funkcionisanje opreme (član 59. st. 2. i 3);

14) ne obezbedi 
fizičku zaštitu i druge mere bezbednosti nuklearnog objekta, nuklearnog 
materijala ili radioaktivnog otpada, ili ako ne donese opšti akt o merama 
bezbednosti nuklearnog objekta, nuklearnog materijala i radioaktivnog otpada 
(član 61. st.1. i 2);

15) sakuplja, 
obrađuje, skladišti ili odlaže radioaktivni otpad protivno propisanom načinu i 
propisanim uslovima (član 63. stav 1);

16) vrši 
delatnost prometa izvora jonizujućih zračenja, radioaktivnih i nuklearnih 
materijala bez licence za obavljanje prometa izvora jonizujućih zračenja, 
radioaktivnih i nuklearnih materijala (član 65. stav 1);

17) za promet 
jednog ili više izvora jonizujućih zračenja, radioaktivnih i nuklearnih 
materijala nije pribavio dozvolu za obavljanje prometa jednog ili više izvora 
jonizujućih zračenja, radioaktivnih i nuklearnih materijala (član 66. stav 1).

Za privredni 
prestup iz stava 1. ovog člana može se izreći novčana kazna u srazmeri sa 
visinom učinjene štete, neizvršene obaveze ili vrednosti robe ili druge stvari 
koja je predmet privrednog prestupa, a najviše do dvadesetostrukog iznosa 
učinjene štete, neizvršene obaveze ili vrednosti robe ili druge stvari koja je 
predmet privrednog prestupa.

Za privredni 
prestup iz stava 1. ovog člana kazniće se i odgovorno lice u pravnom licu 
novčanom kaznom od 100.000 do 200.000 dinara.

Član 85.

Novčanom kaznom 
od 1.000.000 do 2.000.000 dinara kazniće se za privredni prestup pravno lice – 
nosilac licence za obavljanje nuklearne aktivnosti ako ne zaključi i ne održava 
osiguranje za pokriće svoje odgovornosti za nuklearnu štetu.

Za privredni 
prestup iz stava 1. ovog člana kazniće se i odgovorno lice u pravnom licu – 
nosiocu licence za obavljanje nuklearne aktivnosti novčanom kaznom od 80.000 do 
150.000 dinara.



Prekršaji



Član 86.

Novčanom kaznom 
od 500.000 do 1.000.000 dinara kazniće se za prekršaj pravno lice ako:

1) Agenciji ne 
dostavi izveštaj o monitoringu radioaktivnosti u životnoj sredini u propisanom 
roku, a u slučaju akcidenta ili na zahtev Agencije odmah (član 11. stav 1);

2) ne vodi 
evidenciju o prirodnim radionuklidima čija se koncentracija povećava u toku 
tehničko-tehnološkog postupka proizvodnje iznad propisanih granica i ako tu 
evidenciju ne dostavi Agenciji (član 14. stav 1);

3) ne sprovodi 
propisana merenja radi procene nivoa izlaganja jonizujućim zračenjima profesionalno 
izloženih lica, pacijenata i stanovništva i ne vodi evidenciju o izvršenim 
merenjima radi procene nivoa izlaganja profesionalno izloženih lica, pacijenata i 
stanovništva i ako izveštaj o tim merenjima ne dostavi Agenciji (član 20. stav 
1);

4) ne vodi 
evidenciju o izvršenim poslovima iz oblasti zaštite od jonizujućih zračenja i ako 
podatke iz te evidencije ne dostavi Agenciji u propisanom roku (član 28. stav 
1);

5) Agenciji ne 
prijavi svaku promenu podataka o ispunjenosti uslova na osnovu kojih je dobilo 
licencu za obavljanje radijacione delatnosti (član 30. stav 6);

6) od Agencije 
ne pribavi potvrdu o evidentiranju izvora niske aktivnosti i malog radijacionog 
rizika (član 32. stav 1);

7) profesionalno 
izloženim licima ne obezbedi ličnu dozimetrijsku kontrolu ili im ne obezbedi 
lična zaštitna sredstva i proveravanje ispravnosti tih sredstava i njihovo 
pravilno korišćenje ili ih ne upućuje na redovne zdravstvene preglede, obuku i 
periodičnu obnovu znanja (član 34);

8) radioaktivni 
otpad koji je nastao pri obavljanju radijacione delatnosti, odnosno nuklearne 
aktivnosti privremeno ne čuva u svom spremištu na propisan način i ako ga do 
isteka propisanog roka ne preda nosiocu licence za upravljanje privremenim 
skladištem radioaktivnog otpada (član 35. stav 1);

9) ne vodi 
propisanu evidenciju o izvorima jonizujućih zračenja, o profesionalno izloženim 
licima, o izloženosti pacijenata, i o radioaktivnom otpadu i ako Agenciji ne 
dostavi propisane podatke o izvorima jonizujućih zračenja, profesionalno 
izloženim licima i o radioaktivnom otpadu (član 36. st.1. i 2);

10) ne uspostavi 
i ne sprovodi sistem upravljanja kvalitetom mera zaštite od jonizujućih zračenja 
(član 37. stav 1);

11) zaposli 
profesionalno izloženo lice koje nema propisanu stručnu spremu ili koje nije 
osposobljeno za rad i za sprovođenje mera zaštite od jonizujućih zračenja ili ako 
to lice ne ispunjava zdravstvene uslove ili ako na poslovima i zadacima upravljanja 
proizvodnim procesom u nuklearnom objektu i na poslovima i zadacima nadzora nad 
tim procesom zaposli lice koje nema propisanu stručnu spremu i radno iskustvo 
(član 40. st. 1, 2. i 3);

12) ne zabrani 
izlaganje lica iz člana 41. ovog zakona jonizujućem zračenju ili ne spreči 
izlaganje jonizujućim zračenjima iznad propisanih granica za stanovništvo (član 
41);

13) izvrši 
sistematsko rendgensko snimanje stanovništva bez odobrenja ministarstva nadležnog 
za poslove zdravlja (član 45);

14) ne donosi i 
ako ne primenjuje uputstva i druge akte koje se odnose na rad nuklearnog objekta 
i ako na ta uputstva i akte ne pribavi saglasnost Agencije (član 52. st. 2. i 
3);

15) Agenciji ne 
dostavlja blagovremeno izveštaje iz člana 53. ovog zakona ili ako na zahtev 
Agencije ne dostavi svaku informaciju o preduzetim merama nuklearne sigurnosti i 
svim drugim aktivnotima u vezi sa sprovođenjem ovog zakona (član 53);

16) ne 
organizuje službu zaštite od jonizujućih zračenja (član 55);

17) na propisani 
način i po propisanim uslovima ne vrši sistematsko ispitivanje prisustva 
radionuklida u životnoj sredini u okolini nuklearnog objekta (član 56. stav 1);

18) rasporedi na 
zadatke i poslove rukovanja nuklearnim materijalima lica koja za to nisu stručno 
osposobljena (član 57. stav 1);

19) ne uspostavi 
i ne sprovodi integralni sistem upravljanja kvalitetom ili ako ne primenjuje mere 
integralnog sistema upravljanja kvalitetom (član 60. st. 1. i 2);

20) ne vodi 
evidenciju o radioaktivnom otpadu i ako podatke iz te evidencije blagovremeno ne 
dostavi Agenciji (član 64. stav 3);

21) o prispeću 
pošiljke jednog ili više izvora jonizujućih zračenja, radioaktivnih i nuklearnih 
materijala blagovremeno ne obavesti Agenciju (član 67. stav 5);

22) ne omogući 
inspektoru za zaštitu od jonizujućih zračenja, odnosno inspektoru za nuklearnu 
sigurnost i upravljanje radioaktivnim otpadom vršenje inspekcijskog nadzora, 
nesmetan rad i uvid u dokumentaciju i ako mu ne obezbedi podatke i materijal 
potreban za vršenje inspekcijskog nadzora (član 82. stav 1);

23) ne prijavi 
na propisanom obrascu i u propisanom roku Agenciji sve izvore jonizujućih 
zračenja koje poseduje, odnosno koristi (član 91).

Za prekršaj iz 
stava 1. ovog člana može se izreći novčana kazna u srazmeri sa visinom pričinjene 
štete ili neizvršene obaveze, vrednosti robe ili druge stvari koja je predmet 
prekršaja, a najviše do dvadesetostrukog iznosa tih vrednosti.

Za prekršaj iz 
stava 1. ovog člana kazniće se novčanom kaznom od 25.000 do 50.000 dinara i 
odgovorno lice u pravnom licu.



Član 87.

Novčanom kaznom 
od 250.000 do 500.000 dinara kazniće se za prekršaj preduzetnik ako učini radnje 
iz člana 84. stav 1. tač. 1), 2), 3), 4), 5), 6), 7), 8), 16) i 17) i člana 86. 
stav 1. tač. 2), 5), 6), 7), 8), 9), 10), 11), 12), 13), 21), 22) i 23) ovog 
zakona.



XII. PRELAZNE I 
ZAVRŠNE ODREDBE



Donošenje 
podzakonskih propisa



Član 88.

Propisi za 
izvršavanje ovog zakona doneće se u roku od dve godine od dana stupanja na snagu 
ovog zakona.

Do donošenja 
propisa iz stava 1. ovog člana, primenjivaće se propisi koji su doneti za 
sprovođenje zakona koji je bio na snazi do dana stupanja na snagu ovog zakona, ako 
nisu u suprotnosti sa odredbama ovog zakona.





Rok za 
osnivanje javnog preduzeća



Član 88a

Javno preduzeće 
iz člana 48a ovog zakona Vlada će osnovati u roku od tri meseca od dana stupanja 
na snagu ovog zakona.

Rešavanje ranije 
podnetih zahteva

Član 89.

Zahtevi koji su 
podneti do dana stupanja na snagu ovog zakona rešavaće se po propisima koji su 
bili na snazi u vreme kada je zahtev podnet.



Usklađivanje 
sa ovim zakonom



Član 90.

Pravna lica i 
preduzetnici dužni su da usklade svoje poslovanje sa odredbama ovog zakona u roku 
od tri godine od dana stupanja na snagu ovog zakona.

Izvori 
jonizujućih zračenja iz člana 2. st. 4. i 5. ovog zakona moraju se ukloniti u 
roku od pet godina od dana stupanja na snagu ovog zakona.

Troškove 
uklanjanja izvora jonizujućih zračenja iz stava 2. ovog člana snosi pravno lice ili 
preduzetnik koji ih poseduje, odnosno koristi.



Prijava 
izvora jonizujućih zračenja



Član 91.

Pravna lica i 
preduzetnici koji obavljaju radijacionu delatnost dužni su da Agenciji na 
propisanom obrascu prijave sve izvore jonizujućih zračenja koje poseduju, odnosno 
koriste, u roku od godinu dana od dana početka rada Agencije.

Agencija će 
propisati obrazac i sadržaj prijave iz stava 1. ovog člana u roku od tri meseca 
od dana početka rada Agencije.



Trajno 
odlaganje radioaktivnog otpada



Član 92.

Republika Srbija 
će obezbediti uslove za trajno odlaganje radioaktivnog otpada u roku od deset 
godina od dana stupanja na snagu ovog zakona.



Prestanak 
važenja zakona



Član 93.

Danom stupanja na 
snagu ovog zakona prestaje da važi Zakon o zaštiti od jonizujućih zračenja 
(„Službeni list SRJ”, broj 46/96 i „Službeni glasnik RS”, br. 85/05 – dr. zakon 
i 101/05 – dr. zakon).




Stupanje na snagu zakona




Član 94.


Ovaj zakon stupa na snagu osmog dana od dana objavljivanja u „Službenom glasniku 
Republike Srbije”.

