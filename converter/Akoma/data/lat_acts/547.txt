


	
	Zakon

	


	
		Redakcijski prečišćen tekst
	 
	 
	ZAКON
	o javnim nabavkama
	"Službeni glasnik RS", br. 124 od 29. decembra 2012, 14 od 4. 
	februara 2015, 68 od 4. avgusta 2015.
	
	I. OSNOVNE ODREDBE
	1. Predmet zakona i definicije
	Predmet zakona
	Član 1.
	Ovim zakonom uređuje se planiranje javnih nabavki, uslovi, način i postupak javne nabavke; reguliše centralizacija javnih nabavki; uređuje javna nabavka u oblasti vodoprivrede, energetike, saobraćaja i poštanskih usluga i u oblasti odbrane i bezbednosti; određuje način evidentiranja podataka o javnim nabavkama; određuju poslovi, način rada i oblik organizovanja Uprave za javne nabavke i Republičke komisije za zaštitu prava u postupcima javnih nabavki; određuje način zaštite prava u postupcima javnih nabavki i u drugim slučajevima u skladu sa zakonom; uređuju i druga pitanja od značaja za javne nabavke. 
	
	Sastavni deo ovog zakona su Prilozi 1 do 3.
	Naručilac
	Član 2.
	Naručilac u smislu ovog zakona je:
	1) državni organ, organ autonomne pokrajine i 
	organ lokalne samouprave;
	2) pravno lice osnovano u cilju zadovoljavanja potreba u opštem 
	interesu, koje nemaju industrijski ili trgovinski karakter, ukoliko je ispunjen neki od sledećih uslova:
	(1) da se više od 50 % finansira iz sredstava naručioca;
	(2) da nadzor nad radom tog pravnog lica vrši naručilac;
	(3) da više od polovine članova organa nadzora ili 
	organa upravljanja tog pravnog lica imenuje naručilac.
	3) brisana je (vidi član 1. Zakona - 68/2015-4)
	Vlada na predlog ministarstva nadležnog za poslove 
	finansija i Uprave za javne nabavke utvrđuje spisak naručilaca iz stava 1. 
	tačka 1) ovog zakona.
	Spisak naručilaca objavljuje se u „Službenom glasniku Republike Srbije” i na Portalu javnih nabavki.
	Lica koja nisu na spisku iz stava 2. ovog člana, a koja ispunjavaju uslove iz stava 1. ovog člana dužna su da primenjuju ovaj zakon.
	*Službeni glasnik RS, broj 68/2015
	Značenje izraza
	Član 3. 
	Pojedini izrazi upotrebljeni u ovom zakonu imaju sledeće značenje:
	1) javna nabavka je nabavka dobara, usluga ili radova od strane naručioca, na način i pod uslovima propisanim ovim zakonom;
	2) ugovor o javnoj 
	nabavci je teretni ugovor zaključen u pisanoj ili elektronskoj formi 
	između jednog ili više ponuđača i jednog ili više naručilaca, koji za 
	predmet ima nabavku dobara, pružanje usluga ili izvođenje radova;
	3) ponuđač je lice koje u postupku javne nabavke ponudi dobra, pružanje usluga ili izvođenje radova;
	4) podnosilac prijave je lice koje je u prvoj fazi restriktivnog postupka, konkurentnom dijalogu ili u kvalifikacionom postupku podnelo prijavu;
	5) zainteresovano lice je svako lice koje ima interes da zaključi konkretan ugovor o javnoj nabavci
	ili okvirni sporazum;
	6) kandidat je lice kome je u prvoj fazi restriktivnog i kvalifikacionog postupka, odnosno konkurentnog dijaloga priznata kvalifikacija; 
	
	7) dobavljač je ponuđač sa kojim je zaključen okvirni sporazum ili ugovor o javnoj nabavci;
	8) poslovi javnih nabavki su planiranje javne nabavke; sprovođenje postupka javne nabavke uključujući ali ne ograničavajući se na učešće u komisiji za javnu nabavku; izrada konkursne dokumentacije; izrada akata u postupku javne nabavke; izrada ugovora o javnoj nabavci; praćenje izvršenja javne nabavke; svi drugi poslovi koji su povezani sa postupkom javne nabavke;
	9) lice zaposleno na poslovima javnih nabavki je lice koje je angažovano na poslovima planiranja, sprovođenja i izvršenja javnih nabavki u radnom ili van radnog odnosa u smislu zakona kojim se uređuju radni odnosi;
	10) predstavnik naručioca je član upravnog ili nadzornog odbora naručioca, rukovodilac naručioca
	kome su povereni poslovi javnih nabavki, odgovorno lice naručioca i lice zaposleno na poslovima javnih nabavki;
	11) povezana lica su supružnici, vanbračni partneri, krvni srodnici u pravoj liniji, krvni srodnici u pobočnoj liniji zaključno sa trećim stepenom srodstva, srodnici po tazbini do drugog stepena srodstva, usvojilac i usvojenik, lica između kojih je izvršen prenos upravljačkih prava i lica koja su povezana u smislu zakona kojim se uređuje porez na dobit pravnih lica;
	12) brisana je (vidi član 2. Zakona - 68/2015-4)
	13) brisana je (vidi član 2. Zakona - 
	68/2015-4)
	14) brisana je (vidi član 2. Zakona - 
	68/2015-4)
	15) otvoreni postupak je postupak u kojem sva zainteresovana lica mogu podneti ponudu;
	16) restriktivni postupak je postupak koji se sprovodi u dve faze i u kojem u drugoj fazi ponudu mogu podneti samo kandidati;
	17) kvalifikacioni postupak je postupak koji se sprovodi u dve faze, tako da sva zainteresovana lica mogu podneti prijavu za sve vreme važenja liste kandidata, a naručilac im pod uslovima iz konkursne dokumentacije priznaje kvalifikaciju svakih šest meseci i poziva da podnesu ponudu u drugoj fazi postupka;
	18) pregovarački postupak je postupak u kojem naručilac neposredno pregovara sa jednim ili sa više ponuđača o elementima ugovora o javnoj nabavci;
	19) konkurentni dijalog je postupak u kojem sva zainteresovana lica mogu podneti prijavu, a sa licima kojima prizna kvalifikaciju (kandidati) naručilac vodi dijalog radi pronalaženja rešenja koje će zadovoljiti njegove potrebe, pozivajući kandidate da podnesu ponude na osnovu usvojenog, odnosno usvojenih rešenja;
	20) Okvirni sporazum 
	je sporazum između jednog ili više naručilaca i jednog ili više dobavljača, 
	čija je svrha utvrđivanje uslova ugovora koji će se dodeljivati tokom 
	određenog perioda, a koji se odnose na cene i, gde je to prikladno, na 
	količine;
	21) sistem dinamične nabavke je postupak elektronske nabavke standardnih dobara i usluga koje su opšte dostupne na tržištu i zadovoljavaju potrebe naručioca, koji je otvoren za sva zainteresovana lica koja podnesu početnu ponudu koja zadovoljava tehničke specifikacije, i koji je ograničen na određeni vremenski period;
	22) konkurs za dizajn je postupak koji naručilac primenjuje radi dobijanja dizajna ili projekta najčešće u oblasti urbanističkog planiranja, arhitekture i građevinarstva, inženjerstva ili informatike, pri čemu izbor dizajna vrši unapred obrazovan žiri, nakon sprovedenog takmičenja; 
	
	23) javna nabavka male 
	vrednosti je nabavka čija procenjena vrednost nije veća od vrednosti 
	određene ovim zakonom, pri čemu ni ukupna procenjena vrednost istovrsnih 
	nabavki na godišnjem nivou nije veća od vrednosti određene ovim zakonom;
	24) isključivo pravo je pravo na osnovu kojeg određeno lice jedino može obavljati određenu delatnost na određenom geografskom području, a koje je dodeljeno ili proizilazi iz zakona, posebnog propisa ili pojedinačnog akta, odnosno ugovora ili sporazuma, koji je donela, odnosno zaključila Republika Srbija, teritorijalna autonomija ili lokalna samouprava; 
	
	25) posebno pravo je pravo na osnovu kojeg određena lica mogu obavljati određenu delatnost na određenom geografskom području, a koje je dodeljeno ili proizilazi iz zakona, posebnog propisa ili pojedinačnog akta, odnosno ugovora ili sporazuma, koji je donela, odnosno zaključila Republika Srbija, teritorijalna autonomija ili lokalna samouprava;
	26) mreža je skup nepokretnih stvari koje su međusobno povezane, namenjenih prenosu materije, elektronskih signala i energije radi njihove distribucije korisnicima i odvođenja od korisnika, kao i skup stvari namenjenih kretanju prevoznih sredstava radi pružanja usluga korisnicima;
	27) ponuđena cena je cena koju ponuđač određuje u ponudi, izražena u dinarima, u koju su uračunati svi troškovi koji se odnose na predmet javne nabavke i koji su određeni konkursnom dokumentacijom;
	28) uporediva tržišna cena je cena na relevantnom tržištu uzimajući u obzir predmet javne nabavke, razvijenost tržišta, uslove iz konkursne dokumentacije kao što su način plaćanja, količine, rok isporuke, rok važenja ugovora, sredstvo obezbeđenja, garantni rok i sl.;
	29) kriterijum je merilo koje se koristi za vrednovanje, upoređivanje i ocenjivanje ponuda;
	30) prijava je zahtev zainteresovanog lica za učestvovanje u prvoj fazi restriktivnog postupka, kvalifikacionom postupku i konkurentnom dijalogu; 
	
	31) blagovremena ponuda je ponuda koja je primljena od strane naručioca u roku određenom u pozivu za podnošenje ponuda;
	32) odgovarajuća ponuda je ponuda koja je blagovremena i za koju je utvrđeno da potpuno ispunjava sve tehničke specifikacije;
	33) prihvatljiva ponuda je ponuda koja je blagovremena, koju naručilac nije odbio zbog bitnih nedostataka, koja je odgovarajuća, koja ne ograničava, niti uslovljava prava naručioca ili obaveze ponuđača i koja ne prelazi iznos procenjene vrednosti javne nabavke;
	34) popust na ponuđenu cenu je metod određivanja cene koji ponuđač može ponuditi u ponudi samo kada je predmet javne nabavke oblikovan u više partija, a naručilac taj metod ne može predvideti u konkursnoj dokumentaciji kao element kriterijuma;
	35) javna nabavka po partijama je nabavka čiji je predmet oblikovan u više posebnih istovrsnih celina i koja je kao takva označena u pozivu za podnošenje ponuda i konkursnoj dokumentaciji; 
	36) elektronska ponuda je ponuda ili deo ponude koju ponuđač dostavlja naručiocu u elektronskom obliku i kao takva mora da bude predviđena konkursnom dokumentacijom, da ispunjava pravila elektronskog poslovanja prema posebnim propisima i da sa ostalim delovima ponude istog ponuđača čini nedvosmislenu celinu;
	37) elektronska licitacija je nadmetanje među ponuđačima u postupku javne nabavke kroz davanje novih, povoljnijih ponuda elektronskim putem, koje naručilac rangira pomoću metoda za automatsko ocenjivanje;
	38) opšti rečnik nabavke je referentni sistem klasifikacije predmeta javne nabavke, primenjiv na ugovore o javnim nabavkama, kojim se istovremeno obezbeđuje usklađenost sa drugim postojećim klasifikacijama.
	*Službeni glasnik RS, broj 68/2015
	2. Predmet ugovora o javnoj nabavci
	Nabavka dobara
	Član 4. 
	Predmet ugovora o javnoj nabavci dobara može biti:
	1) kupovina dobara;
	2) zakup dobara;
	3) lizing dobara (sa pravom kupovine ili bez toga prava).
	Ugovor o javnoj nabavci dobara može obuhvatiti i pružanje usluga ako su one nužno vezane za javnu nabavku dobara (montaža, prevoz, osiguranje ili druge usluge definisane od strane naručioca).
	Predmet ugovora o javnoj nabavci dobara je i nabavka dobara iz stava 1. ovog člana koju naručilac finansira u iznosu koji prelazi 50%. 
	
	Za primenu odredaba ovog zakona u slučaju iz stava 3. ovog člana odgovoran je naručilac koji finansira nabavku dobara.
	Nabavka radova
	Član 5. 
	Predmet ugovora o javnoj nabavci radova je:
	1) izvođenje radova ili projektovanje i izvođenje radova opisanih u Uredbi o klasifikaciji delatnosti, Sektor F – Građevinarstvo („Službeni glasnik Republike Srbije”, broj 54/2010);
	2) izvođenje radova na izgradnji građevinskog objekta uzetog kao celina koji ispunjava sve ekonomske i tehničke zahteve naručioca.
	Predmet javne nabavke radova je i izvođenje radova opisanih u Uredbi o klasifikaciji delatnosti, Sektor F – Građevinarstvo („Službeni glasnik Republike Srbije”, broj 54/2010), koji se neposredno ili posredno finansiraju od strane naručioca u iznosu koji prelazi 50% vrednosti nabavke.
	Za primenu odredaba ovog zakona u slučaju iz stava 2. ovog člana odgovoran je naručilac koji finansira izvođenje radova.
	Nabavka usluga
	Član 6. 
	Predmet ugovora o javnoj nabavci usluga su usluge navedene u Prilogu 1.
	Ugovorom o javnoj nabavci usluga smatra se i ugovor o javnoj nabavci čiji je predmet:
	1) usluge i dobra ako procenjena vrednost usluga prelazi procenjenu vrednost dobara obuhvaćenih tim ugovorom;
	2) usluge i prateći radovi iz člana 5. ovog zakona koji su neophodni za izvršenje ugovora.
	Odredbe ovog zakona primenjuju se i na nabavke usluga koje se neposredno ili posredno finansiraju od strane naručioca u iznosu od preko 50% vrednosti nabavke.
	Za primenu odredaba ovog zakona, u slučaju iz stava 3. ovog člana odgovoran je naručilac koji finansira pružanje usluge.
	Mešovite nabavke
	*Službeni glasnik RS, broj 68/2015
	Član 6a
	Ukoliko predmet ugovora o javnoj nabavci čini više 
	predmeta u smislu čl. 4–6. ovog zakona, predmet se određuje prema osnovnom 
	predmetu ugovora. Ukoliko predmet ugovora čine dobra i usluge, odnosno 
	usluge iz Priloga 1. i druge usluge, osnovni predmet ugovora jeste onaj koji 
	čini veći deo procenjene vrednosti javne nabavke.
	Ukoliko je za nabavku dela predmeta nabavke 
	obavezna primena odredaba ovog zakona, a na drugi deo se ne primenjuju 
	odredbe ovog zakona:
	1) ukoliko je predmet nabavke objektivno deljiv – 
	naručilac može sprovesti odvojene postupke nabavke ili dodeliti jedan ugovor 
	u postupku javne nabavke, izuzev u slučaju nabavki iz člana 128. ovog 
	zakona;
	2) ukoliko je predmet nabavke objektivno nedeljiv – 
	naručilac će dodeliti jedan ugovor u postupku javne nabavke, izuzev u 
	slučaju nabavki iz člana 128. ovog zakona.
	Ukoliko predmet nabavke čine i nabavke iz čl. 127. 
	i 128. ovog zakona:
	1) ako je predmet nabavke objektivno deljiv – 
	naručilac može sprovesti odvojene postupke nabavke ili dodeliti jedan 
	ugovor:
	(1) bez primene ovog zakona, ako predmet nabavke 
	čine i nabavke iz člana 128. ovog zakona i ako je dodela jednog ugovora 
	posebno opravdana objektivnim razlozima i nije doneta u cilju izbegavanja 
	primene odredaba ovog zakona;
	(2) u postupku javne nabavke u oblasti odbrane i 
	bezbednosti, ako predmet nabavke čine i nabavke iz člana 127. ovog zakona i 
	ako je dodela jednog ugovora posebno opravdana objektivnim razlozima i nije 
	doneta u cilju izbegavanja primene osnovnih odredaba ovog zakona;
	2) ukoliko je predmet nabavke objektivno nedeljiv – 
	naručilac će ugovor dodeliti bez primene ovog zakona, ako predmet nabavke 
	čine i nabavke iz člana 128. ovog zakona, odnosno u postupku javne nabavke u 
	oblasti odbrane i bezbednosti, ako predmet nabavke čine i nabavke iz člana 
	127. ovog zakona.
	*Službeni glasnik RS, broj 68/2015
	Nabavke na koje se zakon ne primenjuje
	Član 7.
	Odredbe ovog zakona naručioci ne primenjuju na:
	1) nabavke od lica ili organizacija koje se u smislu ovog zakona smatraju naručiocem i koje su nosioci isključivog prava na obavljanje delatnosti koja je predmet javne nabavke; 
	
	2) nabavke, odnosno konkurse za dizajn koje su 
	naručioci obavezni da sprovedu u skladu sa postupcima nabavki ustanovljenim:
	(1) međunarodnim ugovorom ili drugim aktom na 
	osnovu kojeg je nastala međunarodna obaveza, a koji je zaključen sa jednom 
	ili više država i/ili užih političko-teritorijalnih jedinica i koji se 
	odnosi na radove, dobra ili usluge namenjene zajedničkoj primeni ili 
	zajedničkom iskorišćavanju od strane potpisnica;
	(2) aktom o donaciji, ako se ta nabavka finansira 
	iz sredstava donacije;
	(3) od strane međunarodnih organizacija;
	2a) nabavke i konkurse za dizajn koji se sprovode 
	u skladu sa pravilima utvrđenim od strane međunarodnih organizacija ili 
	međunarodnih finansijskih institucija, ako se te nabavke, odnosno konkursi 
	za dizajn u potpunosti finansiraju od strane tih organizacija, odnosno 
	institucija. U slučaju nabavki i konkursa za dizajn koje većim delom 
	finansira međunarodna organizacija ili međunarodna finansijska institucija, 
	strane se usaglašavaju o postupcima nabavke koji će se primenjivati;
	3) radi obezbeđivanja osnovnih životnih uslova u slučajevima elementarnih nepogoda ili tehničko – tehnoloških nesreća čije posledice ugrožavaju živote ili zdravlje ljudi ili životnu sredinu, u skladu sa propisima kojima se uređuje zaštita od takvih nepogoda;
	4) nabavke čija je isključiva i neposredna namena obavljanje delatnosti elektronskih komunikacija i prodaja elektronskih komunikacionih usluga u smislu zakona kojim se uređuju elektronske komunikacije, pod uslovom da drugi privredni subjekti pružaju te usluge na relevantnom tržištu;
	5) nabavke dobara koja se, uz prethodnu saglasnost Vlade, nabavljaju od Republičke direkcije za robne rezerve;
	6) nabavke dobara i usluga koje naručilac nabavlja radi dalje prodaje, radi prerade i prodaje, kao i radi pružanja usluga ili izvođenja radova na tržištu, pod uslovom da naručilac nema isključiva ili posebna prava preprodaje ili iznajmljivanja tih dobara, odnosno pružanja usluga ili izvođenja radova za koje će ta dobra i usluge koristiti;
	7) nabavke dobara i usluga u vezi sa sigurnosnim bojama za izradu novčanica, identifikacionih dokumenata i akciznih markica, nabavke zaštićenih papira za izradu novčanica i identifikacionih dokumenata, 
	OVD elemenata zaštite za izradu novčanica, identifikacionih dokumenata i čipova za izradu identifikacionih dokumenata i nabavke usluga transporta novca, kao i obezbeđenja transporta novca, pošiljki gotovog novca i efektivnog stranog novca;
	8) nabavke usluga javnog beležnika;
	9) nabavke usluga centralne banke i nabavke finansijskih usluga u vezi sa prodajom, kupovinom ili prenosom hartija od vrednosti ili drugih finansijskih instrumenata, u pojedinačnim transakcijama naručioca u cilju prikupljanja novca ili kapitala;
	10) kupovinu, razvoj, produkciju ili koprodukciju radio i televizijskog programa ili vremena za emitovanje programa, s tim što se na nabavku dobara, usluga ili radova potrebnih za produkciju, koprodukciju ili emitovanje takvih programa primenjuje ovaj zakon;
	11) nabavke usluga arbitraže i sporazumnog rešavanja sporova;
	12) zasnivanje radnog odnosa i rad van radnog 
	odnosa u smislu zakona kojim se uređuju prava, obaveze i odgovornosti iz 
	radnog odnosa, odnosno po osnovu rada, osim ugovora o delu. U slučaju 
	zaključenja ugovora o delu koji imaju za predmet samostalno izvršenje određenog 
	intelektualnog posla iz oblasti nauke ili prosvete ili obavljanje umetničke 
	ili druge delatnosti iz oblasti kulture, u skladu sa zakonom, a čija 
	pojedinačna vrednost nije veća od 12.000.000 dinara, uključujući i poreze i 
	doprinose, na godišnjem nivou, odnosno za period važenja ugovora ako je period 
	važenja ugovoraduži od godinu dana, ne primenjuju se odredbe ovog zakona;
	13) usluge kredita bez obzira da li su u vezi sa 
	prodajom, kupovinom ili prenosom hartija od vrednosti ili drugih 
	finansijskih instrumenata;
	14) pravne usluge, i to:
	(1) usluge zastupanja od strane advokata:
	– u postupku arbitraže ili sporazumnog rešavanja 
	sporova, u zemlji i inostranstvu, kao i pred međunarodnom arbitražom ili 
	međunarodnim telom za sporazumno rešavanje sporova;
	– u postupcima pred sudovima ili drugim organima 
	javne vlasti u zemlji i inostranstvu ili pred međunarodnim sudovima, 
	tribunalima ili institucijama;
	(2) usluge pravnih saveta koje advokat pruža u 
	pripremi postupaka iz podtačke (1) ove tačke ili kad postoji jasan pokazatelj 
	i velika verovatnoća da će doći do takvog postupka;
	(3) pravne usluge koje pružaju zakonski zastupnici 
	ili staratelji ili druge pravne usluge čije je izvršioce izabrao sud ili su 
	određeni za obavljanje određenih zadataka pod nadzorom suda;
	(4) pravne usluge vezane za vršenje službenih 
	ovlašćenja;
	15) pribavljanje ili zakup zemljišta, postojećih 
	zgrada ili druge nepokretne imovine i prava u vezi sa njima;
	16) nabavke dobara i usluga čija je procenjena 
	vrednost niža od 15.000.000 dinara, za potrebe diplomatsko-konzularnog 
	predstavništva, međunarodne misije i obavljanje drugih aktivnosti Republike 
	Srbije u inostranstvu, kao i na nabavke radova za te potrebe čija je 
	procenjena vrednost niža od 30.000.000 dinara;
	17) finansiranje obavljanja određene delatnosti, 
	posebno putem bespovratne pomoći, koje je povezano sa obavezom nadoknade 
	dobijenih sredstava ukoliko nisu korišćena u predviđene svrhe, ako se 
	finansijska sredstva dodeljuju zainteresovanim licima na transparentan način 
	pod jednakim uslovima.
	Brisan je raniji stav 2. (vidi član 4. Zakona - 
	68/2015-4)
	U slučaju nabavki iz stava 1. ovog člana, naručilac je dužan da postupa u skladu sa načelima iz ovog zakona. 
	
	Brisani su raniji st. 4. i 5. (vidi član 4. Zakona - 
	68/2015-4)
	*Službeni glasnik RS, broj 68/2015
	Član 7a
	Odredbe ovog zakona ne primenjuju se na ugovore 
	koje naručilac zaključuje sa drugim pravnim licem ako su ispunjeni svi sledeći 
	uslovi:
	1) naručilac vrši nadzor nad tim pravnim licem 
	sličan nadzoru koji vrši nad svojim organizacionim jedinicama u smislu stava 
	2. ovog člana;
	2) pravno lice nad kojim naručilac vrši nadzor, 
	više od 80% svojih aktivnosti u Republici Srbiji vrši u cilju obavljanja 
	poslova koje mu je naručilac poverio ili koje su mu poverila druga pravna 
	lica nad kojima taj naručilac vrši nadzor;
	3) u nadziranom pravnom licu nema učešća privatnog 
	kapitala koji ima odlučujući uticaj na donošenje odluka, odnosno sprečavanje 
	donošenja odluka, u skladu sa važećim propisima.
	Smatra se da naručilac vrši nadzor nad pravnim 
	licem sličan nadzoru koji vrši nad svojim organizacionim jedinicama u smislu 
	stava 1. tačka 1) ovog člana, ako ima presudan uticaj na strateške ciljeve i 
	na važne odluke tog pravnog lica. Takav nadzor može vršiti i drugo pravno 
	lice nad kojim naručilac na isti način vrši nadzor.
	Stav 1. ovog člana primenjuje se i u slučaju kada 
	nadzirano pravno lice koje je naručilac, zaključuje ugovor sa naručiocem koji 
	vrši nadzor nad njim ili sa drugim pravnim licem nad kojim isti naručilac 
	vrši nadzor, pod uslovom da u tom pravnom licu sa kojim se zaključuje ugovor 
	nema učešća privatnog kapitala koji ima odlučujući uticaj.
	Odredbe ovog zakona ne primenjuju se na ugovore 
	koje naručilac zaključuje sa drugim pravnim licem nad kojim naručilac ne vrši 
	nadzor u skladu sa stavom 1. ovog člana, ako su ispunjeni svi sledeći uslovi:
	1) naručilac zajedno sa drugim naručiocima vrši 
	nadzor nad tim pravnim licem sličan onom koji vrše nad svojim organizacionim 
	jedinicama u smislu stava 5. ovog člana;
	2) pravno lice nad kojim ti naručioci vrše nadzor, 
	više od 80% svojih aktivnosti obavlja u izvršavanju zadataka koje su mu 
	poverili ti naručioci ili koje su mu poverila druga pravna lica nad kojima 
	ti naručioci vrše nadzor;
	3) u nadziranom pravnom licu nema učešća privatnog 
	kapitala koji ima odlučujući uticaj na donošenje odluka, odnosno sprečavanje 
	donošenja odluka, u skladu sa važećim propisima.
	Smatra se da naručioci zajednički vrše nadzor nad 
	pravnim licem u smislu stava 4. tačka 1) ovog člana ako su ispunjeni svi 
	sledeći uslovi:
	1) organi nadziranog pravnog lica nadležni za 
	odlučivanje sastavljeni su od predstavnika svih naručilaca koji vrše nadzor 
	nad tim pravnim licem. Pojedinačni predstavnici mogu predstavljati nekoliko 
	ili sve naručioce;
	2) ti naručioci mogu zajedno da vrše odlučujući 
	uticaj na strateške ciljeve i na važne odluke tog pravnog lica;
	3) nadzirano pravno lice nema interese različite 
	od interesa naručilaca koji nad njim vrše nadzor.
	Odredbe ovog zakona ne primenjuju se na ugovore 
	koje zaključuju dva ili više naručioca ako su ispunjeni svi sledeći uslovi:
	1) ugovor uspostavlja ili utvrđuje saradnju između 
	naručilaca radi vršenja javnih usluga koje su dužni da izvršavaju, a sa ciljem 
	ostvarivanja njihovih zajedničkih interesa;
	2) uspostavljanje te saradnje vrši se isključivo za 
	potrebe u opštem interesu;
	3) naručioci ostvaruju na otvorenom tržištu manje 
	od 20% aktivnosti na koje se odnosi saradnja.
	Za utvrđivanje procentualnog iznosa iz stava 1. 
	tačka 2), stava 4. tačka 2) i stava 6. tačka 3) ovog člana uzima se u obzir 
	prosek ukupnih prihoda od prodaje za period od prethodne tri godine ili 
	kraći period ako zbog datuma osnivanja, početka obavljanja delatnosti, zbog 
	reorganizacije njihovih delatnosti ili drugih opravdanih razloga nisu 
	dostupni podaci za prethodne tri godine i ukoliko iz poslovnih projekcija 
	tog lica proizlazi ispunjenost propisanog uslova.
	*Službeni glasnik RS, broj 68/2015
	Rezervisane javne nabavke
	Član 8.
	Naručilac može sprovesti postupak javne nabavke u kojem mogu učestvovati samo ustanove, organizacije, udruženja ili privredni subjekti za radno osposobljavanje, profesionalnu rehabilitaciju i zapošljavanje lica sa invaliditetom, ako ta lica čine najmanje 30 % zaposlenih, pri čemu svi učesnici u zajedničkoj ponudi i svi podizvođači moraju da budu iz navedene grupacije.
	U slučaju nabavke iz stava 1. ovog člana naručilac je dužan da u pozivu za podnošenje ponuda navede da se sprovodi rezervisana javna nabavka.
	3. Načela javne nabavke
	Načelo efikasnosti i ekonomičnosti
	Član 9.
	Naručilac je dužan da u postupku javne nabavke pribavi dobra, usluge ili radove odgovarajućeg kvaliteta imajući u vidu svrhu, namenu i vrednost javne nabavke. 
	
	Naručilac je dužan da obezbedi da se postupak javne nabavke sprovodi i dodela ugovora vrši u rokovima i na način propisan ovim zakonom, sa što manje troškova vezanih za postupak i izvršenje javne nabavke.
	Načelo obezbeđivanja konkurencije 
	Član 10.
	Naručilac je dužan da u postupku javne nabavke omogući što je moguće veću konkurenciju.
	Naručilac ne može da ograniči konkurenciju, a posebno ne može onemogućavati bilo kojeg ponuđača da učestvuje u postupku javne nabavke neopravdanom upotrebom pregovaračkog postupka, niti korišćenjem diskriminatorskih uslova, tehničkih specifikacija i kriterijuma.
	Načelo transparentnosti postupka javne nabavke 
	Član 11. 
	Naručilac je dužan da obezbedi javnost i transparentnost postupka javne nabavke poštujući, ali ne ograničavajući se samo na obaveze iz ovog zakona. 
	
	Načelo jednakosti ponuđača
	Član 12.
	Naručilac je dužan da u svim fazama postupka javne nabavke obezbedi jednak položaj svim ponuđačima.
	Naručilac ne može da određuje uslove koji bi značili nacionalnu, teritorijalnu, predmetnu ili ličnu diskriminaciju među ponuđačima, niti diskriminaciju koja bi proizlazila iz klasifikacije delatnosti koju obavlja ponuđač.
	Načelo zaštite životne sredine i obezbeđivanja energetske efikasnosti
	Član 13.
	Naručilac je dužan da nabavlja dobra, usluge i radove koji ne zagađuju, odnosno koji minimalno utiču na životnu sredinu, odnosno koji obezbeđuju adekvatno smanjenje potrošnje energije – energetsku efikasnost i da kada je to opravdano kao element kriterijuma ekonomski najpovoljnije ponude odredi ekološke prednosti predmeta javne nabavke, energetsku efikasnost, odnosno ukupne troškove životnog ciklusa predmeta javne nabavke.
	4. Zaštita podataka, dokumentacija i evidentiranje postupka
	Zaštita podataka
	Član 14. 
	Naručilac je dužan da:
	1) čuva kao poverljive sve podatke o ponuđačima sadržane u ponudi koje je kao takve, u skladu sa zakonom, ponuđač označio u ponudi; 
	
	2) odbije davanje informacije koja bi značila povredu poverljivosti podataka dobijenih u ponudi;
	3) čuva kao poslovnu tajnu imena, zainteresovanih lica, ponuđača i podnosilaca prijava, kao i podatke o podnetim ponudama, odnosno prijavama, do otvaranja ponuda, odnosno prijava. 
	
	Neće se smatrati poverljivim dokazi o ispunjenosti obaveznih uslova, cena i drugi podaci iz ponude koji su od značaja za primenu elemenata kriterijuma i rangiranje ponude. 
	
	Određivanje poverljivosti
	Član 15. 
	Naručilac u konkursnoj dokumentaciji može zahtevati zaštitu poverljivosti podataka koje ponuđačima stavlja na raspolaganje, uključujući i njihove podizvođače.
	Naručilac može usloviti preuzimanje konkursne dokumentacije potpisivanjem izjave ili sporazuma o čuvanju poverljivih podataka ukoliko ti podaci predstavljaju poslovnu tajnu u smislu zakona kojim se uređuje zaštita poslovne tajne ili predstavljaju tajne podatke u smislu zakona kojim se uređuje tajnost podataka.
	Lice koje je primilo podatke određene kao poverljive dužno je da ih čuva i štiti, bez obzira na stepen te poverljivosti.
	Dokumentacija i evidentiranje postupka
	Član 16.
	Naručilac je dužan da:
	1) evidentira sve radnje i akte tokom planiranja, sprovođenja postupka i izvršenja javne nabavke;
	2) čuva svu dokumentaciju vezanu za javne nabavke u skladu sa propisima koji uređuju oblast dokumentarne građe i arhiva, najmanje deset godina od isteka ugovorenog roka za izvršenje pojedinačnog ugovora o javnoj nabavci, odnosno pet godina od donošenja odluke o obustavi postupka;
	3) vodi evidenciju svih zaključenih ugovora o javnim nabavkama i evidenciju dobavljača.
	5. Jezik u postupku javne nabavke
	Član 17. 
	Naručilac priprema konkursnu dokumentaciju i vodi postupak na srpskom jeziku.
	Naručilac može konkursnu dokumentaciju pripremiti i na jednom stranom jeziku koji se uobičajeno koristi u međunarodnoj trgovini u oblasti iz koje je predmet javne nabavke.
	Ponuđač daje ponudu na jeziku na kojem je pripremljena konkursna dokumentacija, odnosno na jeziku koji je naručilac naznačio u konkursnoj dokumentaciji.
	Član 18. 
	Naručilac može dozvoliti da se ponude, u celini ili delimično, daju i na stranom jeziku, posebno u delu koji se odnosi na tehničke karakteristike, kvalitet i tehničku dokumentaciju.
	U slučaju iz stava 1. ovog člana naručilac je dužan da naznači deo ponude koji može biti na stranom jeziku i da navede na kom stranom jeziku.
	Naručilac koji u postupku pregleda i ocene ponuda utvrdi da bi deo ponude trebalo da bude preveden na srpski jezik, odrediće ponuđaču primeren rok u kojem je dužan da izvrši prevod tog dela ponude.
	U slučaju spora relevantna je verzija konkursne dokumentacije, odnosno ponude, na srpskom jeziku.
	6. Valuta
	Član 19. 
	Vrednosti se u postupku javne nabavke iskazuju u dinarima.
	Naručilac može da dozvoli ponuđaču da cenu u ponudi iskaže u jednoj stranoj valuti i u tom slučaju će u konkursnoj dokumentaciji navesti da će se za preračun u dinare koristiti odgovarajući srednji devizni kurs Narodne banke Srbije na dan kada je započeto otvaranje ponuda.
	Ako je ponuđaču dozvoljeno da cenu u ponudi iskaže u jednoj stranoj valuti, naručilac je dužan da u konkursnoj dokumentaciji navede u kojoj valuti se cene u ponudi mogu iskazati.
	Ako ponuđena cena uključuje uvoznu carinu i druge dažbine, ponuđač je dužan da taj deo odvojeno iskaže u dinarima.
	7. Кomunikacija
	Član 20. 
	Кomunikacija se u postupku javne nabavke i u vezi sa obavljanjem poslova 
	javnih nabavki odvija pisanim putem, odnosno putem pošte, elektronske pošte 
	ili faksom, kao i objavljivanjem od strane 
	naručioca na Portalu javnih nabavki.
	Izabrano sredstvo komunikacije mora biti široko dostupno, tako da ne ograničava mogućnost učešća zainteresovanih lica u postupku javne nabavke.
	Кomunikacija treba da se odvija na način da se poštuju rokovi predviđeni ovim zakonom i da se u tom cilju, kada je to moguće, koriste elektronska sredstva.
	Кomunikacija se mora odvijati na način da se obezbedi čuvanje poverljivih i podataka o zainteresovanim licima, podataka o ponudama i ponuđačima do otvaranja ponuda, da se obezbedi evidentiranje radnji preduzetih u postupku i čuvanje dokumentacije u skladu sa propisima kojima se uređuje oblast dokumentarne građe i arhiva.
	Alati koji se koriste u komunikaciji elektronskim sredstvima i njihove tehničke karakteristike moraju biti široko dostupni i interoperativni, takvi da koriste proizvode informacionih tehnologija u opštoj upotrebi. 
	
	Ako je dokument iz postupka javne nabavke dostavljen od strane naručioca ili ponuđača putem elektronske pošte ili faksom, strana koja je izvršila dostavljanje dužna je da od druge strane zahteva da na isti način potvrdi prijem tog dokumenta, što je druga strana dužna i da učini kada je to neophodno kao dokaz da je izvršeno dostavljanje.
	*Službeni glasnik RS, broj 68/2015
	II. SPREČAVANJE КORUPCIJE I SUКOBA INTERESA
	1. Sprečavanje korupcije 
	Opšte mere za sprečavanje korupcije
	Član 21.
	Naručilac je obavezan da preduzme sve potrebne mere kako ne bi došlo do korupcije u planiranju javnih nabavki, u postupku javne nabavke ili tokom izvršenja ugovora o javnoj nabavci, kako bi se korupcija pravovremeno otkrila, kako bi bile otklonjene ili umanjene štetne posledice korupcije i kako bi učesnici u korupciji bili kažnjeni u skladu sa zakonom.
	Ako prema okolnostima konkretnog slučaja nije celishodno ostvariti komunikaciju na način određen članom 20. stav 1. ovog zakona, lice zaposleno na poslovima javnih nabavki, odnosno druga lica dužna su da sačine zapisnik ili na drugi način evidentiraju preduzete radnje. 
	
	Rukovodilac i odgovorno lice naručioca u obavezi su da zaposlenima na poslovima javnih nabavki sve naloge i uputstva daju pisanim putem, odnosno putem elektronske pošte.
	Lice zaposleno na poslovima javnih nabavki dužno je da odbije izvršenje naloga ovlašćenog lica ako je uputstvo i nalog suprotan propisima.
	Lice iz stava 4. ovog člana u slučaju da odbije izvršenje naloga ne može da bude premešteno na druge poslove niti da mu se otkaže ugovor o radu u periodu od dvanaest meseci od dana odbijanja izvršenja naloga pod uslovom da poslove obavlja u skladu sa zakonom.
	Uprava za javne nabavke sačiniće model internog 
	plana za sprečavanje korupcije u javnim nabavkama.
	Naručilac čija je ukupna procenjena vrednost javnih nabavki na godišnjem nivou veća od milijardu dinara, dužan je da
	donese interni plan za sprečavanje korupcije u javnim nabavkama. 
	
	Brisan je raniji stav 8. (vidi član 7. Zakona - 
	68/2015-4)
	*Službeni glasnik RS, broj 68/2015
	Interni akt i kontrola nabavki 
	Član 22.
	Naručilac je dužan da donese akt kojim će bliže urediti postupak javne nabavke unutar naručioca, a naročito način planiranja nabavki (kriterijume, pravila i način određivanja predmeta javne nabavke i procenjene vrednosti, način ispitivanja i istraživanja tržišta), odgovornost za planiranje, ciljeve postupka javne nabavke, način izvršavanja obaveza iz postupka, način obezbeđivanja konkurencije, sprovođenje i kontrolu javnih nabavki, način praćenja izvršenja ugovora o javnoj nabavci. 
	
	Sadržinu akta iz stava 1. ovog člana bliže uređuje Uprava za javne nabavke.
	Ako nakon donošenja internog akta Uprava za javne nabavke utvrdi nesaglasnost internog akta sa ovim zakonom dužna je da o tome obavesti naručioca, sa predlogom o načinu njegovog usklađivanja i rokom.
	Ako naručilac ne postupi na način i u roku iz stava 3. ovog člana Uprava će obavestiti organ koji vrši nadzor nad poslovanjem naručioca i Državnu revizorsku instituciju i pokrenuti postupak pred Ustavnim sudom.
	Naručioci su dužni da interni akt objave na svojoj 
	internet stranici.
	Brisani su raniji st. 6-11. (vidi član 8. Zakona - 
	68/2015-4)
	*Službeni glasnik RS, broj 68/2015
	Zaštita integriteta postupka
	Član 23.
	Lice koje je učestvovalo u planiranju javne 
	nabavke, pripremi konkursne dokumentacije ili pojedinih njenih delova, i sa 
	njim povezano lice ne može nastupati kao ponuđač ili kao podizvođač ponuđača, 
	niti može sarađivati sa ponuđačima ili podizvođačima prilikom pripremanja 
	ponude. U tom slučaju naručilac je dužan da odbije ponudu i da bez odlaganja 
	obavesti nadležne državne organe.
	Ako je ponuđač, odnosno podnosilac prijave 
	neposredno ili posredno dao, ponudio ili stavio u izgled neku korist ili 
	pokušao da sazna poverljive informacije ili da na bilo koji način utiče na 
	postupanje naručioca u toku postupka javne nabavke, naručilac je dužan da 
	hitno obavesti nadležne državne organe.
	*Službeni glasnik RS, broj 68/2015
	Dužnost prijavljivanja korupcije
	Član 24.
	Lice zaposleno na poslovima javnih nabavki ili bilo koje drugo lice angažovano kod naručioca, kao i svako zainteresovano lice koje ima podatke o postojanju korupcije u javnim nabavkama dužno je da o tome odmah obavesti Upravu za javne nabavke, državni organ nadležan za borbu protiv korupcije i nadležno tužilaštvo.
	Lice iz stava 1. ovog člana ne može dobiti otkaz ugovora o radu ili drugog ugovora o radnom angažovanju, odnosno ne može biti premešteno na drugo radno mesto, zato što je, postupajući savesno i u dobroj veri, prijavilo korupciju u javnim nabavkama, a naručilac je dužan da pruži potpunu zaštitu tom licu.
	Lice iz stava 1. ovog člana može se obratiti i javnosti ako:
	1) je podnelo prijavu ovlašćenom licu naručioca ili nadležnom organu, ali u primerenom roku nije preduzeta nijedna aktivnost povodom podnete prijave;
	2) državni organ nadležan za borbu protiv korupcije ili nadležno tužilaštvo nije preduzelo nijednu aktivnost u roku od mesec dana od dana podnošenja njegove prijave;
	3) je podnelo prijavu građanskom nadzorniku, a građanski nadzornik ga ne obavesti o preduzetim merama.
	Lice iz stava 1. ovog člana može se obratiti javnosti iako nisu ispunjeni uslovi iz stava 3. ovog člana ako je procenjena vrednost javne nabavke veća od iznosa iz člana 57. ovog zakona ili je predmet javne nabavke naročito značajan za poslovanje naručioca ili za interese Republike Srbije. 
	
	U slučaju povrede radnih i drugih osnovnih prava lica iz stava 1. ovog člana zbog prijavljivanja korupcije, to lice ima pravo na naknadu štete od naručioca.
	Naručilac će u okviru internog plana iz člana 21. ovog zakona posebno urediti način prijavljivanja korupcije u postupku javne nabavke i posebno urediti zaštitu prava lica iz stava 1. ovog člana.
	Zabrana radnog angažovanja kod dobavljača
	Član 25.
	Predstavnik naručioca koji je na bilo koji način učestvovao u postupcima javnih nabavki ili sa njim povezana lica, u kojima je ukupna vrednost ugovora dodeljenih određenom dobavljaču u poslednjih godinu dana pre prestanka funkcije ili radnog odnosa predstavnika naručioca, veća od 5% ukupne vrednosti svih ugovora koje je naručilac zaključio u tom periodu, ne mogu u roku od dve godine nakon prestanka funkcije ili radnog odnosa kod naručioca:
	1) zaključiti ugovor o radu, ugovor o delu ili na neki drugi način biti angažovani kod tog dobavljača ili kod lica povezanih sa dobavljačem; 
	
	2) od dobavljača ili sa njim povezanog lica posredno ili neposredno primiti novčanu naknadu ili kakvu drugu korist; 
	
	3) steći udeo ili akcije dobavljača ili lica povezanih sa dobavljačem.
	U slučaju kršenja zabrane iz stava 1. ovog člana, naručilac je u obavezi da obavesti državni organ nadležan za borbu protiv korupcije i nadležno tužilaštvo.
	Izjava o nezavisnoj ponudi
	Član 26.
	Naručilac je dužan da kao sastavni deo konkursne dokumentacije predvidi izjavu o nezavisnoj ponudi.
	Izjavom o nezavisnoj ponudi ponuđač pod punom materijalnom i krivičnom odgovornošću potvrđuje da je ponudu podneo nezavisno, bez dogovora sa drugim ponuđačima ili zainteresovanim licima.
	Izjava iz stava 2. ovog člana dostavlja se u svakom pojedinačnom postupku javne nabavke.
	Dužnost prijavljivanja povrede konkurencije
	Član 27.
	U slučaju postojanja osnovane sumnje u istinitost izjave o nezavisnoj ponudi, naručilac će odmah obavestiti organizaciju nadležnu za zaštitu konkurencije.
	Svako zainteresovano lice, odnosno lice zaposleno ili na drugi način radno angažovano kod zainteresovanog lica dužno je da obavesti organizaciju nadležnu za zaštitu konkurencije, ukoliko ima bilo koji podatak o povredi konkurencije u postupku javne nabavke.
	Lice iz stava 2. ovog člana ne može dobiti otkaz ugovora o radu ili drugog ugovora o radnom angažovanju, odnosno ne može biti premešteno na drugo radno mesto zato što je, postupajući savesno i u dobroj veri, prijavilo povredu konkurencije u postupku javne nabavke.
	Naručilac u slučaju iz st. 1. i 2. ovog člana može 
	da nastavi postupak javne nabavke, s tim da će ugovor, ukoliko bude zaključen 
	sa ponuđačem za koga postoji sumnja da je povredio konkurenciju, biti 
	raskinut po sili zakona ukoliko organizacija nadležna za zaštitu 
	konkurencije utvrdi postojanje povrede konkurencije.
	*Službeni glasnik RS, broj 68/2015
	Građanski nadzornik
	Član 28.
	Ako naručilac sprovodi postupak javne nabavke čija je procenjena vrednost veća od milijardu dinara, postupak nadgleda građanski nadzornik.
	Za građanskog nadzornika može biti imenovano lice iz redova istaknutih stručnjaka u oblasti javnih nabavki ili oblasti koja je u vezi sa predmetom javne nabavke.
	Za građanskog nadzornika može biti imenovano i udruženje koje se bavi javnim nabavkama, sprečavanjem korupcije ili sukoba interesa.
	Za građanskog nadzornika ne može biti imenovano lice zaposleno ili na drugi način angažovano kod naručioca ili lica povezanog sa naručiocem, niti lice koje je član političke organizacije.
	Uslove i kriterijume za imenovanje i način rada građanskog nadzornika bliže uređuje Uprava za javne nabavke.
	Građanskog nadzornika imenuje Uprava za javne nabavke, najkasnije do dana koji je u godišnjem planu nabavki određen kao okvirni datum pokretanja postupka javne nabavke, odnosno 30 dana od dana prijema plana nabavki.
	Naručilac ne može pre imenovanja građanskog nadzornika pokrenuti postupak javne nabavke.
	Građanski nadzornik je dužan da nadgleda postupak javne nabavke i u tom cilju on ima stalan uvid u postupak, dokumentaciju i komunikaciju naručioca sa zainteresovanim licima, odnosno ponuđačima.
	Građanski nadzornik je dužan da podnese odboru Narodne skupštine nadležnom za finansije, odnosno skupštini autonomne pokrajine ili lokalne samouprave i Upravi za javne nabavke, izveštaj o sprovedenom postupku javne nabavke u roku od 20 dana od dana zaključenja ugovora ili donošenja odluke o obustavi postupka.
	Ako građanski nadzornik osnovano sumnja u zakonitost postupka javne nabavke obavestiće o tome nadležne državne organe i javnost.
	Građanski nadzornik nema pravo na nagradu za svoj rad.
	2. Sprečavanje sukoba interesa
	Sukob interesa
	Član 29.
	Sukob interesa u smislu ovog zakona postoji, kada odnos predstavnika naručioca i ponuđača može uticati na nepristrasnost naručioca pri donošenju odluke u postupku javne nabavke, odnosno:
	1) ako predstavnik naručioca ili sa njim povezano lice učestvuje u upravljanju ponuđača;
	2) ako predstavnik naručioca ili sa njim povezano lice poseduje više od 1% udela, odnosno akcija ponuđača;
	3) ako je predstavnik naručioca ili sa njim povezano lice zaposleno ili radno angažovano kod ponuđača ili sa njime poslovno povezano.
	Zabrana zaključenja ugovora 
	Član 30.
	Naručilac ne može zaključiti ugovor o javnoj nabavci sa ponuđačem u 
	slučaju postojanja sukoba interesa, ukoliko je 
	postojanje sukoba interesa uticalo ili moglo uticati na odlučivanje u postupku 
	javne nabavke.
	Lice u odnosu sa kojim postoji sukob interesa, ne može biti podizvođač ponuđaču kojem je dodeljen ugovor, niti član grupe ponuđača kojoj je dodeljen ugovor.
	Republička komisija za zaštitu prava u postupcima javnih nabavki će na zahtev naručioca odobriti zaključenje ugovora iz stava 1. ovog člana, ako naručilac dokaže da bi zabrana zaključenja ugovora prouzrokovala velike teškoće u radu ili poslovanju naručioca koje su nesrazmerne vrednosti javne nabavke, odnosno značajno ugrozila interes Republike Srbije, da je preduzeo sve mere radi suzbijanja štetnih posledica, da ostali ponuđači ne ispunjavaju uslove iz postupka, odnosno da je nakon rangiranja njihovih ponuda razlika u ceni veća za 10% ili broj pondera veći za deset u korist izabranog ponuđača. 
	
	Odluka iz stava 3. ovog člana objavljuje se na internet stranici naručioca, Republičke komisije za zaštitu prava u postupcima javnih nabavki i na Portalu javnih nabavki.
	*Službeni glasnik RS, broj 68/2015
	III. USLOVI I NAČIN SPROVOĐENJA POSTUPКA JAVNE NABAVКE
	1. Postupak javne nabavke
	Vrste postupaka
	Član 31.
	Postupci javne nabavke su:
	1) otvoreni postupak;
	2) restriktivni postupak;
	3) kvalifikacioni postupak;
	4) pregovarački postupak sa objavljivanjem poziva za podnošenje ponuda;
	5) pregovarački postupak bez objavljivanja poziva za podnošenje ponuda;
	6) konkurentni dijalog;
	7) konkurs za dizajn;
	8) postupak javne nabavke male vrednosti.
	Dodela ugovora se vrši u otvorenom ili restriktivnom postupku.
	Dodela ugovora može da se vrši i u drugim postupcima javne nabavke, ako su za to ispunjeni uslovi propisani ovim zakonom.
	Otvoreni postupak
	Član 32. 
	Otvoreni postupak je postupak u kojem sva zainteresovana lica mogu podneti ponudu. 
	
	Restriktivni postupak
	Član 33.
	Restriktivni postupak je postupak koji se sprovodi u dve faze i u kojem sva zainteresovana lica mogu da podnesu prijavu.
	U prvoj fazi, naručilac poziva sva zainteresovana lica da podnesu prijavu i priznaje kvalifikaciju podnosiocima prijava za koje utvrdi da ispunjavaju prethodno određene uslove za kvalifikaciju.
	Nakon priznavanja kvalifikacije naručilac objavljuje obaveštenje iz Priloga 3Đ ovog zakona.
	U drugoj fazi restriktivnog postupka, naručilac poziva sve podnosioce prijava kojima je priznao kvalifikaciju (kandidati) da podnesu ponudu.
	Drugu fazu restriktivnog postupka naručilac može da pokrene ako ima najmanje tri kandidata.
	Drugu fazu restriktivnog postupka naručilac pokreće u roku ne dužem od šest meseci od konačnosti odluke o priznanju kvalifikacije.
	Кvalifikacioni postupak
	Član 34.
	Naručilac može sprovoditi kvalifikacioni postupak kada javnu nabavku nije moguće unapred planirati sa stanovišta obima, količina i vremena, a predmet te nabavke su povremene usluge ili potrošna dobra, odnosno povremene popravke ili radovi na redovnom održavanju, koje se pružaju, isporučuju ili izvode prema standardnim, uobičajenim specifikacijama, a ne prema specifičnim zahtevima naručioca.
	U kvalifikacionom postupku, naručilac poziva sva zainteresovana lica da podnesu prijavu i priznaje kvalifikaciju podnosiocima prijave za koje utvrdi da ispunjavaju prethodno određene uslove za kvalifikaciju.
	Naručilac u roku određenom u pozivu za podnošenje prijava, donosi odluku o priznavanju kvalifikacije koja sadrži listu od najmanje 5 kandidata i period za koji se priznaje kvalifikacija koji može biti do 3 godine, a u obrazloženju odluke obavezno navodi razloge odbijanja ostalih prijava.
	Odluku iz stava 3. ovog člana naručilac objavljuje na Portalu 
	javnih nabavki i na svojoj internet stranici u roku od tri dana od dana donošenja.
	Naručilac je dužan da listu kandidata ažurira svakih šest meseci priznavanjem kvalifikacije svakom podnosiocu prijave koji ispunjava uslove i koji je u međuvremenu podneo prijavu za priznavanje kvalifikacije.
	Poziv za podnošenje prijava u kvalifikacionom postupku, koji sadrži uslove za priznavanje kvalifikacije i konkursnu dokumentaciju, naručilac je dužan da objavi na Portalu javnih nabavki i na svojoj internet stranici tako da budu dostupni zainteresovanim licima sve vreme dok važi lista kandidata.
	Naručilac će isključiti kandidata sa liste kandidata ako prestane da ispunjava uslove za priznavanje kvalifikacije
	, o čemu donosi odluku koja u obrazloženju sadrži razloge za isključenje kandidata i koju u roku od tri dana od dana njenog donošenja dostavlja svim kandidatima
	i objavljuje na Portalu javnih nabavki i na svojoj internet stranici.
	Tokom važenja liste kandidata naručilac poziva sve kandidate sa liste da podnesu ponudu i istovremeno poziv objavljuje na Portalu javnih nabavki
	i na svojoj internet stranici.
	U trenutku slanja poziva za podnošenje ponuda lista kandidata mora da sadrži najmanje pet kandidata.
	*Službeni glasnik RS, broj 68/2015
	Pregovarački postupak sa objavljivanjem poziva za podnošenje ponuda
	Član 35.
	Naručilac može sprovoditi pregovarački postupak sa objavljivanjem poziva za podnošenje ponuda:
	1) ako u otvorenom, restriktivnom ili kvalifikacionom postupku ili konkurentnom dijalogu dobije sve neprihvatljive ponude, pod uslovom da se prvobitno određeni uslovi za učešće u postupku, tehničke specifikacije i kriterijumi za dodelu ugovora, 
	odnosno okvirnog sporazuma ne menjaju. Ako naručilac odluči da u pregovarački postupak pozove samo i sve ponuđače koji su učestvovali u otvorenom, restriktivnom ili kvalifikacionom postupku ili konkurentnom dijalogu da dopune svoje ponude, tako da ih učine prihvatljivim, nije dužan da objavi poziv za podnošenje ponuda. Ponuđena cena u ovom pregovaračkom postupku ne može biti veća od ponuđene cene u otvorenom, restriktivnom ili kvalifikacionom postupku, odnosno konkurentnom dijalogu;
	2) u izuzetnim slučajevima kada zbog prirode dobara, usluga ili radova, kao i rizika vezanih za njih, nije moguće unapred proceniti vrednost javne nabavke;
	3) u slučaju javne nabavke usluga, ako je priroda tih usluga takva da se njihove specifikacije ne mogu dovoljno precizno utvrditi da omoguće primenu otvorenog ili restriktivnog postupka, a ne postoje uslovi za sprovođenje konkurentnog dijaloga.
	U slučaju iz stava 1. tačke 2) ovog člana ne 
	primenjuju se odredbe ovog zakona koje se odnose na procenjenu vrednost.
	Naručilac može sprovoditi pregovarački postupak u više faza, kako bi se smanjio broj ponuda o kojima je potrebno pregovarati primenjujući uslove, specifikacije i kriterijume određene u pozivu za podnošenje ponuda i konkursnoj dokumentaciji.
	Naručilac je dužan da u konkursnoj dokumentaciji odredi elemente ugovora o kojima će se pregovarati, način pregovaranja i da vodi zapisnik o pregovaranju. 
	
	Naručilac je dužan da u pregovaračkom postupku obezbedi da ugovorena cena ne bude veća od uporedive tržišne cene i da sa dužnom pažnjom proverava kvalitet predmeta javne nabavke. 
	
	*Službeni glasnik RS, broj 68/2015
	Pregovarački postupak bez objavljivanja poziva za podnošenje ponuda 
	 
	
	Član 36.
	Naručilac može sprovoditi pregovarački postupak bez objavljivanja poziva za podnošenje ponuda:
	1) ako u otvorenom, odnosno restriktivnom postupku nije dobio nijednu ponudu, odnosno nijednu prijavu ili su sve ponude neodgovarajuće, pod uslovom da se prvobitno određen predmet javne nabavke i uslovi za učešće u postupku, tehničke specifikacije i kriterijumi za dodelu ugovora, 
	odnosno okvirnog sporazuma ne menjaju;
	2) ako zbog tehničkih, odnosno umetničkih razloga predmeta javne nabavke ili iz razloga povezanih sa zaštitom isključivih prava, nabavku može izvršiti samo određeni ponuđač;
	3) ako zbog izuzetne hitnosti prouzrokovane vanrednim okolnostima ili nepredviđenim događajima, čije nastupanje ni u kom slučaju ne zavisi od volje naručioca, naručilac nije mogao da postupi u rokovima određenim za otvoreni ili restriktivni postupak. Okolnosti koje opravdavaju hitnost ne mogu biti u bilo kakvoj vezi sa naručiocem;
	4) kod dodatnih isporuka dobara od prvobitnog dobavljača namenjenih za delimičnu zamenu proizvoda, materijala ili instalacija ili proširenje obima postojećih proizvoda, materijala ili instalacija, koja bi zbog promene dobavljača obavezivala naručioca da nabavlja materijal koji ima drukčije tehničke karakteristike, što bi prouzrokovalo nesrazmerno velike tehničke teškoće u poslovanju i održavanju, pri čemu ukupna vrednost svih dodatnih isporuka dobara ne može da bude veća od 15% od ukupne vrednosti prvobitno zaključenog ugovora
	i da od zaključenja prvobitnog ugovora nije proteklo više od
	tri godine; 
	
	5) u slučaju dodatnih usluga ili radova koji nisu bili uključeni u prvobitni projekat ili u prvobitan ugovor o javnoj nabavci, a koji su zbog nepredvidljivih okolnosti postali neophodni za izvršenje ugovora o javnoj nabavci, pod uslovom da se ugovor zaključi sa prvobitnim dobavljačem, da ukupna vrednost svih dodatnih usluga ili radova (nepredviđeni radovi) nije veća od 15% od ukupne vrednosti prvobitno zaključenog ugovora
	, da od zaključenja prvobitnog ugovora nije proteklo više od 
	tri godine i da:
	(1) se takve dodatne usluge ili radovi ne mogu razdvojiti, u tehničkom ili ekonomskom pogledu, od prvobitnog ugovora o javnoj nabavci, a da se pri tome ne prouzrokuju nesrazmerno velike tehničke teškoće ili nesrazmerno veliki troškovi za naručioca ili
	(2) su takve usluge ili radovi, koje bi naručilac mogao nabaviti odvojeno od izvršenja prvobitnog ugovora, neophodni za izvršenje prvobitnog ugovora o javnoj nabavci;
	6) u slučaju nabavki dobara pod posebno povoljnim uslovima od ponuđača koji je u likvidaciji, osim prinudne likvidacije, ili stečaju,
	u skladu sa propisima kojima se uređuje likvidacija i stečaj privrednih društava
	;
	7) u slučaju javne nabavke dobara ponuđenih i kupljenih na robnim berzama;
	8) u slučaju javne nabavke usluga koje su deo nastavka konkursa za dizajn organizovanog u skladu sa ovim zakonom, ako je ugovor zaključen sa nagrađenim učesnikom odnosno nagrađenim učesnicima na konkursu i ako naručilac u pregovarački postupak uključi svakog od njih.
	Naručilac je dužan da pre pokretanja pregovaračkog postupka iz stava 1. tač. 2) do 6) zahteva od Uprave za javne nabavke mišljenje o osnovanosti primene pregovaračkog postupka. 
	
	Formu i sadržinu zahteva iz stava 2. propisuje Uprava za javne nabavke.
	Uprava za javne nabavke je dužna da u roku od deset dana od dana prijema kompletnog zahteva iz stava 2. ovog člana, ispita postojanje osnova za sprovođenje pregovaračkog postupka, a tokom ispitivanja može od naručioca zahtevati dodatne informacije i podatke neophodne za utvrđivanje činjenica koje su od značaja za davanje mišljenja.
	Mišljenje iz stava 4. ovog člana Uprava za javne nabavke objavljuje na Portalu javnih nabavki.
	Ispitivanje postojanja osnova za sprovođenje pregovaračkog postupka zadržava dalje aktivnosti naručioca u postupku, osim u slučaju pregovaračkog postupka iz stava 1. tačka 3) ovog člana i ako mišljenje nije dostavljeno, odnosno objavljeno u roku iz stava 4. ovog člana. 
	
	Nakon donošenja odluke o pokretanju pregovaračkog 
	postupka, naručilac je dužan da istovremeno sa slanjem poziva za podnošenje 
	ponuda, objavi obaveštenje o pokretanju postupka koje sadrži podatke iz 
	Priloga 3E i konkursnu dokumentaciju.
	Naručilac je dužan da uvek kada je to moguće, obezbedi konkurenciju, pozivanjem više lica da učestvuju u postupku i da obezbedi da ugovorena cena ne bude veća od uporedive tržišne cene kao i da sa dužnom pažnjom proverava kvalitet predmeta javne nabavke. 
	
	Naručilac je dužan da u konkursnoj dokumentaciji odredi elemente ugovora o kojima će se pregovarati i način pregovaranja, kao i da vodi zapisnik o pregovaranju. 
	
	Uprava za javne nabavke izrađuje uputstvo o oblicima i načinu pregovaranja.
	Brisani su raniji st. 11-13. (vidi član 14. Zakona - 
	68/2015-4)
	*Službeni glasnik RS, broj 68/2015
	Кonkurentni dijalog
	Član 37.
	Naručilac može sprovoditi konkurentni dijalog u slučaju kada je predmet javne nabavke naročito složen, tako da se ugovor o javnoj nabavci ne može zaključiti primenom otvorenog ili restriktivnog postupka. 
	
	Predmet javne nabavke smatra se naročito složenim ako naručilac objektivno nije u mogućnosti da odredi:
	1) tehničke specifikacije predmeta javne nabavke;
	2) pravnu, odnosno ekonomsku strukturu javne nabavke.
	U slučaju da naručilac objektivno nije u 
	mogućnosti da odredi ekonomsku strukturu javne nabavke u smislu stava 2. 
	tačka 2) ovog člana, ne primenjuju se odredbe ovog zakona koje se odnose na 
	procenjenu vrednost.
	Naručilac poziva sva zainteresovana lica da podnesu prijave i priznaje kvalifikaciju podnosiocima prijava na osnovu prethodno određenih uslova.
	Odluka o priznavanju kvalifikacije sadrži obrazloženje u kojem su navedeni razlozi odbijanja ostalih prijava, a naručilac je 
	objavljuje na Portalu javnih nabavki i na svojoj internet stranici.
	U cilju očuvanja konkurencije naručilac može odlučiti da čuva kao poslovnu tajnu podatke o kandidatima i tada podnosiocima prijava umesto odluke 
	iz stava 5. ovog člana, dostavlja pojedinačno obaveštenje.
	Naručilac vodi dijalog sa svim podnosiocima prijava kojima je priznao kvalifikaciju (kandidati) u cilju pronalaženja rešenja koje će zadovoljiti njegove potrebe. 
	
	Tokom celog postupka, a posebno u fazi dijaloga naručilac je dužan da obezbedi jednak tretman ponuđača, posebno vodeći računa da pojedinim ponuđačima ne pruži informacije koje mogu ostale ponuđače dovesti u neravnopravan položaj.
	Naručilac vodi dijalog dok ne prepozna rešenje, odnosno rešenja koja mogu zadovoljiti njegove potrebe. 
	
	Naručilac vodi dijalog sa kandidatom samo o rešenju koje taj kandidat nudi.
	Naručilac ne može kandidatima otkriti ponuđena rešenja ili druge informacije koje se tiču ponuđenog rešenja nekog od kandidata.
	Naručioci mogu predvideti pozivom za podnošenje ponuda i konkursnom dokumentacijom da se postupak sprovodi u više faza u cilju smanjenja broja rešenja o kojima će se voditi dijalog.
	U slučaju iz stava 12. ovog člana broj kandidata u fazi dijaloga ne može biti manji od tri, osim ukoliko se prijavi manji broj zainteresovanih lica.
	Naručilac je dužan da dostavi obrazloženu odluku kandidatu koji je isključen iz dijaloga.
	Nakon što naručilac prepozna rešenje, odnosno rešenja koja mogu zadovoljiti njegove potrebe, poziva sve kandidate koji nisu isključeni iz dijaloga da dostave svoje konačne ponude na osnovu jednog ili više usvojenih rešenja predstavljenih tokom dijaloga.
	Odluka o dodeli ugovora u konkurentnom dijalogu donosi se primenom kriterijuma ekonomski najpovoljnije ponude.
	Elementi kriterijuma određuju se u konkursnoj dokumentaciji pre faze dijaloga.
	Brisani su raniji st. 17, 18. i 19. (vidi član 15. Zakona - 
	68/2015-4)
	*Službeni glasnik RS, broj 68/2015
	
	Кonkurs za dizajn
	Član 38. 
	Naručilac sprovodi konkurs za dizajn u oblastima urbanističkog planiranja, arhitekture, građevinarstva, inženjerstva i informatike.
	Naručilac sprovodi konkurs za dizajn primenjujući pravila otvorenog ili restriktivnog postupka, osim ako ovim članom nije drugačije određeno.
	Naručilac objavljuje poziv za učešće na konkursu za dizajn, na način predviđen za objavljivanje oglasa o javnoj nabavci i u skladu sa Prilogom 3D.
	Pravo na učešće na konkursu ne može biti ograničeno:
	1) na određeno geografsko područje ili deo tog područja;
	2) na osnovu zahteva da učesnici mogu biti isključivo pravna ili fizička lica.
	Кonkurs za dizajn može biti organizovan:
	1) kao postupak koji prethodi dodeli ugovora o javnim uslugama;
	2) kao postupak u kojem se isplaćuju nagrade učesnicima.
	U slučaju iz stava 5. tačka 1) ovog člana procenjena vrednost javne nabavke zasniva se na procenjenoj vrednosti javne nabavke usluga uključujući i moguće nagrade, odnosno naknade učesnicima.
	U slučaju iz stava 5. tačka 2) ovog člana procenjena vrednost javne nabavke zasniva se na ukupnom iznosu nagrada, odnosno naknada učesnicima, uključujući i procenjenu vrednost ugovora o javnoj nabavci usluga koji se može naknadno dodeliti u pregovaračkom postupku iz člana 36. stav 1. tačka 8) ovog zakona ako naručilac u pozivu za učešće na konkursu nije isključio takvu mogućnost.
	Dizajn, plan ili projekat, bira nezavisni žiri.
	Članovi žirija mogu biti samo fizička lica koja nisu u sukobu interesa u smislu člana 29. ovog zakona.
	Ako naručilac zahteva od učesnika na konkursu posebne profesionalne kvalifikacije ili iskustvo, najmanje jedna trećina članova žirija mora imati najmanje jednake kvalifikacije, odnosno iskustvo.
	Žiri je samostalan u odlučivanju i razmatra anonimne dizajne, planove i projekte isključivo na osnovu kriterijuma određenih u pozivu za učešće i konkursnoj dokumentaciji.
	Žiri sastavlja izveštaj o oceni dizajna, plana ili projekta, koji potpisuju svi članovi žirija. U izveštaj se unose napomene i delovi dizajna, plana, odnosno projekta koje treba pojasniti.
	Anonimnost se mora poštovati do donošenja odluke žirija, odnosno sastavljanja izveštaja.
	Nakon sastavljanja izveštaja, mogu se pozvati učesnici da razjasne pojedine delove dizajna, plana ili projekta. U tom slučaju sastavlja se zapisnik o razgovorima članova žirija i učesnika. 
	
	Nakon sprovedenog postupka naručilac objavljuje obaveštenje o rezultatima konkursa u skladu sa Prilogom 3J.
	Javna nabavka male vrednosti
	Član 39.
	Javna nabavka male vrednosti, u smislu ovog 
	zakona, jeste nabavka čija procenjena vrednost nije veća od 5.000.000 dinara, 
	pri čemu ni ukupna procenjena vrednost istovrsnih nabavki na godišnjem nivou 
	nije veća od 5.000.000 dinara.
	Na nabavke čija procenjena vrednost nije veća od 
	500.000 dinara, a ukoliko ni ukupna procenjena vrednost istovrsnih nabavki na 
	godišnjem nivou nije veća od 500.000 dinara, naručioci nisu obavezni da 
	primenjuju odredbe ovog zakona.
	Кada sprovodi nabavke iz stava 2. ovog člana naručilac je dužan da spreči postojanje sukoba interesa, da obezbedi konkurenciju i da ugovorena cena ne bude veća od uporedive tržišne cene.
	Postupak javne nabavke sprovodi službenik za javne nabavke, odnosno lice zaposleno na poslovima javnih nabavki, osim ukoliko složenost predmeta javne nabavke zahteva učešće i drugih stručnih lica.
	Naručilac u postupku javne nabavke male vrednosti 
	može da pozove najmanje tri lica, koja su prema saznanjima naručioca sposobna 
	da izvrše nabavku, da podnesu ponude i istovremeno objavljuje poziv za 
	podnošenje ponuda na Portalu javnih nabavki i na svojoj internet stranici.
	U pojedinačnom postupku javne nabavke male vrednosti čija vrednost nije veća od iznosa iz stava 2. ovog člana, naručilac može umesto zaključenja ugovora o javnoj nabavci, najpovoljnijem ponuđaču izdati narudžbenicu ako sadrži bitne elemente ugovora.
	*Službeni glasnik RS, broj 68/2015
	Član 39a
	Na nabavku usluga iz Priloga 2, mogu da se primene 
	odredbe ovog zakona kojima se uređuju javne nabavke male vrednosti, bez 
	obzira na procenjenu vrednost javne nabavke.
	*Službeni glasnik RS, broj 68/2015
	2. Posebni oblici postupka javne nabavke
	Okvirni sporazum
	Član 40.
	Naručilac može da zaključi okvirni sporazum nakon 
	sprovedenog postupka javne nabavke iz člana 31. ovog zakona.
	Okvirni sporazum se zaključuje sa jednim ili više 
	ponuđača, a naručilac je dužan da u pozivu za podnošenje ponuda, odnosno 
	prijava navede sa koliko ponuđača zaključuje okvirni sporazum.
	Ukoliko naručilac ne dobije unapred određeni broj 
	prihvatljivih ponuda, naručilac može da zaključi okvirni sporazum sa manjim 
	brojem ponuđača, odnosno i sa jednim.
	Okvirni sporazum ne može trajati duže od tri 
	godine, a ako je zaključen sa jednim ponuđačem ne može trajati duže od dve 
	godine.
	Okvirni sporazum mogu koristiti samo naručioci 
	koji su precizno navedeni u okvirnom sporazumu ili se na osnovu okvirnog 
	sporazuma jasno može utvrditi kojim naručiocima je namenjen.
	Ugovori o javnoj nabavci koji se zaključuju na 
	osnovu okvirnog sporazuma moraju se dodeliti pre završetka trajanja okvirnog 
	sporazuma, s tim da se trajanje pojedinih ugovora zaključenih na osnovu 
	okvirnog sporazuma ne mora podudarati sa trajanjem tog okvirnog sporazuma, 
	već po potrebi može trajati kraće ili duže.
	Okvirni sporazum se ne može koristiti na način 
	kojim bi se sprečila, ograničila ili narušila konkurencija i jednakost 
	ponuđača.
	Pri zaključenju ugovora o javnoj nabavci na osnovu 
	okvirnog sporazuma strane ne mogu menjati bitne uslove okvirnog sporazuma.
	Na osnovu okvirnog sporazuma može se umesto 
	ugovora o javnoj nabavci izdati narudžbenica ako sadrži bitne elemente 
	ugovora.
	Uprava za javne nabavke sačiniće modelei uputstvo 
	o načinu zaključivanja okvirnih sporazuma.
	*Službeni glasnik RS, broj 68/2015
	Zaključenje ugovora o javnoj nabavci na osnovu okvirnog 
	sporazuma
	*Službeni glasnik RS, broj 68/2015
	Član 40a
	Ako je okvirni sporazum zaključen sa jednim 
	dobavljačem ugovor se zaključuje na osnovu uslova predviđenih okvirnim 
	sporazumom i ponude dostavljene u postupku javne nabavke za zaključenje 
	okvirnog sporazuma.
	Ako je okvirni sporazum zaključen sa više 
	dobavljača, ugovor o javnoj nabavci na osnovu okvirnog sporazuma može se 
	zaključiti na jedan od sledećih načina:
	1) prema uslovima za dodelu ugovora utvrđenim u 
	okvirnom sporazumu, na osnovu već dostavljenih ponuda dobavljača, bez ponovnog 
	otvaranja konkurencije među dobavljačima;
	2) ponovnim otvaranjem konkurencije među 
	dobavljačima, ako okvirnim sporazumom nisu utvrđeni svi uslovi za dodelu 
	ugovora.
	U slučaju iz stava2. tačka 2) ovog člana, 
	naručilac je obavezan da:
	(1) uputi poziv svim dobavljačima sa kojima je 
	zaključio okvirni sporazum da podnesu ponudu;
	(2) predvidi primereni rok za podnošenje ponuda;
	(3) obezbedi da se ponude ne otvore pre isteka 
	roka za podnošenje ponuda;
	(4) donese odluku o dodeli ugovora dobavljaču koji 
	je dostavio najpovoljniju ponudu na osnovu kriterijuma navedenih u konkursnoj 
	dokumentaciji za okvirni sporazum.
	U slučaju iz stava 3. ovog člana naručilac 
	objavljuje na Portalu javnih nabavki i na svojoj internet stranici, odluku o 
	dodeli ugovora.
	Naručilac u slučaju iz stava 3. tačka 2) ovog 
	članamožedakoristi i elektronsku licitaciju.
	*Službeni glasnik RS, broj 68/2015
	Sistem dinamične nabavke
	Član 41.
	Naručilac obrazuje sistem dinamične nabavke koristeći isključivo elektronska sredstva, primenjujući pravila otvorenog postupka, osim ako je ovim članom drugačije određeno. 
	
	Elektronska sredstva i informacioni sistem, odnosno tehnologija pomoću koje se uspostavlja i vodi sistem dinamične nabavke, mora biti široko dostupna zainteresovanim licima i ne može voditi ograničenju konkurencije.
	Naručilac objavljuje poziv za podnošenje ponuda kojim poziva sva zainteresovana lica da podnesu početne ponude. 
	
	Tehničke specifikacije predmeta nabavke moraju biti precizno određene, kako bi ponuđači mogli da podnesu odgovarajuće ponude.
	Poziv za podnošenje početnih ponuda važi sve vreme dok traje sistem dinamične nabavke i zainteresovano lice može u svakom trenutku podneti početnu ponudu kojom zahteva da bude primljen u sistem.
	Ako ponuda ponuđača bude ocenjena kao prihvatljiva, ponuđač će biti primljen u sistem dinamične nabavke.
	Naručilac je dužan da u roku od 15 dana od dana prijema početne ponude izvrši njenu ocenu i odluči o prijemu podnosioca u sistem dinamične nabavke.
	U toku trajanja sistema dinamične nabavke ponuđači koji su primljeni u sistem mogu poboljšati ili promeniti svoju početnu ponudu, pod uslovom da poštuju tehničke specifikacije naručioca.
	Pre zaključenja svakog pojedinačnog ugovora o javnoj nabavci, naručilac objavljuje na Portalu javnih nabavki i na svojoj internet stranici obaveštenje o postojanju sistema dinamične nabavke, kojim istovremeno poziva sva zainteresovana lica da podnesu početnu ponudu i uključe se u sistem dinamične nabavke. 
	
	Ako nakon objavljivanja obaveštenja iz stava 9. ovog člana naručilac primi početnu ponudu, dužan je da izvrši ocenu početne ponude pre nego što pozove članove sistema dinamične nabavke da podnesu konačne ponude.
	Najpovoljnija ponuda bira se primenom kriterijuma određenih u javnom pozivu iz stava 3. ovog člana, ali oni moraju biti takvi da omoguće automatsko ocenjivanje ponuda i rangiranje ponuda pomoću elektronskih sredstava.
	Sistem dinamične nabavke ne može trajati duže od četiri godine, a tokom trajanja sistema naručilac ne može menjati uslove za prijem u sistem.
	Naručilac ne može usloviti podnošenje početnih ponuda ili prijem u sistem dinamične nabavke, plaćanjem naknade, depozita i sl.
	3. Elektronska licitacija
	Uslovi za primenu elektronske licitacije
	Član 42.
	Elektronsku licitaciju naručilac može primeniti kada se predmet javne nabavke može jasno i objektivno opisati.
	Elektronska sredstva i informacioni sistem, odnosno tehnologija pomoću koje se primenjuje elektronska licitacija, mora biti široko dostupna zainteresovanim licima i ne može voditi ograničenju konkurencije.
	Naručilac može sprovesti elektronsku licitaciju u otvorenom, restriktivnom ili pregovaračkom postupku iz člana 35. stav 1. tačka 1) ovog zakona.
	Naručilac može sprovesti elektronsku licitaciju prilikom podnošenja ponuda za ugovor o javnoj nabavci na osnovu zaključenog okvirnog sporazuma.
	Elektronska licitacija se može sprovoditi samo u pogledu kriterijuma, odnosno elemenata kriterijuma koji se mogu na jasan i razumljiv način kvantifikovati, tako da ih je moguće predstaviti u brojevima ili procentima, odnosno da su pogodni za automatsko ocenjivanje pomoću elektronskih sredstava, bez bilo kakve intervencije naručioca.
	Način primene elektronske licitacije
	Član 43.
	Naručilac u pozivu za podnošenje ponuda posebno navodi da će biti sprovedena elektronska licitacija.
	Naručilac je dužan da u konkursnoj dokumentaciji odredi:
	1) kriterijum odnosno elemente kriterijuma koji su predmet elektronske licitacije;
	2) granice u kojima se mogu ili moraju menjati vrednosti ponuda u pogledu kriterijuma, odnosno elemenata kriterijuma;
	3) uslove pod kojima ponuđači mogu menjati ponude; 
	4) podatke dostupne ponuđačima tokom elektronske licitacije, odnosno kada će biti dostupni;
	5) način sprovođenja elektronske licitacije;
	6) opremu kojom se sprovodi elektronska licitacija i tehničke specifikacije potrebne za vezu sa informacionim sistemom naručioca.
	Pre početka elektronske licitacije, naručilac sprovodi stručnu ocenu ponuda, primenjujući kriterijum i sve elemente kriterijuma određene u pozivu za podnošenje ponuda i konkursnoj dokumentaciji.
	Dokaze o ispunjenosti uslova za učešće u postupku, koji se ne mogu dostaviti elektronskim putem ponuđač je dužan da dostavi u pisanom obliku pre isteka roka za podnošenje ponuda.
	Poziv za podnošenje ponuda dostavlja se elektronskim putem istovremeno svim ponuđačima za koje se, na osnovu prethodne stručne ocene ponuda, utvrdi da su podneli prihvatljive ponude.
	Poziv za podnošenje ponuda sadrži:
	1) podatke od značaja za korišćenje informacionog sistema naručioca;
	2) datum i sat početka elektronske licitacije;
	3) rezultat prethodne stručne ocene ponuda;
	4) matematičku formulu koja će se primenjivati u elektronskoj licitaciji, koja omogućava da se automatski odrede promene u rangiranju ponuda na osnovu ponuđenih novih cena, odnosno ostalih elemenata kriterijuma za dodelu ugovora (u daljem tekstu: matematička formula).
	Matematička formula mora da sadrži pondere za sve elemente kriterijuma koje je naručilac odredio u pozivu za podnošenje ponuda i konkursnoj dokumentaciji, prilagođena za ocenu izmenjenih vrednosti delova ponude.
	Ako su dozvoljene varijante ponude, za svaku od varijanti se sastavlja različita matematička formula.
	Elektronska licitacija se može sprovoditi u više uzastopnih faza i može početi najranije dva dana od dana dostavljanja poziva iz stava 5. ovog člana.
	Elektronska licitacija u slučaju podnošenja elektronske ponude
	Član 44.
	Ukoliko su u postupku javne nabavke ponude podnete u elektronskom obliku, naručilac može elektronsku licitaciju da sprovodi bez posebnog pozivanja ponuđača, odmah posle otvaranja ponuda i njihovog automatskog rangiranja, pod uslovom da se svakom od ponuđača omogući pristup podacima o trenutnom rangiranju i o ponuđenim vrednostima ponuda drugih ponuđača.
	Naručilac u pozivu za podnošenje ponude objavljuje nameru da sprovede elektronsku licitaciju na način iz stava 1. ovog člana.
	Transparentnost elektronske licitacije
	Član 45.
	Tokom sprovođenja elektronske licitacije, naručilac je dužan da omogući ponuđačima uvid u podatke na osnovu kojih mogu da u svakom trenutku odrede redosled podnetih ponuda i broj ponuđača, ali tako da ne otkrije identitet ponuđača.
	Završetak elektronske licitacije
	Član 46.
	Naručilac završava elektronsku licitaciju na jedan ili više sledećih načina:
	1) određivanjem tačnog datuma i sata prestanka elektronske licitacije;
	2) prestankom prijema nove cene ili elemenata kriterijuma, koji zadovoljavaju zahteve u pogledu minimalnih razlika. Vreme koje je dozvoljeno da protekne posle prijema poslednje promene ponude, a pre završetka licitacije naručilac navodi u pozivu za podnošenje ponuda;
	3) završetkom broja faza elektronske licitacije određenih u pozivu za podnošenje ponuda.
	Nakon završetka elektronske licitacije naručilac donosi odluku o dodeli ugovora na osnovu rezultata automatskog rangiranja ponuda.
	Brisan je naziv iznad člana 47. (vidi član 20. Zakona - 
	68/2015-4)
	Član 47.
	Brisan je (vidi član 20. Zakona - 68/2015-4)
	4. Centralizovane javne nabavke
	Telo za centralizovane javne nabavke
	Član 48.
	Telo za centralizovane javne nabavke je naručilac koji zaključuje okvirne sporazume ili dodeljuje ugovore za dobra, usluge ili radove namenjene naručiocima ili direktno pribavlja dobra, odnosno usluge za potrebe naručilaca.
	Telo za centralizovane nabavke je dužno da postupak javne nabavke oblikuje 
	po partijama, uvek kada je to moguće, na način da omogući učešće malih i srednjih preduzeća. 
	
	Telo za centralizovane javne nabavke može biti obrazovano na republičkom, pokrajinskom nivou ili na nivou lokalne samouprave.
	Više lokalnih samouprava može osnovati zajedničko telo za centralizovane javne nabavke.
	Telo za centralizovane javne nabavke može biti 
	obrazovano od strane više naručilaca.
	Osnivanje i način rada tela iz st. 3-5. ovog člana uređuje se zakonom, propisom Vlade, odlukom naručioca ili sporazumom između naručilaca.
	Brisan je raniji stav 6. (vidi član 21. Zakona - 
	68/2015-4)
	*Službeni glasnik RS, broj 68/2015 
	Uprava za zajedničke poslove
	Član 49.
	Uprava za zajedničke poslove republičkih organa (dalje u tekstu: Uprava za zajedničke poslove) je telo za centralizovane javne nabavke za potrebe državnih organa i organizacija, uključujući i pravosudne organe.
	Predmet javne nabavke iz stava 1. ovog člana, 
	uslove, način planiranja centralizovanih javnih nabavki i sprovođenje postupka 
	javne nabavke od strane Uprave za zajedničke poslove bliže uređuje Vlada.
	Uprava za zajedničke poslove kao telo za centralizovane nabavke
	dužna je da javne nabavke oblikuje po partijama uvek kada je to moguće.
	Brisani su raniji st. 4, 5. i 6. (vidi član 22. Zakona - 
	68/2015-4)
	Uprava za zajedničke poslove prati izvršenje ugovora i okvirnih sporazuma i vodi jedinstvenu elektronsku evidenciju dobavljača.
	Uprava za zajedničke poslove može predložiti mere za poboljšanje sistema javnih nabavki.
	Ako naručilac koji dobra i usluge nabavlja na način iz stava 1. ovog člana ima primedbe na zaključeni ugovor, odnosno okvirni sporazum, dužan je da o tome obavesti Državnu revizorsku instituciju.
	Vlada na osnovu predloga ministarstva nadležnog za poslove finansija i Uprave za javne nabavke utvrđuje spisak naručilaca iz stava 1. ovog člana. 
	
	Spisak naručilaca iz stava 1. ovog člana objavljuje se u „Službenom glasniku Republike Srbije” i na Portalu javnih nabavki.
	Brisan je raniji stav 12. (vidi član 22. Zakona - 
	68/2015-4)
	*Službeni glasnik RS, broj 68/2015 
	
	Sprovođenje postupka javne nabavke od strane više naručilaca
	Član 50.
	Naručioci mogu zajednički sprovesti određeni 
	postupak javne nabavke ili jedan naručilac može ovlastiti drugog naručioca 
	da u njegovo ime i za njegov račun sprovede postupak javne nabavke ili 
	preduzme određene radnje u tom postupku.
	U slučaju iz stava 1. ovog člana naručioci donose 
	posebnu odluku.
	Sadržinu odluke iz stava 2. ovog člana utvrđuje Uprava za javne nabavke.
	Za zakonitost i pravilnost postupka solidarno su odgovorni naručioci koji sprovode javnu nabavku.
	*Službeni glasnik RS, broj 68/2015 
	5. Plan nabavki 
	Član 51.
	Naručilac je dužan da donese godišnji plan javnih 
	nabavki koji sadrži sledeće podatke:
	1) redni broj javne nabavke;
	2) predmet javne nabavke;
	3) procenjenu vrednost javne nabavke;
	4) vrstu postupka javne nabavke;
	5) okvirni datum pokretanja postupka;
	6) okvirni datum zaključenja ugovora;
	7) okvirni rok trajanja ugovora.
	Naručilac u planu javnih nabavki iz stava 1. ovog 
	člana navodi ukoliko nabavku sprovodi preko tela za centralizovane nabavke.
	Plan javnih nabavki, izmene i dopune plana 
	naručilac objavljuje na Portalu javnih nabavki u roku od deset dana od dana 
	donošenja.
	Izmenom i dopunom plana javnih nabavki smatra se 
	izmena u pogledu povećanja procenjene vrednosti javne nabavke za više od 10%, 
	izmena predmeta javne nabavke, odnosno planiranje nove javne nabavke.
	Ako pojedini podaci iz plana javnih nabavki 
	predstavljaju poslovnu tajnu u smislu zakona kojim se uređuje zaštita 
	poslovne tajne ili predstavljaju tajne podatke u smislu zakona kojim se 
	uređuje tajnost podataka, ti podaci iz plana se neće objaviti.
	U slučaju iz stava 5. ovog člana plan javnih 
	nabavki se u izvornom obliku dostavlja Upravi za javne nabavke i Državnoj 
	revizorskoj instituciji.
	Formu plana javnih nabavki kao i način objavljivanja 
	na Portalu javnih nabavki, bliže uređuje Uprava za javne nabavke.
	*Službeni glasnik RS, broj 68/2015 
	6. Pokretanje postupka
	Uslovi za pokretanje postupka
	Član 52.
	Naručilac može da pokrene postupak javne nabavke 
	ako je nabavka predviđena u godišnjem planu javnih nabavki.
	U izuzetnim slučajevima, kada javnu nabavku nije 
	moguće unapred planirati ili iz razloga hitnosti, naručilac može da pokrene 
	postupak javne nabavke i ako nabavka nije predviđena u planu javnih nabavki.
	Obaveze koje naručilac preuzima ugovorom o javnoj 
	nabavci moraju biti ugovorene u skladu sa propisima kojima se uređuje 
	budžetski sistem, odnosno raspolaganje finansijskim sredstvima.
	*Službeni glasnik RS, broj 68/2015 
	Odluka o pokretanju postupka
	Član 53. 
	Naručilac pokreće postupak javne nabavke donošenjem odluke o pokretanju postupka u pisanom obliku koja sadrži:
	1) naziv i adresu naručioca, odnosno poslovno ime;
	2) redni broj javne nabavke za tekuću godinu;
	3) predmet javne nabavke, naziv i oznaku iz opšteg rečnika nabavke;
	4) vrstu postupka javne nabavke;
	5) procenjenu vrednost javne nabavke ukupno, a i posebno za svaku 
	partiju kada je to moguće;
	6) okvirne datume u kojima će se sprovoditi pojedinačne faze postupka javne nabavke;
	7) podatke o aproprijaciji u budžetu, odnosno finansijskom planu.
	U slučaju primene pregovaračkog postupka ili konkurentnog dijaloga odluka sadrži i razloge za primenu tog postupka. 
	
	U slučaju primene pregovaračkog postupka bez objavljivanja poziva za podnošenje ponuda odluka sadrži i osnovne podatke o licima kojima će naručilac uputiti poziv za podnošenje ponude i razloge za upućivanje poziva tim licima.
	Odluka može da sadrži i druge elemente, ako naručilac proceni da su potrebni za sprovođenje postupka javne nabavke.
	*Službeni glasnik RS, broj 68/2015 
	Кomisija za javnu nabavku
	Član 54.
	Postupak javne nabavke sprovodi komisija za javnu nabavku (u daljem tekstu: komisija) koja se obrazuje rešenjem naručioca.
	Rešenje o obrazovanju komisije (u daljem tekstu: rešenje) donosi organ naručioca nadležan za donošenje odluke o pokretanju postupka javne nabavke.
	Rešenje sadrži:
	1) naziv i adresu naručioca, odnosno poslovno ime;
	2) pravni osnov za donošenje rešenja;
	3) naziv organa koji donosi rešenje;
	4) naziv rešenja;
	5) navode o obrazovanju komisije, predmetu javne nabavke, broju javne nabavke, imenovanju članova komisije, ovlašćenjima i dužnostima komisije, zadacima komisije i rokovima za njihovo izvršenje.
	Rešenjem se imenuju zamenici članova komisije.
	Кomisija ima najmanje tri člana od kojih je jedan službenik za javne nabavke ili lice sa stečenim obrazovanjem na pravnom fakultetu, na studijama drugog stepena (diplomske akademske studije – master, specijalističke akademske studije, specijalističke strukovne studije), odnosno na osnovnim studijama u trajanju od najmanje četiri godine. 
	
	U postupcima javnih nabavki čija je procenjena vrednost veća od trostrukog iznosa iz člana 39. stav 1. ovog zakona, službenik za javne nabavke je član komisije.
	Za članove komisije se imenuju lica koja imaju odgovarajuće stručno obrazovanje iz oblasti iz koje je predmet javne nabavke.
	Ako naručilac nema zaposleno lice koje ima odgovarajuće stručno obrazovanje iz oblasti iz koje je predmet javne nabavke, u komisiju se može imenovati lice koje nije zaposleno kod naručioca.
	Brisan je raniji stav 9. (vidi član 27. Zakona - 
	68/2015-4)
	U komisiju se ne mogu imenovati lica koja mogu biti u sukobu interesa za taj predmet javne nabavke.
	Nakon donošenja rešenja članovi komisije potpisuju 
	izjavu kojom potvrđuju da u predmetnoj javnoj nabavci nisu u sukobu 
	interesa. Ukoliko smatraju da mogu biti u sukobu interesa ili ukoliko u toku 
	postupka javne nabavke saznaju da mogu doći u sukob interesa, članovi 
	komisije o tome bez odlaganja obaveštavaju organ koji je doneo rešenje, a koji 
	preduzima potrebne mere kako ne bi došlo do štetnih posledica u daljem toku 
	postupka javne nabavke.
	Кomisija je dužna da sprovede postupak javne nabavke određen u odluci o pokretanju postupka i odgovorna je za zakonitost sprovođenja postupka.
	Кomisija:
	1) priprema konkursnu dokumentaciju, oglase o javnim nabavkama, izmene ili dopune konkursne dokumentacije, dodatne informacije ili objašnjenja u vezi sa pripremanjem ponuda ili prijava; 
	
	2) otvara, pregleda, ocenjuje i rangira ponude ili prijave;
	3) vodi pregovarački postupak;
	4) sačinjava pismeni izveštaj o stručnoj oceni ponuda;
	5) priprema predlog odluke o dodeli ugovora, predlog odluke o zaključenju okvirnog sporazuma, predlog odluke o obustavi postupka javne nabavke, kao i predlog odluke o priznavanju kvalifikacije;
	6) odlučuje povodom podnetog zahteva za zaštitu prava;
	7) preduzima druge radnje u postupku u zavisnosti od vrste postupka i predmeta nabavke.
	Кomunikaciju sa zainteresovanim licima i ponuđačima obavljaju isključivo članovi komisije.
	*Službeni glasnik RS, broj 68/2015 
	7. Oglasi o javnoj nabavci
	Vrste oglasa
	Član 55.
	Oglasi o javnoj nabavci su:
	1) prethodno obaveštenje;
	2) poziv za podnošenje ponuda i prijava;
	3) obaveštenje o sistemu dinamične nabavke;
	4) poziv za učešće na konkursu za dizajn;
	5) obaveštenje o priznavanju kvalifikacije;
	6) obaveštenje o zaključenom okvirnom sporazumu;
	7) obaveštenje o pokretanju pregovaračkog postupka bez objavljivanja poziva za podnošenje ponuda;
	8) obaveštenje o zaključenom ugovoru;
	9) obaveštenje o rezultatima konkursa;
	10) obaveštenje o obustavi postupka javne nabavke;
	11) obaveštenje o produženju roka za podnošenje 
	ponuda, odnosno prijava;
	12) odluka o izmeni ugovora o javnoj nabavci;
	13) obaveštenje o podnetom zahtevu za zaštitu 
	prava;
	14) obaveštenje o poništenju postupka javne nabavke.
	Sadržina oglasa o javnoj nabavci određena je u Prilogu 3.
	Uprava za javne nabavke utvrdiće standardne obrasce za oglase o javnoj nabavci u skladu sa Prilogom 3 ovog zakona.
	*Službeni glasnik RS, broj 68/2015 
	Opšti rečnik nabavke
	Član 56.
	Naručilac je dužan da u oglasima o javnoj nabavci prilikom definisanja predmeta javne nabavke koristi nazive i oznake iz opšteg rečnika nabavke.
	Vlada Uredbom utvrđuje opšti rečnik nabavke u skladu sa odgovarajućim rečnikom u Evropskoj uniji – CPV (Common Procurement Vocabulary).
	Način objavljivanja oglasa
	Član 57.
	Oglasi o javnoj nabavci objavljuju se na Portalu javnih nabavki i na internet stranici naručioca.
	Oglasi o javnoj nabavci čija je procenjena vrednost 
	veća od javne nabavke male vrednosti iz člana 39. ovog zakona, objavljuje se 
	i na Portalu službenih glasila Republike Srbije i baza propisa.
	Na visinu naknade za objavljivanje oglasa o javnoj nabavci na Portalu službenih glasila Republike Srbije i baza propisa, saglasnost daje Vlada.
	Ako je procenjena vrednost javne nabavke veća od 250.000.000 dinara za dobra i usluge i 500.000.000 dinara za radove, naručilac je dužan da oglas o javnoj nabavci iz člana 55. stav 1. tač. 2) do 4) 
	ovog zakona objavi i na stranom jeziku, koji se obično koristi u međunarodnoj trgovini u oblasti iz koje je predmet javne nabavke.
	Naručilac koji ne poseduje internet stranicu nije dužan da formira internet stranicu radi objavljivanja oglasa o javnoj nabavci.
	*Službeni glasnik RS, broj 68/2015 
	Član 58.
	Naručilac može da objavi poziv za podnošenje ponuda ili prijava i u nekom specijalizovanom listu prema predmetu konkretne javne nabavke.
	Prilikom odlučivanja o objavljivanju oglasa na način iz stava 1. ovog člana, naručilac posebno vodi računa o procenjenoj vrednosti javne nabavke, troškovima oglašavanja, vrsti, složenosti i specifičnosti predmeta javne nabavke, razvijenosti domaćeg tržišta i broju domaćih ponuđača koji su sposobni da izvrše nabavku.
	Prethodno obaveštenje
	Član 59.
	Naručilac može da objavi prethodno obaveštenje o 
	nameri da sprovede postupak javne nabavke.
	Sadržina prethodnog obaveštenja određena je u Prilogu 3A.
	*Službeni glasnik RS, broj 68/2015 
	Objavljivanje poziva za podnošenje ponude i poziva za podnošenje prijava
	Član 60.
	Naručilac je dužan da objavi poziv za podnošenje ponude u:
	1) otvorenom postupku;
	2) postupku javne nabavke male vrednosti;
	3) pregovaračkom postupku sa objavljivanjem poziva za podnošenje ponuda.
	Naručilac je dužan da objavi poziv za podnošenje prijava u:
	1) restriktivnom postupku;
	2) kvalifikacionom postupku;
	3) konkurentnom dijalogu.
	Sadržina poziva za podnošenje ponuda određena je u Prilogu 3B, a sadržina poziva za podnošenje prijava u Prilogu 3V.
	8. Кonkursna dokumentacija
	Priprema i sadržina konkursne dokumentacije
	Član 61. 
	Naručilac je dužan da pripremi konkursnu dokumentaciju tako da ponuđači na osnovu nje mogu da pripreme prihvatljivu ponudu.
	Naručilac nije dužan da objavi procenjenu vrednost javne nabavke.
	Podaci sadržani u konkursnoj dokumentaciji moraju biti istovetni sa podacima koji su navedeni u pozivu za podnošenje ponuda.
	Кonkursna dokumentacija shodno vrsti postupka i prirodi predmeta javne nabavke sadrži:
	1) uputstvo ponuđačima kako da sačine ponudu;
	2) obrazac ponude;
	3) uslove i uputstvo kako se dokazuje ispunjenost uslova;
	4) model ugovora; 
	5) vrstu, tehničke karakteristike (specifikacije), 
	kvalitet, količinu i opis dobara, radova ili usluga, način sprovođenja 
	kontrole i obezbeđivanja garancije kvaliteta, rok izvršenja, mesto izvršenja 
	ili isporuke dobara, eventualne dodatne usluge i sl ;
	6) tehničku dokumentaciju i planove ;
	7) obrazac strukture ponuđene cene, sa uputstvom kako da se popuni;
	8) obrazac troškova pripreme ponude;
	9) izjavu o nezavisnoj ponudi.
	Brisani su raniji st. 5. i 6. (vidi član 31. Zakona - 
	68/2015-4)
	Naručilac može u konkursnoj dokumentaciji da navede vrstu sredstava finansijskog obezbeđenja kojim ponuđači obezbeđuju ispunjenje svojih obaveza u postupku javne nabavke, kao i ispunjenje svojih ugovornih obaveza, odnosno za povraćaj avansnog plaćanja (različiti oblici ručne zaloge hartija od vrednosti ili drugih pokretnih stvari, hipoteka, menica, jemstvo drugog pravnog lica sa odgovarajućim bonitetom, bankarske garancije, polise osiguranja i dr.).
	Naručilac je dužan da zahteva sredstvo obezbeđenja za povraćaj avansa ako je konkursnom dokumentacijom predviđeno avansno plaćanje, bez obzira na procenat ili iznos avansa. 
	
	U slučaju sprovođenja postupka javne nabavke čija je procenjena vrednost veća od iznosa iz člana 57. ovog zakona, naručilac je u obavezi da zahteva
	sredstvo obezbeđenja za ispunjenje ugovornih obaveza.
	Кonkursna dokumentacija može da sadrži i druge elemente koji su, s obzirom na predmet javne nabavke i vrstu postupka, neophodni za pripremu ponude.
	Naručilac je dužan da rednim brojem označi svaku stranu konkursne dokumentacije i ukupan broj strana konkursne dokumentacije. 
	
	Uprava za javne nabavke bliže uređuje obavezne elemente konkursne dokumentacije i utvrđuje okvirne modele konkursnih dokumentacija. 
	
	*Službeni glasnik RS, broj 68/2015 
	
	Objavljivanje i dostavljanje konkursne dokumentacije
	Član 62.
	Naručilac je dužan da istovremeno sa objavljivanjem poziva za podnošenje ponuda, objavi konkursnu dokumentaciju na Portalu javnih nabavki i na svojoj internet stranici.
	U slučaju da je deo konkursne dokumentacije poverljiv, naručilac će u delu konkursne dokumentacije koji objavi, navesti na koji način i pod kojim uslovima zainteresovana lica mogu preuzeti poverljive delove konkursne dokumentacije.
	Izmene i dopune konkursne dokumentacije
	Član 63. 
	Ako naručilac u roku predviđenom za podnošenje ponuda izmeni ili dopuni konkursnu dokumentaciju, dužan je da bez odlaganja izmene ili dopune objavi na Portalu javnih nabavki i na svojoj internet stranici.
	Zainteresovano lice može, u pisanom obliku tražiti 
	od naručioca dodatne informacije ili pojašnjenja u vezi sa pripremanjem ponude, 
	pri čemu može da ukaže naručiocu i na eventualno uočene nedostatke i 
	nepravilnosti u konkursnoj dokumentaciji, najkasnije pet dana pre isteka 
	roka za podnošenje ponude.
	U slučaju iz stava 2. ovog člana naručilac je 
	dužan da u roku od tri dana od dana prijema zahteva, odgovor objavi na 
	Portalu javnih nabavki i na svojoj internet stranici.
	Кomunikacija u vezi sa dodatnim informacijama, pojašnjenjima i odgovorima vrši se na način određen članom 20. ovog zakona.
	Ako naručilac izmeni ili dopuni konkursnu dokumentaciju osam ili manje dana pre isteka roka za podnošenje ponuda, naručilac je dužan da produži rok za podnošenje ponuda i objavi obaveštenje o produženju roka za podnošenje ponuda.
	Po isteku roka predviđenog za podnošenje ponuda naručilac ne može da menja niti da dopunjuje konkursnu dokumentaciju.
	*Službeni glasnik RS, broj 68/2015 
	9. Procenjena vrednost javne nabavke
	Način određivanja procenjene vrednosti javne nabavke
	Član 64.
	Procenjena vrednost javne nabavke iskazuje se u dinarima, bez poreza na dodatu vrednost.
	Procenjena vrednost javne nabavke obuhvata ukupni plativi iznos ponuđaču. 
	
	Procenjena vrednost javne nabavke mora biti zasnovana na sprovedenom ispitivanju, istraživanju tržišta predmeta javne nabavke, koje uključuje proveru cene, kvaliteta, perioda garancije, održavanja i sl. i mora biti validna u vreme pokretanja postupka.
	Naručilac ne može određivati procenjenu vrednost 
	javne nabavke, niti može deliti istovrsnu javnu nabavku na više nabavki s 
	namerom izbegavanja primene ovog zakona ili pravila određivanja vrste postupka 
	u odnosu na procenjenu vrednost javne nabavke. Istovrsna javna nabavka je 
	nabavka koja ima istu ili sličnu namenu, pri čemu isti ponuđači u odnosu na 
	prirodu delatnosti koju obavljaju mogu da je ispune.
	*Službeni glasnik RS, broj 68/2015 
	Određivanje procenjene vrednosti javne nabavke dobara 
	Član 65.
	Osnovica za izračunavanje procenjene vrednosti javne nabavke dobara određuje se na sledeći način:
	1) u slučaju kada je predmet ugovora kupovina, zakup ili lizing i kada je rok na koji se ugovor zaključuje 12 meseci ili kraći, uzima se ukupna procenjena vrednost ugovora za sve vreme njegovog trajanja, a kada je rok duži od 12 meseci, ukupna procenjena vrednost ugovora uključuje procenjenu vrednost za prvih 12 meseci i procenjenu vrednost za preostali period do isteka roka;
	2) u slučaju kad se ugovor iz tačke 1) ovog stava zaključuje na neodređeni rok, kao i u slučaju kad postoji neizvesnost u pogledu roka na koji se ugovor zaključuje, uzima se mesečna procenjena vrednost ugovora pomnožena 
	sa 48.
	U slučaju periodičnih ugovora, kao i ugovora koje je potrebno obnoviti po isteku određenog roka, procenjena vrednost javne nabavke određuje se:
	1) na osnovu vrednosti sličnih periodičnih ugovora zaključenih tokom prethodne budžetske godine ili tokom prethodnih 12 meseci, usklađene sa očekivanim promenama u pogledu količine ili vrednosti dobara čije je pribavljanje predmet ugovora u toku 12 meseci koji počinju da teku od dana zaključenja prvobitnog ugovora;
	2) na osnovu ukupne procenjene vrednosti sličnih periodičnih ugovora tokom 12 meseci nakon prve isporuke ili tokom trajanja ugovora ukoliko je trajanje ugovora duže od 12 meseci.
	*Službeni glasnik RS, broj 68/2015 
	Određivanje procenjene vrednosti javne nabavke usluga
	Član 66.
	Pri izračunavanju procenjene vrednosti javne nabavke usluga, naručilac mora u vrednost usluge da uračuna i sve troškove vezane za uslugu koje će imati ponuđač.
	Кod pojedinih usluga naručilac uzima u obzir sledeće iznose:
	1) za usluge osiguranja – visinu premije, kao i druge vrste plaćanja koje terete uslugu;
	2) za bankarske i druge finansijske usluge – naknade, provizije, kao i druge vrste plaćanja koje terete uslugu; 
	
	3) brisana je (vidi član 35. Zakona - 68/2015-4)
	4) za dizajn, arhitektonske usluge, prostorno planiranje i sl. – naknadu ili proviziju. 
	
	Ako naručilac ne može da odredi procenjenu vrednost usluge zbog dužine trajanja ugovora, vrednost usluge određuje se na sledeći način:
	1) u slučaju kada je rok na koji se ugovor zaključuje određen i ako je taj rok 36 meseci ili kraći, ukupna vrednost ugovora za ceo rok;
	2) u slučaju kada rok na koji se ugovor zaključuje nije određen, mesečna vrednost pomnožena 
	sa 48. 
	
	*Službeni glasnik RS, broj 68/2015 
	
	Određivanje procenjene vrednosti javne nabavke radova
	Član 67.
	Procenjena vrednost javne nabavke radova određuje se tako što ukupna vrednost radova predstavlja osnovicu za izračunavanje vrednosti javne nabavke radova.
	Pri određivanju procenjene vrednosti javne nabavke radova naručilac u vrednost radova uključuje i vrednost svih dobara i usluga koji su neophodni za izvršenje ugovora o javnoj nabavci radova.
	Naručilac je dužan da pored procenjene vrednosti u odluci o pokretanju postupka posebno navede vrednost materijala, dobara i usluga koje sam obezbeđuje.
	Određivanje procenjene vrednosti javne nabavke po partijama
	Član 68.
	Кad je predmet javne nabavke oblikovan po partijama, naručilac određuje procenjenu vrednost svake partije.
	Procenjena vrednost javne nabavke oblikovane po partijama uključuje procenjenu vrednost svih partija, za period za koji se zaključuje ugovor.
	Naručioci ne mogu primenjivati postupak javne nabavke male vrednosti, odnosno izbeći primenu ovog zakona, za pojedinu partiju, ako je zbir vrednosti svih partija veći od iznosa iz člana 39. stav 1. ovog zakona.
	Određivanje procenjene vrednosti u pojedinim postupcima
	Član 69.
	U slučaju kvalifikacionog postupka, okvirnog sporazuma i sistema dinamične nabavke, procenjena vrednost javne nabavke određuje se kao vrednost svih ugovora predviđenih za vreme trajanja liste kandidata, okvirnog sporazuma, odnosno sistema dinamične nabavke.
	10. Tehničke specifikacije
	Opšta pravila o tehničkim specifikacijama
	Član 70.
	Tehničke specifikacije i projektna dokumentacija, u smislu ovog zakona, predstavljaju tehničke zahteve koji su obavezni i sastavni deo konkursne dokumentacije u kojima su predviđene opisane karakteristike dobara usluga ili radova. One moraju omogućiti da se dobra, usluge ili radovi koji se nabavljaju 
	opišu na način koji je objektivan i koji odgovara potrebama naručioca.
	Tehničke specifikacije u slučaju nabavke dobara i usluga određuju karakteristike dobara ili usluga kao što su dimenzije, nivo kvaliteta, uključujući i metode za osiguranje kvaliteta, sigurnost, nivo uticaja na životnu sredinu, potrošnju energije, potrošnju drugih bitnih resursa tokom korišćenja proizvoda, dostupnost za sve korisnike (uključujući dostupnost invalidnim licima) i ocenu usaglašenosti, upotrebu proizvoda, kao i druge karakteristike koje se tiču proizvoda kao što su naziv pod kojim se proizvod prodaje, terminologija, oznake, testiranje i metode testiranja, pakovanje, obeležavanje i etiketiranje, proizvodni proces i procedura ocene usaglašenosti.
	U slučaju nabavke radova, tehničke specifikacije pored karakteristika određenih u stavu 2. ovog člana mogu sadržati i propise o projektima i obračunu troškova, probi, inspekciji i uslovima preuzimanja, kao i o tehnici ili metodu gradnje.
	Naručilac je dužan da navede tehničke specifikacije u konkursnoj dokumentaciji koja se odnosi na svaku pojedinačnu javnu nabavku.
	Određivanje tehničkih specifikacija
	Član 71.
	Naručilac određuje tehničke specifikacije na jedan od sledećih načina:
	1) sa pozivom na tehničke specifikacije iz člana 70. ovog zakona i na srpske, evropske, međunarodne ili druge standarde i srodna dokumenta, tako da svako pozivanje mora da bude praćeno rečima „ili odgovarajuće”;
	2) u vidu karakteristika ili funkcionalnih zahteva, koji mogu uključivati i ekološke karakteristike i zahteve u pogledu energetske efikasnosti i koji moraju biti dovoljno precizni i jasni kako bi ponuđači mogli da pripreme odgovarajuće ponude, a naručioci da nabave dobra, usluge ili radove koji su u skladu sa njihovim objektivnim potrebama;
	3) u vidu karakteristika ili funkcionalnih zahteva na način kako je određeno u tački 2) ovog stava sa pozivom na specifikacije i standarde ili srodna dokumenta iz tačke 1) ovog stava koji se smatraju oborivom pretpostavkom ispunjenosti takvih karakteristika ili funkcionalnih zahteva;
	4) upućivanjem na specifikacije i standarde ili srodna dokumenta iz tačke 1) ovog stava za određene karakteristike i upućivanjem na karakteristike ili funkcionalne zahteve iz tačke 2) ovog stava.
	Prilikom određivanja tehničkih specifikacija u konkursnoj dokumentaciji naručilac je dužan da propiše obavezno poštovanje tehničkih standarda pristupačnosti za osobe sa invaliditetom, odnosno da tehničko rešenje bude pristupačno za sve korisnike.
	U slučaju određivanja tehničke specifikacije na način predviđen stavom 1. tačka 1) ovog člana, naručilac ne može da odbije ponudu na osnovu toga što ponuđena dobra, usluge ili radovi ne ispunjavaju postavljene uslove u pogledu definisane specifikacije i traženog standarda, ukoliko ponuđač ponudi odgovarajući dokaz da dobra, usluge ili radovi koje nudi na suštinski jednak način ispunjavaju uslove iz specifikacije i traženog standarda. 
	
	U slučaju određivanja tehničke specifikacije na način predviđen stavom 1. tačka 2) ovog člana, naručilac ne može da odbije ponudu, ukoliko ponuđač ponudi odgovarajući dokaz da dobra, usluge ili radovi koje nudi zadovoljavaju srpske, evropske, međunarodne ili druge standarde ili srodna dokumenta i ako dokaže da ovi standardi ispunjavaju tražene karakteristike ili funkcionalne zahteve.
	Odgovarajući dokaz iz st. 3. i 4. ovog člana može biti potvrda, tehnički dosije proizvođača ili izveštaj sa testiranja koje je sprovela ovlašćena organizacija.
	Izuzetno od odredbe stava 1. tačka 1) ovog člana, ako se tehnički propis poziva na srpski standard, takav standard je obavezan i primenjuje se kao tehnički propis, bez navođenja reči „ili odgovarajuće”.
	Nadležno ministarstvo će utvrditi da li postoje tehnički propisi i standardi iz stava 6. ovog člana.
	U slučaju iz stava 6. ovog člana naručilac je dužan da prihvati i drugi standard koji ispunjava zahteve srpskog standarda, kao i dokaze koji to potvrđuju.
	Кorišćenje tehničkih specifikacija
	Član 72.
	Naručilac ne može da koristi niti da se poziva na tehničke specifikacije ili standarde koje označavaju dobra, usluge ili radove određene proizvodnje, izvora ili gradnje. 
	
	Naručilac ne može u konkursnoj dokumentaciji da naznači bilo koji pojedinačni robni znak, patent ili tip, niti posebno poreklo ili proizvodnju.
	Naručilac ne može da u konkursnu dokumentaciju uključi bilo koju odredbu koja bi za posledicu imala davanje prednosti ili eliminaciju pojedinih ponuđača, na način iz st. 1. ili 2. ovog člana, osim ako naručilac ne može da opiše predmet ugovora na način da specifikacije budu dovoljno razumljive ponuđačima.
	Navođenje elemenata poput robnog znaka, patenta, tipa ili proizvođača mora biti praćeno rečima „ili odgovarajuće”.
	Кorišćenje oznaka
	*Službeni glasnik RS, broj 68/2015 
	Član 73.
	Ako naručilac namerava da nabavi dobra, usluge ili 
	radove sa specifičnim ekološkim, društvenim ili drugim karakteristikama, 
	može u tehničkim specifikacijama, kriterijumima za dodelu ugovora ili 
	uslovima za izvršenje ugovora, zahtevati određene oznake kao dokaz da dobra, 
	usluge ili radovi odgovaraju traženim karakteristikama pod uslovom da su 
	ispunjeni svi sledeći uslovi:
	1) da se zahtev za oznaku isključivo odnosi na 
	kriterijume koji su u vezi sa predmetom javne nabavke i da je odgovarajući 
	za definisanje karakteristika predmeta javne nabavke;
	2) da je zahtev za oznaku određen na osnovu 
	objektivno proverljivih i nediskriminatorskih kriterijuma;
	3) da su oznake određene u otvorenom i 
	transparentnom postupku uz učešće svih interesnih grupa, poput državnih 
	organa, korisnika usluga, socijalnih partnera, potrošača, proizvođača, 
	distributera, nevladinih organizacija i sl.;
	4) da su oznake dostupne svim zainteresovanim 
	licima;
	5) da su zahtevi za oznakom određeni od strane 
	trećeg lica nad kojim zainteresovano lice, odnosno ponuđač koji se prijavio 
	za dobijanje oznake ne može vršiti odlučujući uticaj.
	Ako naručilac zahteva tačno određenu oznaku, dužan 
	je da prihvati sve oznake koje potvrđuju da dobra, usluge ili radovi 
	ispunjavaju zahteve odgovarajuće oznake.
	U situaciji kada zainteresovano lice očigledno 
	nije bilo u mogućnosti da pribavi određenu oznaku koju je naručilac zahtevao 
	u konkursnoj dokumentaciji ili odgovarajuću oznaku, naručilac je dužan da 
	prihvati drugi odgovarajući način dokazivanja koji može obuhvatiti i tehničku 
	dokumentaciju proizvođača pod uslovom da zainteresovano lice dokaže da 
	dobra, usluge ili radovi koje on nudi ispunjavaju zahteve određene oznake ili 
	određene zahteve koje je naručilac predvideo.
	*Službeni glasnik RS, broj 68/2015 
	Navođenje bitnih zahteva i naknada za korišćenje patenata
	Član 74.
	Bitni zahtevi koji nisu uključeni u važeće tehničke norme i standarde, a koji se odnose na zaštitu životne sredine, bezbednost i druge okolnosti od opšteg interesa, moraju da se primenjuju i da se izričito navedu u konkursnoj dokumentaciji.
	Naručilac je dužan da navede u konkursnoj dokumentaciji da naknadu za korišćenje patenata, kao i odgovornost za povredu zaštićenih prava intelektualne svojine trećih lica, snosi ponuđač.
	11. Uslovi za učešće u postupku javne nabavke
	Obavezni uslovi
	Član 75.
	Ponuđač u postupku javne nabavke mora dokazati:
	1) da je registrovan kod nadležnog organa, odnosno upisan u odgovarajući registar;
	2) da on i njegov zakonski zastupnik nije osuđivan za neko od krivičnih dela kao član organizovane kriminalne grupe, da nije osuđivan za krivična dela protiv privrede, krivična dela protiv životne sredine, krivično delo primanja ili davanja mita, krivično delo prevare;
	3) brisana je (vidi član 37. Zakona - 68/2015-4)
	4) da je izmirio dospele poreze, doprinose i druge javne dažbine u skladu sa propisima Republike Srbije ili strane države kada ima sedište na njenoj teritoriji;
	5) da ima važeću dozvolu nadležnog organa za obavljanje delatnosti koja je predmet javne nabavke, ako je takva dozvola predviđena posebnim propisom.
	Naručilac je dužan da od ponuđača ili kandidata zahteva da pri sastavljanju 
	svojih ponuda izričito navedu da su poštovali obaveze koje proizlaze iz 
	važećih propisa o zaštiti na radu, zapošljavanju i uslovima rada, zaštiti 
	životne sredine, kao i da nemaju zabranu 
	obavljanja delatnosti koja je na snazi u vreme podnošenja ponude.
	*Službeni glasnik RS, broj 68/2015 
	Dodatni uslovi
	Član 76.
	Naručilac u konkursnoj dokumentaciji određuje dodatne uslove za učešće u postupku javne nabavke.
	Naručilac u konkursnoj dokumentaciji određuje dodatne uslove za učešće u postupku javne nabavke u pogledu finansijskog, poslovnog, tehničkog i kadrovskog kapaciteta uvek kada je to potrebno imajući u vidu predmet javne nabavke.
	Naručilac može odrediti konkursnom dokumentacijom da ponuđač mora da dokaže da nad njim nije pokrenut postupak stečaja ili likvidacije, odnosno prethodni stečajni postupak.
	Naručilac može da odredi i druge dodatne uslove za učešće u postupku javne nabavke, posebno ukoliko se odnose na socijalna i ekološka pitanja.
	Naručilac može da odredi dodatne uslove u pogledu ispunjavanja obaveza koje ponuđač ima prema svojim podizvođačima ili dobavljačima.
	Naručilac određuje uslove za učešće u postupku tako da ti uslovi ne diskriminišu ponuđače i da su u logičkoj vezi sa predmetom javne nabavke. 
	
	Кada je ponuđač u postupku javne nabavke poslovna banka, dužna je da podatke dostavlja u skladu sa obavezom garancije tajnosti podataka o svojim klijentima, u skladu sa zakonom kojim se uređuje poslovanje banaka.
	Dokazivanje ispunjenosti uslova
	Član 77.
	Ispunjenost uslova iz člana 75. stav 1. ovog zakona ponuđač dokazuje dostavljanjem sledećih dokaza:
	1) izvoda iz registra nadležnog organa;
	2) potvrde nadležnog suda, odnosno nadležne policijske uprave; 
	3) brisana je (vidi član 38. Zakona - 68/2015-4)
	4) potvrde nadležnog poreskog organa i organizacije za obavezno socijalno osiguranje ili potvrde nadležnog organa da se ponuđač nalazi u postupku privatizacije;
	5) važeće dozvole za obavljanje odgovarajuće delatnosti, izdate od strane nadležnog organa.
	Ispunjenost uslova iz člana 76. stav 2. ovog zakona ponuđač može dokazati dostavljanjem dokaza uz ponudu, kao što su:
	1) izveštaj o bonitetu ili skoring izdat od strane nadležnog organa, bilans stanja sa mišljenjem ovlašćenog revizora ili izvod iz tog bilansa stanja, iskaz o ponuđačevim ukupnim prihodima od prodaje i prihodima od proizvoda, radova ili usluga, na koje se ugovor o javnoj nabavci odnosi – najduže za prethodne tri obračunske godine, mišljenje ili iskaz banaka ili drugih specijalizovanih institucija. 
	Minimalni godišnji prihod koji se traži od ponuđača ne sme biti veći 
	od dvostruke procenjene vrednosti javne nabavke, osim u izuzetnim slučajevima 
	kada je to neophodno zbog posebnih rizika povezanih sa predmetom javne 
	nabavke. Naručilac je dužan da u konkursnoj dokumentaciji navede koji je dokaz iz ove tačke izabrao i/ili koje druge dokaze koji dokazuju finansijski i poslovni kapacitet ponuđač treba da priloži;
	2) jedan ili više dokaza primerenih predmetu ugovora, količini i nameni, kao što je:
	(1) spisak najvažnijih izvedenih radova, isporučenih dobara ili pruženih usluga za period koji nije duži od osam godina za radove, odnosno pet godina za dobra i usluge, sa iznosima, datumima i listama kupaca odnosno naručilaca;
	(2) stručne reference koje prate spisak najvažnijih izvedenih radova, isporučenih dobara ili pruženih usluga;
	(3) opis ponuđačeve tehničke opremljenosti i aparature, mera za obezbeđivanje kvaliteta i kapaciteta za istraživanje i razvoj;
	(4) izjava o ključnom tehničkom osoblju i drugim ekspertima
	, koji će biti odgovorni za izvršenje ugovora, kao i o licima odgovornim za kontrolu kvaliteta;
	(5) uzorak, opis ili fotografija proizvoda i opisa radova ili usluga koje će ponuđač izvesti odnosno pružiti. U slučaju sumnje, naručilac može da zahteva dokaz o autentičnosti uzoraka, opisa ili fotografije;
	(6) deklaracija o usaglašenosti, potvrda, akreditacija i drugi rezultati ocenjivanja usaglašenosti prema standardima i srodnim dokumentima za ocenjivanje usaglašenosti ili bilo koje drugo odgovarajuće sredstvo kojim ponuđač dokazuje usaglašenost ponude sa tehničkom specifikacijom ili standardima traženim u konkursnoj dokumentaciji. 
	
	Dokaz iz stava 1. tač. 2) do 4) ovog člana ne može biti stariji od dva meseca pre otvaranja ponuda, odnosno u slučaju kvalifikacionog postupka pre ažuriranja liste.
	Naručilac može odrediti u konkursnoj dokumentaciji 
	da se ispunjenost svih ili pojedinih uslova, osim uslova iz člana 75. stav 1. 
	tačka 5) ovog zakona, dokazuje dostavljanjem izjave kojom ponuđač pod punom 
	materijalnom i krivičnom odgovornošću potvrđuje da ispunjava uslove.
	U slučaju sprovođenja postupka iz člana 36. stav 1. tač. 4) do 7) ovog zakona, naručilac određuje način dokazivanja ispunjenosti uslova iz člana 75. stav 1. ovog zakona, koji mora biti primeren okolnostima konkretne nabavke, osim uslova iz člana 75. stav 1. tačka 5) ovog zakona. 
	
	Naručilac je dužan da dosledno poštuje zakonite interese ponuđača, štiteći njihove tehničke i poslovne tajne u smislu zakona kojim se uređuje zaštita poslovne tajne.
	Ponuđač, kandidat, odnosno dobavljač dužan je da bez odlaganja pismeno obavesti naručioca o bilo kojoj promeni u vezi sa ispunjenošću uslova iz postupka javne nabavke, koja nastupi do donošenja odluke, odnosno zaključenja ugovora, tokom važenja liste kandidata, odnosno tokom važenja ugovora o javnoj nabavci i da je dokumentuje na propisani način.
	Naručilac je dužan da prilikom određivanja dokaza kojima se dokazuje ispunjenost uslova, vodi računa o troškovima pribavljanja tih dokaza, odnosno da troškovi pribavljanja dokaza ne budu nesrazmerni procenjenoj vrednosti javne nabavke.
	Odredbe ovog člana shodno se primenjuju na fizička lica kao ponuđače i na podnosioce prijava.
	Uprava za javne nabavke bliže uređuje način dokazivanja ispunjenosti uslova.
	*Službeni glasnik RS, broj 68/2015 
	Registar ponuđača 
	Član 78.
	Organizacija nadležna za registraciju privrednih subjekata vodi javni registar ponuđača – preduzetnika i pravnih lica (u daljem tekstu: registar ponuđača) koji ispunjavaju obavezne uslove iz člana 75. stav 1. tač. 1) do 4) ovog zakona.
	Registar ponuđača je dostupan na internet stranici.
	Svako lice registrovano kod organizacije nadležne za registraciju može podneti zahtev za upis u registar ponuđača, podnošenjem dokumenata kojima dokazuje ispunjenost obaveznih uslova.
	Organizacija nadležna za izdavanje dokaza iz člana 77. stav 1. ovog zakona, odnosno organ nadležan za izricanje sankcija i mera koje sprečavaju učešće lica u postupku javne nabavke, dužan je da nakon što utvrdi promene ili izrekne sankciju ili meru licu registrovanom u registru ponuđača, odmah o tome obavesti organizaciju nadležnu za registraciju privrednih subjekata.
	Lice upisano u registar ponuđača nije dužno da prilikom podnošenja ponude, odnosno prijave dokazuje ispunjenost obaveznih uslova.
	U registru ponuđača registruju se podaci i promene podataka o ponuđaču i to:
	1) matični/registarski broj;
	2) poreski identifikacioni broj;
	3) poslovno ime i adresa sedišta;
	4) lično ime i JMBG, odnosno broj pasoša i zemlja izdavanja zakonskog zastupnika ponuđača, ako je zakonski zastupnik fizičko lice i poslovno ime i matični broj zakonskog zastupnika ponuđača, ako je zastupnik pravno lice.
	U registru ponuđača registruje se i datum registracije ponuđača, odnosno datum promene podataka o ponuđaču koji su predmet registracije.
	Ponuđač se briše iz registra ponuđača na osnovu zahteva ponuđača za brisanje ili po službenoj dužnosti ako prestane da ispunjava neki od zakonom propisanih uslova.
	Protiv rešenja registratora koji vodi registar ponuđača može se izjaviti žalba ministru nadležnom za poslove privrede.
	Ministar nadležan za poslove privrede propisuje sadržinu registra ponuđača i dokumentaciju koja se podnosi uz prijavu za registraciju ponuđača.
	Način dostavljanja dokaza
	Član 79.
	Dokazi o ispunjenosti uslova mogu se dostavljati u neoverenim kopijama, a naručilac može pre donošenja odluke o dodeli ugovora, zahtevati od ponuđača, čija je ponuda na osnovu izveštaja komisije za javnu nabavku ocenjena kao najpovoljnija, da dostavi na uvid original ili overenu kopiju svih ili pojedinih dokaza.
	Ako je ponuđač dostavio izjavu iz člana 77. stav 
	4. ovog zakona, naručilac je pre donošenja odluke o dodeli ugovora dužan da 
	od ponuđača čija je ponuda ocenjena kao najpovoljnija zatraži da dostavi 
	kopiju zahtevanih dokaza o ispunjenosti uslova, a može i da zatraži na uvid 
	original ili overenu kopiju svih ili pojedinih dokaza. Naručilac dokaze može 
	da zatraži i od ostalih ponuđača. Naručilac nije dužan da od ponuđača 
	zatraži dostavljanje svih ili pojedinih dokaza ukoliko za istog ponuđača 
	poseduje odgovarajuće dokaze iz drugih postupaka javnih nabavki kod tog 
	naručioca.
	Naručilac nije dužan da postupi na način iz stava 
	2. ovog člana u slučaju postupka javne nabavke male vrednosti i 
	pregovaračkog postupka iz člana 36. stav 1. tač. 2) i 3) ovog zakona čija je 
	procenjena vrednost manja od iznosa iz člana 39. stav 1. ovog zakona.
	Ako ponuđač u ostavljenom, primerenom roku koji ne može biti kraći od pet dana, ne dostavi 
	dokaze iz st. 1. i 2. ovog člana, naručilac će njegovu ponudu odbiti kao neprihvatljivu.
	Naručilac je dužan da navede u konkursnoj dokumentaciji da ponuđač nije dužan da dostavlja dokaze koji su javno dostupni na internet stranicama nadležnih organa i da navede koji su to dokazi.
	Naručilac ne može odbiti kao neprihvatljivu, ponudu zato što ne sadrži dokaz određen ovim zakonom ili konkursnom dokumentacijom, ako je ponuđač, naveo u ponudi internet stranicu na kojoj su traženi podaci javno dostupni.
	Ukoliko je dokaz o ispunjenosti uslova elektronski dokument, ponuđač dostavlja kopiju elektronskog dokumenta u pisanom obliku, u skladu sa zakonom kojim se uređuje elektronski dokument, osim ukoliko podnosi elektronsku ponudu kada se dokaz dostavlja u izvornom elektronskom obliku.
	Ako ponuđač ima sedište u drugoj državi, naručilac može da proveri da li su dokumenti kojima ponuđač dokazuje ispunjenost traženih uslova izdati od strane nadležnih organa te države. 
	
	Ako ponuđač nije mogao da pribavi tražena dokumenta u roku za podnošenje ponude, zbog toga što ona do trenutka podnošenja ponude nisu mogla biti izdata po propisima države u kojoj ponuđač ima sedište i ukoliko uz ponudu priloži odgovarajući dokaz za to, naručilac će dozvoliti ponuđaču da naknadno dostavi tražena dokumenta u primerenom roku.
	Ako se u državi u kojoj ponuđač ima sedište ne izdaju dokazi iz člana 77. ovog zakona, ponuđač može, umesto dokaza, priložiti svoju pisanu izjavu, datu pod krivičnom i materijalnom odgovornošću overenu pred sudskim ili upravnim organom, javnim beležnikom ili drugim nadležnim organom te države.
	*Službeni glasnik RS, broj 68/2015 
	12. Ponuda sa podizvođačem i zajednička ponuda 
	Ponuda sa podizvođačem
	Član 80. 
	Naručilac je dužan da u konkursnoj dokumentaciji zahteva od ponuđača da u ponudi navede da li će izvršenje javne nabavke delimično poveriti podizvođaču i da navede u svojoj ponudi, procenat ukupne vrednosti nabavke koji će poveriti podizvođaču, a koji ne može biti veći od 50 % kao i deo predmeta nabavke koji će izvršiti preko podizvođača.
	Ako naručilac sprovodi postupak javne nabavke u cilju zaključenja okvirnog sporazuma ili pojedinačnu javnu nabavku čija je procenjena vrednost veća od iznosa iz člana 59. ovog zakona, može zahtevati od ponuđača da određeni deo javne nabavke, po vrednosti ili predmetu, izvrši preko podizvođača koji je preduzetnik ili malo pravno lice u smislu propisa kojima se uređuje računovodstvo i revizija.
	Ako ponuđač u ponudi navede da će delimično izvršenje nabavke poveriti podizvođaču, dužan je da navede naziv podizvođača, a ukoliko ugovor između naručioca i ponuđača bude zaključen, taj podizvođač će biti naveden u ugovoru.
	Ponuđač je dužan da naručiocu, na njegov zahtev, omogući pristup kod podizvođača radi utvrđivanja ispunjenosti uslova.
	Ponuđač je dužan da za podizvođače dostavi dokaze o ispunjenosti obaveznih uslova iz člana 75. stav 1. tač 1) do 4) ovog zakona, a dokaz o ispunjenosti uslova iz člana 75. stav 1. tačka 5) ovog zakona za deo nabavke koji će izvršiti preko podizvođača.
	Ako je za izvršenje dela javne nabavke čija vrednost ne prelazi 10% ukupne vrednosti javne nabavke potrebno ispuniti obavezan uslov iz člana 75. stav 1. tačka 5) ovog zakona ponuđač može dokazati ispunjenost tog uslova preko podizvođača kojem je poverio izvršenje tog dela nabavke.
	Pored obaveznih uslova, naručilac konkursnom dokumentacijom određuje koje još uslove podizvođač mora da ispuni i na koji način to dokazuje, pri čemu ti uslovi ne mogu biti takvi da ograniče podnošenje ponude sa podizvođačem.
	Ponuđač, odnosno dobavljač u potpunosti odgovara naručiocu za izvršenje obaveza iz postupka javne nabavke, odnosno za izvršenje ugovornih obaveza, bez obzira na broj podizvođača.
	Naručilac može na zahtev podizvođača i gde priroda predmeta nabavke to dozvoljava preneti dospela potraživanja direktno podizvođaču, za deo nabavke koja se izvršava preko tog podizvođača.
	U slučaju iz stava 9. ovog člana naručilac je dužan da omogući dobavljaču da prigovori ako potraživanje nije dospelo.
	Pravila postupanja u vezi sa st. 9 i 10. ovog člana naručilac određuje u konkursnoj dokumentaciji i ne utiču na odgovornost dobavljača.
	Dobavljač ne može angažovati kao podizvođača lice koje nije naveo u ponudi, u suprotnom naručilac će realizovati sredstvo obezbeđenja i raskinuti ugovor, osim ako bi raskidom ugovora naručilac pretrpeo znatnu štetu. 
	
	U slučaju iz stava 12. ovog člana naručilac je dužan da obavesti organizaciju nadležnu za zaštitu konkurencije.
	Dobavljač može angažovati kao podizvođača lice koje nije naveo u ponudi, ako je na strani podizvođača nakon podnošenja ponude nastala trajnija nesposobnost plaćanja, ako to lice ispunjava sve uslove određene za podizvođača i ukoliko dobije prethodnu saglasnost naručioca.
	Odredbe ovog člana shodno se primenjuju na podnosioce prijava u restriktivnom postupku, kvalifikacionom postupku i konkurentnom dijalogu. 
	
	Zajednička ponuda
	Član 81. 
	Ponudu može podneti grupa ponuđača. 
	Svaki ponuđač iz grupe ponuđača mora da ispuni obavezne uslove iz člana 75. stav 1. tač. 1) do 4) ovog zakona, a dodatne uslove ispunjavaju zajedno, osim ako naručilac iz opravdanih razloga ne odredi drugačije.
	Uslov iz člana 75. stav 1. tačka 5) ovog zakona dužan je da ispuni ponuđač iz grupe ponuđača kojem je povereno izvršenje dela nabavke za koji je neophodna ispunjenost tog uslova. 
	
	Sastavni deo zajedničke ponude je sporazum kojim 
	se ponuđači iz grupe međusobno i prema naručiocu obavezuju na izvršenje javne 
	nabavke, a koji sadrži:
	1) podatke o članu grupe koji će biti nosilac 
	posla, odnosno koji će podneti ponudu i koji će zastupati grupu ponuđača 
	pred naručiocem i
	2) opis poslova svakog od ponuđača iz grupe 
	ponuđača u izvršenju ugovora.
	Sporazumom iz stava 4. ovog člana uređuju se i druga pitanja koja naručilac odredi konkursnom dokumentacijom. 
	
	Naručilac ne može od grupe ponuđača da zahteva da se povezuju u određeni pravni oblik kako bi mogli da podnesu zajedničku ponudu.
	Ponuđači koji podnesu zajedničku ponudu odgovaraju neograničeno solidarno prema naručiocu.
	Zadruga može podneti ponudu samostalno, u svoje ime, a za račun zadrugara ili zajedničku ponudu u ime zadrugara.
	Ako zadruga podnosi ponudu u svoje ime za obaveze iz postupka javne nabavke i ugovora o javnoj nabavci odgovara zadruga i zadrugari u skladu sa zakonom.
	Ako zadruga podnosi zajedničku ponudu u ime zadrugara za obaveze iz postupka javne nabavke i ugovora o javnoj nabavci neograničeno solidarno odgovaraju zadrugari. 
	
	Naručilac može da traži od članova grupe ponuđača da u ponudama navedu imena i odgovarajuće profesionalne kvalifikacije lica koja će biti odgovorna za izvršenje ugovora.
	Odredbe ovog člana shodno se primenjuju na podnosioce prijava u restriktivnom postupku, kvalifikacionom postupku i konkurentnom dijalogu. 
	
	*Službeni glasnik RS, broj 68/2015  
	
	13. Negativne reference
	Član 82.
	Naručilac može odbiti ponudu ukoliko poseduje dokaz da je ponuđač u prethodne tri godine 
	pre objavljivanja poziva za podnošenje ponuda u postupku javne nabavke:
	1) postupao suprotno zabrani iz čl. 23. i 25. ovog zakona;
	2) učinio povredu konkurencije;
	3) dostavio neistinite podatke u ponudi ili bez opravdanih razloga odbio da zaključi ugovor o javnoj nabavci, nakon što mu je ugovor dodeljen;
	4) odbio da dostavi dokaze i sredstva obezbeđenja na šta se u ponudi obavezao.
	Naručilac može odbiti ponudu ukoliko poseduje dokaz koji potvrđuje da ponuđač nije ispunjavao svoje obaveze po ranije zaključenim ugovorima o javnim nabavkama koji su se odnosili na isti predmet nabavke, za period od prethodne tri godine
	pre objavljivanja poziva za podnošenje ponuda.
	Dokaz iz st. 1. i 2. ovog člana može biti:
	1) pravosnažna sudska odluka ili konačna odluka drugog nadležnog organa;
	2) isprava o realizovanom sredstvu obezbeđenja ispunjenja obaveza u postupku javne nabavke ili ispunjenja ugovornih obaveza;
	3) isprava o naplaćenoj ugovornoj kazni;
	4) reklamacije potrošača, odnosno korisnika, ako nisu otklonjene u ugovorenom roku;
	5) izveštaj nadzornog organa o izvedenim radovima koji nisu u skladu sa projektom, odnosno ugovorom;
	6) izjava o raskidu ugovora zbog neispunjenja bitnih elemenata ugovora data na način i pod uslovima predviđenim zakonom kojim se uređuju obligacioni odnosi;
	7) dokaz o angažovanju na izvršenju ugovora o javnoj nabavci lica koja nisu označena u ponudi kao podizvođači, odnosno članovi grupe ponuđača;
	8) drugi odgovarajući dokaz primeren predmetu javne nabavke,
	koji se odnosi na ispunjenje obaveza u ranijim postupcima javne nabavke ili po ranije zaključenim ugovorima o javnim nabavkama.
	Naručilac može odbiti ponudu ako poseduje dokaz iz stava 3. tačka 1) ovog člana, koji se odnosi na postupak koji je sproveo ili ugovor koji je zaključio i drugi naručilac ako je predmet javne nabavke istovrstan. 
	
	*Službeni glasnik RS, broj 68/2015  
	
	Spisak negativnih referenci
	Član 83.
	Brisan je (vidi član 42. Zakona - 68/2015-4)
	14. Кriterijumi za dodelu ugovora
	Određivanje kriterijuma
	Član 84. 
	Naručilac je dužan da odredi isti kriterijum i 
	elemente kriterijuma za dodelu ugovora u pozivu za podnošenje ponuda i u 
	konkursnoj dokumentaciji.
	Elementi kriterijuma na osnovu kojih naručilac 
	dodeljuje ugovor moraju biti opisani i vrednovani, ne smeju biti 
	diskriminatorski i moraju stajati u logičkoj vezi sa predmetom javne 
	nabavke.
	Naručilac u konkursnoj dokumentaciji navodi, opisuje 
	i vrednuje kriterijum i sve elemente kriterijuma koje namerava da primeni, a 
	posebno navodi metodologiju za dodelu pondera za svaki element kriterijuma 
	koja će omogućiti naknadnu objektivnu proveru ocenjivanja ponuda.
	Naručilac će u konkursnoj dokumentaciji odrediti 
	elemente kriterijuma, odnosno način na osnovu kojih će 
	dodeliti ugovor u situaciji kada postoje dve ili više ponuda sa jednakim 
	brojem pondera ili istom ponuđenom cenom.
	Pri ocenjivanju ponuda naručilac je dužan da primenjuje 
	samo onaj kriterijum i elemente kriterijuma koji su sadržani u konkursnoj 
	dokumentaciji i to na način kako su opisani i vrednovani.
	*Službeni glasnik RS, broj 68/2015 
	Vrste kriterijuma
	Član 85. 
	Кriterijumi za ocenjivanje ponude su:
	1) ekonomski najpovoljnija ponuda ili
	2) najniža ponuđena cena.
	Кriterijum ekonomski najpovoljnije ponude zasniva se na različitim elementima kriterijuma u zavisnosti od predmeta javne nabavke, kao što su: 
	
	1) ponuđena cena; 
	2) popust na cene iz cenovnika naručioca; 
	3) rok isporuke ili izvršenja usluge ili radova u okviru minimalno prihvatljivog roka koji ne ugrožava kvalitet kao i maksimalno prihvatljivog roka;
	4) tekući troškovi;
	5) troškovna ekonomičnost;
	6) kvalitet;
	7) tehničke i tehnološke prednosti;
	8) ekološke prednosti i zaštita životne sredine;
	9) energetska efikasnost;
	10) post-prodajno servisiranje i tehnička pomoć;
	11) garantni period i vrsta garancija;
	12) obaveze u pogledu rezervnih delova;
	13) post-garancijsko održavanje;
	14) broj i kvalitet angažovanih kadrova;
	15) funkcionalne karakteristike ;
	16) socijalni kriterijumi;
	17) troškovi životnog ciklusa i dr.
	Elementi kriterijuma ekonomski najpovoljnije ponude mogu se podeliti na potkriterijume.
	Uslovi za učešće iz čl. 75. i 76. ovog zakona ne mogu biti određeni kao elementi kriterijuma.
	Svakom elementu kriterijuma, odnosno potkriterijumu, naručilac u konkursnoj dokumentaciji određuje relativni značaj (ponder), tako da zbir pondera iznosi 100.
	Izbor između dostavljenih ponuda primenom kriterijuma ekonomski najpovoljnije ponude naručilac sprovodi tako što ih rangira na osnovu pondera određenih za elemente kriterijuma.
	*Službeni glasnik RS, broj 68/2015 
	Prednost za domaće ponuđače i dobra
	Član 86.
	U slučaju primene kriterijuma ekonomski najpovoljnije ponude, a u situaciji kada postoje ponude domaćeg i stranog ponuđača koji pružaju usluge ili izvode radove, naručilac mora izabrati ponudu najpovoljnijeg domaćeg ponuđača pod uslovom da razlika u konačnom zbiru pondera između najpovoljnije ponude stranog ponuđača i najpovoljnije ponude domaćeg ponuđača nije veća od 
	5 u korist ponude stranog ponuđača.
	U slučaju primene kriterijuma ekonomski najpovoljnije ponude, a u situaciji kada postoje ponude ponuđača koji nude dobra domaćeg porekla i ponude ponuđača koji nude dobra stranog porekla, naručilac mora kao najpovoljniju ponudu izabrati ponudu ponuđača koji nudi dobra domaćeg porekla pod uslovom da razlika u konačnom zbiru pondera između najpovoljnije ponude ponuđača koji nudi dobra stranog porekla i najpovoljnije ponude ponuđača koji nudi dobra domaćeg porekla nije veća od 
	5 u korist ponude ponuđača koji nudi dobra stranog porekla.
	U slučaju primene kriterijuma najniže ponuđene cene, a u situaciji kada postoje ponude domaćeg i stranog ponuđača koji pružaju usluge ili izvode radove, naručilac mora izabrati ponudu domaćeg ponuđača pod uslovom da njegova ponuđena cena nije veća od 
	5 % u odnosu na najnižu ponuđenu cenu stranog ponuđača. 
	
	U slučaju primene kriterijuma najniže ponuđene cene, a u situaciji kada postoje ponude ponuđača koji nude dobra domaćeg porekla i ponude ponuđača koji nude dobra stranog porekla, naručilac mora izabrati ponudu ponuđača koji nudi dobra domaćeg porekla pod uslovom da njegova ponuđena cena nije preko 
	5% veća u odnosu na najnižu ponuđenu cenu ponuđača koji nudi dobra stranog porekla. 
	
	U ponuđenu cenu stranog ponuđača uračunavaju se i carinske dažbine.
	Domaći ponuđač je pravno lice rezident u smislu zakona kojim se uređuje porez na dobit pravnih lica, odnosno fizičko lice rezident u smislu zakona kojim se uređuje porez na dohodak građana.
	Ako je podneta zajednička ponuda, grupa ponuđača se smatra domaćim ponuđačem ako je svaki član grupe ponuđača lice iz stava 6. ovog člana.
	Ako je podneta ponuda sa podizvođačem, ponuđač se smatra domaćim ponuđačem, ako je ponuđač i njegov podizvođač lice iz stava 6. ovog člana.
	Кada ponuđač dostavi dokaz da nudi dobra domaćeg porekla, naručilac će, pre rangiranja ponuda, pozvati sve ostale ponuđače čije su ponude ocenjene kao prihvatljive da se izjasne da li nude dobra domaćeg porekla i da dostave dokaz.
	Prednost data u st. 1. do 4. ovog člana u postupcima javnih nabavki u kojima učestvuju ponuđači iz država potpisnica Sporazuma o slobodnoj trgovini u centralnoj Evropi (CEFTA 2006) primenjivaće se shodno odredbama tog sporazuma.
	Prednost data u st. 1. do 4. ovog člana u postupcima javnih nabavki u kojima učestvuju ponuđači iz država potpisnica Sporazuma o stabilizaciji i pridruživanju između Evropskih zajednica i njihovih država članica, sa jedne strane, i Republike Srbije, sa druge strane, primenjivaće se shodno odredbama tog sporazuma.
	Ministarstvo nadležno za poslove privrede bliže uređuje način dokazivanja ispunjenosti uslova iz st. 2. i 4. ovog člana.
	Način primene prednosti izražene u ceni, u 
	postupcima u kojima je kriterijum ekonomski najpovoljnija ponuda bliže 
	uređuje Vlada.
	*Službeni glasnik RS, broj 14/2015
	15. Ponuda u postupku javne nabavke
	Način podnošenja ponude
	Član 87.
	Ponuđač ponudu podnosi neposredno, putem pošte ili elektronskim sredstvima.
	Ponuđač podnosi ponudu u zatvorenoj koverti ili kutiji, zatvorenu na način da se prilikom otvaranja ponuda može sa sigurnošću utvrditi da se prvi put otvara.
	Ponuđač može da podnese samo jednu ponudu.
	Ponuđač koji je samostalno podneo ponudu ne može istovremeno da učestvuje u zajedničkoj ponudi ili kao podizvođač, niti isto lice može učestvovati u više zajedničkih ponuda.
	Naručilac je dužan da odbije sve ponude koje su podnete suprotno zabrani iz stava 4. ovog člana.
	U roku za podnošenje ponude ponuđač može da izmeni, dopuni ili opozove svoju ponudu, na način koji je određen u konkursnoj dokumentaciji.
	Troškovi pripremanja ponude
	Član 88.
	Ponuđač može da u okviru ponude dostavi ukupan iznos i strukturu troškova pripremanja ponude.
	Troškove pripreme i podnošenja ponude snosi isključivo ponuđač i ne može tražiti od naručioca naknadu troškova.
	Ako je postupak javne nabavke obustavljen iz razloga koji su na strani naručioca, naručilac je dužan da ponuđaču nadoknadi troškove izrade uzorka ili modela, ako su izrađeni u skladu sa tehničkim specifikacijama naručioca i troškove pribavljanja sredstva obezbeđenja, pod uslovom da je ponuđač tražio naknadu tih troškova u svojoj ponudi.
	Podnošenje elektronske ponude
	Član 89.
	Elektronska ponuda jeste ponuda ili deo ponude koju ponuđač dostavlja naručiocu u elektronskom obliku i koja ispunjava sve uslove u skladu sa zakonom kojim se uređuje elektronski potpis, elektronski dokument i elektronsko poslovanje. Elektronska ponuda mora da ima vremensku oznaku.
	Ukoliko se samo deo ponude dostavlja u elektronskom obliku mora sa ostalim delovima ponude istog ponuđača činiti nedvosmislenu celinu.
	Ponuđač ponudu može podneti u elektronskom obliku ukoliko naručilac u konkursnoj dokumentaciji odredi takvu mogućnost. 
	
	Informacioni sistem naručioca mora da obezbedi tehnološki nezavisan prijem ponuda i mora biti besplatno dostupan svim zainteresovanim licima.
	Sredstva (uređaji) za prijem elektronskih ponuda moraju, uz pomoć tehničkih sredstava i odgovarajućih postupaka, osiguravati da:
	1) su elektronske ponude potpisane u skladu sa propisima kojima se uređuje način njihove zaštite;
	2) elektronski potpis bude overen kvalifikacionom potvrdom;
	3) elektronska ponuda ima vremensku oznaku, odnosno da se tačno može odrediti datum, sat i minut prijema ponuda;
	4) pre unapred određenog trenutka otvaranja ponuda niko nema pristup podacima iz ponuda;
	5) se, ukoliko je prekršena zabrana pristupa podacima iz ponuda, to može lako otkriti;
	6) samo osobe ovlašćene od strane naručioca mogu odrediti i promeniti datum i sat otvaranja ponuda;
	7) samo ovlašćenim osobama bude omogućen pristup podacima iz ponuda, i to samo njihovim istovremenim delovanjem ako ih je više.
	Informacioni sistem naručioca mora omogućiti arhiviranje elektronskih ponuda u skladu sa propisima kojima se uređuje elektronsko poslovanje i propisima kojima se uređuje oblast dokumentarne građe i arhiva.
	Na podnošenje elektronskih prijava shodno se primenjuju odredbe ovog člana.
	Važenje ponude
	Član 90. 
	Rok važenja ponude određuje naručilac i taj rok se obavezno navodi u ponudi, ali ne može biti kraći od 30 dana od dana otvaranja ponuda.
	U slučaju isteka roka važenja ponude, naručilac je dužan da u pisanom obliku zatraži od ponuđača produženje roka važenja ponude.
	Ponuđač koji prihvati zahtev za produženje roka važenja ponude ne može menjati ponudu.
	Ponuda sa varijantama
	Član 91.
	Ako je kriterijum za izbor ekonomski najpovoljnija ponuda, naručilac može dozvoliti podnošenje ponude sa varijantama.
	Naručilac posebno navodi u pozivu za podnošenje ponude i konkursnoj dokumentaciji da li je dozvoljeno podnošenje ponude sa varijantama, u suprotnom pretpostavlja se da podnošenje ponude sa varijantama nije dozvoljeno.
	Ako je dozvoljeno podnošenje ponude sa varijantama naručilac će odrediti u konkursnoj dokumentaciji, koje uslove sve varijante moraju da ispune da bi bile prihvatljive.
	Ako je podnošenje ponude sa varijantama dozvoljeno, naručilac ne može odbiti varijantu ponude, samo zato što bi njenim prihvatanjem ugovor o javnoj nabavci dobara, postao ugovor o javnoj nabavci usluga i obrnuto.
	Neuobičajeno niska cena
	Član 92. 
	Naručilac može da odbije ponudu zbog neuobičajeno niske cene.
	Neuobičajeno niska cena u smislu ovog zakona je ponuđena cena koja značajno odstupa u odnosu na tržišno uporedivu cenu i izaziva sumnju u mogućnost izvršenja javne nabavke u skladu sa ponuđenim uslovima.
	Ako naručilac oceni da ponuda sadrži neuobičajeno nisku cenu, dužan je da od ponuđača zahteva detaljno obrazloženje svih njenih sastavnih delova koje smatra merodavnim, a naročito navode u pogledu ekonomike načina gradnje, proizvodnje ili izabranih tehničkih rešenja, u pogledu izuzetno povoljnih uslova koji ponuđaču stoje na raspolaganju za izvršenje ugovora ili u pogledu originalnosti proizvoda, usluga ili radova koje ponuđač nudi.
	Naručilac je dužan da ponuđaču u slučaju iz stava 3. ovog člana odredi primeren rok za odgovor.
	Naručilac je dužan da po dobijanju obrazloženja proveri merodavne sastavne elemente ponude iz stava 3. ovog člana.
	Naručilac naročito proverava ispunjenje obaveza koje proizlaze iz važećih propisa o zaštiti na radu, zapošljavanju i uslovima rada, zaštiti životne sredine i zaštiti prava intelektualne svojine od strane ponuđača ili kandidata i može od ponuđača zahtevati dostavljanje odgovarajućih dokaza.
	Dodatna objašnjenja, kontrola i dopuštene ispravke
	Član 93.
	Naručilac može da zahteva od ponuđača dodatna objašnjenja koja će mu pomoći pri pregledu, vrednovanju i upoređivanju ponuda, a može da vrši i kontrolu (uvid) kod ponuđača odnosno njegovog podizvođača.
	Naručilac može od izabranog ponuđača u postupku konkurentnog dijaloga da zahteva da potvrdi obaveze prihvaćene u ponudi.
	Naručilac ne može da zahteva, dozvoli ili ponudi promenu elemenata ponude koji su od značaja za primenu kriterijuma za dodelu ugovora, odnosno promenu kojom bi se ponuda koja je neodgovarajuća ili neprihvatljiva učinila odgovarajućom, odnosno prihvatljivom, osim ako drugačije ne proizlazi iz prirode postupka javne nabavke.
	Naručilac može, uz saglasnost ponuđača, da izvrši ispravke računskih grešaka uočenih prilikom razmatranja ponude po okončanom postupku otvaranja ponuda.
	U slučaju razlike između jedinične i ukupne cene, merodavna je jedinična cena. 
	
	Ako se ponuđač ne saglasi sa ispravkom računskih grešaka, naručilac će njegovu ponudu odbiti kao neprihvatljivu.
	16. Rokovi u postupku javne nabavke
	Određivanje roka za podnošenje ponuda
	Član 94. 
	Rok za podnošenje ponuda mora biti primeren vremenu potrebnom za pripremu prihvatljive ponude.
	Određivanjem roka iz stava 1. ovog člana smatra se određivanje datuma i sata do kojeg se ponude mogu podnositi.
	Rok za podnošenje ponuda u otvorenom postupku i prijava u restriktivnom, kvalifikacionom postupku i konkurentnom dijalogu
	Član 95.
	Rok za podnošenje ponuda u otvorenom postupku, odnosno prijava u restriktivnom i kvalifikacionom postupku i konkurentnom dijalogu ne može biti kraći od:
	1) 35 dana od dana objavljivanja poziva za podnošenje ponuda ako je procenjena vrednost javne nabavke veća od iznosa iz člana 57. 
	ovog zakona;
	2) 30 dana od dana objavljivanja poziva za podnošenje ponuda ako procenjena vrednost javne nabavke nije veća od iznosa iz člana 57. ovog zakona.
	Rok za podnošenje ponuda u otvorenom postupku, odnosno prijava u restriktivnom i kvalifikacionom postupku i konkurentnom dijalogu ne može biti kraći od:
	1) 20 dana od dana kada je objavljen poziv za podnošenje ponuda ako je procenjena vrednost javne nabavke veća od iznosa iz člana 57. ovog zakona i ako je naručilac objavio prethodno obaveštenje 
	u roku od najmanje 35 dana, a najviše 12 meseci pre objavljivanja poziva;
	2) 15 dana od dana kada je objavljen poziv za podnošenje ponuda ako procenjena vrednost javne nabavke nije veća od iznosa iz člana 57. ovog zakona i ako je naručilac objavio prethodno obaveštenje 
	u roku od najmanje 35 dana, a najviše 12 meseci pre objavljivanja poziva.
	*Službeni glasnik RS, broj 68/2015 
	Rok za podnošenje ponuda u restriktivnom postupku i kvalifikacionom
	Član 96.
	Rok za podnošenje ponuda u restriktivnom postupku ne može biti kraći od 20 dana od dana kada je naručilac poslao poziv kandidatima.
	Rok za podnošenje ponuda u kvalifikacionom postupku ne može biti kraći od osam dana od dana kada je naručilac poslao poziv kandidatima.
	Rok za podnošenje ponuda u pregovaračkom postupku sa objavljivanjem poziva za podnošenje ponuda 
	 
	
	Član 97.
	Rok za podnošenje ponuda u pregovaračkom postupku sa objavljivanjem poziva za podnošenje ponuda ne može biti kraći od 25 dana od dana objavljivanja poziva.
	Ukoliko naručilac sprovodi pregovarački postupak 
	iz člana 35. stav 1. tačka 1) ovog zakona i odluči da pozove samo i sve 
	ponuđače koji su učestvovali u otvorenom, restriktivnom ili kvalifikacionom 
	postupku ili konkurentnom dijalogu da dopune svoje ponude, tako da ih učine 
	prihvatljivim, odrediće rok primeren vremenu potrebnom za dopunu ponude.
	*Službeni glasnik RS, broj 68/2015 
	Rok za podnošenje konačnih ponuda u konkurentnom dijalogu 
	
	Član 98.
	Rok za podnošenje konačnih ponuda u konkurentnom dijalogu ne može biti kraći od 20 dana od dana slanja poziva izabranim kandidatima.
	Rok za podnošenje ponuda u postupku javne nabavke male vrednosti
	Član 99.
	Rok za podnošenje ponuda u postupku javne nabavke male vrednosti ne može biti kraći od osam dana od dana objavljivanja poziva za podnošenje ponuda.
	Rok za podnošenje početnih ponuda u sistemu dinamične nabavke
	Član 100.
	Rok za podnošenje početnih ponuda tokom trajanja sistema dinamične nabavke je 15 dana od dana objavljivanja poziva za podnošenje ponuda.
	Računanje rokova
	Član 101.
	Rok za podnošenje ponuda računa se od dana objavljivanja poziva za podnošenje ponuda na Portalu javnih nabavki, odnosno od dana slanja poziva za podnošenje ponuda.
	17. Prijem i otvaranje ponuda 
	Prijem ponuda
	Član 102.
	Naručilac je dužan da prilikom prijema ponude na koverti, odnosno kutiji u kojoj se ponuda nalazi obeleži vreme prijema i evidentira broj i datum ponude prema redosledu prispeća. Ukoliko je ponuda dostavljena neposredno naručilac predaje ponuđaču potvrdu prijema ponude.
	U slučaju podnošenja elektronske ponude naručilac je dužan da obezbedi da informacioni sistem, odmah nakon prijema ponude pošalje potvrdu prijema.
	Zabranjeno je davanje informacija o primljenim ponudama, a naručilac je u obavezi da ponude čuva na način da ne dođu u posed neovlašćenih lica.
	Otvaranje ponuda
	Član 103.
	Otvaranje ponuda sprovodi se odmah nakon isteka roka za podnošenje ponuda, odnosno istog dana.
	Otvaranje ponuda je javno i može prisustvovati svako zainteresovano lice.
	U postupku otvaranja ponuda mogu aktivno učestvovati samo ovlašćeni predstavnici ponuđača.
	Naručilac će isključiti javnost u postupku otvaranja ponuda ukoliko je to potrebno radi zaštite podataka koji predstavljaju poslovnu tajnu u smislu zakona kojim se uređuje zaštita poslovne tajne ili predstavljaju tajne podatke u smislu zakona kojim se uređuje tajnost podataka.
	U slučaju iz stava 4. ovog člana naručilac donosi odluku kojom određuje razloge za isključenje javnosti i da li se isključenje javnosti odnosi i na predstavnike ponuđača.
	Zapisnik o otvaranju ponuda
	Član 104.
	Naručilac je dužan da o postupku otvaranja ponuda vodi zapisnik u koji se ovim redosledom unose sledeći podaci:
	1) datum i vreme početka otvaranja ponuda;
	2) predmet i procenjena vrednost javne nabavke 
	ukupno i posebno za svaku partiju;
	3) imena članova komisije za javnu nabavku koji učestvuju u postupku otvaranja ponuda;
	4) imena predstavnika ponuđača koji prisustvuju otvaranju ponuda;
	5) imena drugih prisutnih lica;
	6) broj pod kojim je ponuda zavedena;
	7) naziv ponuđača, odnosno šifra ponuđača;
	8) ponuđena cena i eventualni popusti koje nudi ponuđač;
	9) podaci iz ponude koji su određeni kao elementi kriterijuma i koji se mogu numerički prikazati;
	10) uočeni nedostaci u ponudama;
	11) eventualne primedbe predstavnika ponuđača na postupak otvaranja ponuda.
	Predstavnik ponuđača koji učestvuje u postupku otvaranja ponuda ima pravo da prilikom otvaranja ponuda izvrši uvid u podatke iz ponude koji se unose u zapisnik o otvaranju ponuda.
	Prilikom otvaranja ponuda naručilac ne može da vrši stručnu ocenu ponude.
	Ako je podneta neblagovremena ponuda, naručilac će 
	je po okončanju postupka otvaranja vratiti neotvorenu ponuđaču, sa naznakom da 
	je podneta neblagovremeno.
	Naručilac je dužan da u toku postupka obezbedi čuvanje poverljivih podataka iz ponude u skladu sa članom 14. ovog zakona.
	Zapisnik o otvaranju ponuda potpisuju članovi komisije i predstavnici ponuđača, koji preuzimaju primerak zapisnika.
	Naručilac je dužan da ponuđačima koji nisu učestvovali u postupku otvaranja ponuda dostavi zapisnik u roku od tri dana od dana otvaranja.
	Odredbe ovog člana shodno se primenjuju i na otvaranje prijava.
	*Službeni glasnik RS, broj 68/2015 
	18. Dodela ugovora
	Izveštaj o stručnoj oceni ponuda
	Član 105. 
	Кomisija za javnu nabavku dužna je da sastavi pisani izveštaj o stručnoj oceni ponuda.
	Izveštaj iz stava 1. ovog člana mora da sadrži 
	naročito sledeće podatke:
	1) predmet javne nabavke;
	2) procenjenu vrednost javne nabavke ukupno i 
	posebno za svaku partiju;
	3) osnovne podatke o ponuđačima;
	4) ponude koje su odbijene, razloge za njihovo 
	odbijanje i ponuđenu cenu tih ponuda;
	5) ako je ponuda odbijena zbog neuobičajeno niske 
	cene, detaljno obrazloženje – način na koji je utvrđena ta cena;
	6) način primene metodologije dodele pondera;
	7) naziv ponuđača kome se dodeljuje ugovor, a ako 
	je ponuđač naveo da će nabavku izvršiti uz pomoć podizvođača i naziv 
	podizvođača.
	Odredbe ovog člana shodno se primenjuju i na izveštaj o stručnoj oceni prijava.
	*Službeni glasnik RS, broj 68/2015 
	Bitni nedostaci ponude
	Član 106.
	Naručilac će odbiti ponudu ako:
	1) ponuđač ne dokaže da ispunjava obavezne uslove za učešće;
	2) ponuđač ne dokaže da ispunjava dodatne uslove; 
	3) ponuđač nije dostavio traženo sredstvo obezbeđenja;
	4) je ponuđeni rok važenja ponude kraći od propisanog;
	5) ponuda sadrži druge nedostatke zbog kojih nije moguće utvrditi stvarnu sadržinu ponude ili nije moguće uporediti je sa drugim ponudama.
	Uslovi za dodelu ugovora
	Član 107.
	Naručilac je dužan da u postupku javne nabavke, pošto pregleda i oceni ponude, odbije sve neprihvatljive ponude.
	Prihvatljive ponude naručilac rangira primenom kriterijuma za dodelu ugovora određenog u pozivu za podnošenje ponude i konkursnoj dokumentaciji.
	Nakon sprovedene stručne ocene ponuda, na osnovu izveštaja komisije naručilac donosi odluku o dodeli ugovora, ako je pribavio najmanje jednu prihvatljivu ponudu.
	Naručilac može dodeliti ugovor ponuđaču čija 
	ponuda sadrži ponuđenu cenu veću od procenjene vrednosti javne nabavke ako 
	nije veća od uporedive tržišne cene i ako su ponuđene cene u svim 
	odgovarajućim ponudama veće od procenjene vrednosti javne nabavke.
	U slučaju iz stava 4. ovog člana naručilac je dužan da nakon donošenja odluke dostavi obrazložen izveštaj Upravi za javne nabavke i Državnoj revizorskoj instituciji.
	Naručilac donosi odluku o priznavanju kvalifikacije, odnosno o zaključenju okvirnog sporazuma pod uslovima određenim ovim zakonom.
	*Službeni glasnik RS, broj 68/2015 
	Odluka o dodeli ugovora 
	Član 108. 
	Na osnovu izveštaja o stručnoj oceni ponuda, naručilac donosi odluku o dodeli ugovora, u roku određenom u pozivu za podnošenje ponuda.
	Rok iz stava 1. ovog člana ne može biti duži od 25 dana od dana otvaranja ponuda, osim u naročito opravdanim slučajevima, kao što je obimnost ili složenost ponuda, odnosno složenost metodologije dodele pondera, kada rok može biti 40 dana od dana otvaranja ponuda.
	U postupku javne nabavke male vrednosti rok iz stava 1. ovog člana ne može biti duži od deset dana.
	Odluka o dodeli ugovora mora biti obrazložena i mora da sadrži naročito 
	podatke iz izveštaja o stručnoj oceni ponuda i 
	uputstvo o pravnom sredstvu.
	Naručilac je dužan da odluku o dodeli ugovora 
	objavi na Portalu javnih nabavki i na svojoj internet stranici u roku od tri dana od dana donošenja.
	Ako pojedini podaci iz odluke predstavljaju 
	poslovnu tajnu u smislu zakona kojim se uređuje zaštita poslovne tajne ili 
	predstavljaju tajne podatke u smislu zakona kojim se uređuje tajnost 
	podataka, ti podaci iz odluke se neće objaviti.
	U slučaju iz stava 6. ovog člana odluka se u 
	izvornom obliku dostavlja Upravi za javne nabavke i Državnoj revizorskoj 
	instituciji.
	Brisan je raniji stav 8. (vidi član 50. Zakona - 
	68/2015-4)
	Odredbe ovog člana shodno se primenjuju na odluku o zaključenju okvirnog sporazuma, odluku o priznavanju kvalifikacije i odluku o obustavi postupka.
	*Službeni glasnik RS, broj 68/2015 
	Odluka o obustavi postupka javne nabavke
	Član 109.
	Naručilac donosi odluku o obustavi postupka javne nabavke na osnovu izveštaja o stručnoj oceni ponuda, ukoliko nisu ispunjeni uslovi za dodelu ugovora ili odluke o zaključenju okvirnog sporazuma, odnosno ukoliko nisu ispunjeni uslovi za donošenje odluke o priznavanju kvalifikacije.
	Naručilac može da obustavi postupak javne nabavke iz objektivnih i dokazivih razloga, koji se nisu mogli predvideti u vreme pokretanja postupka i koji onemogućavaju da se započeti postupak okonča
	ili usled kojih je prestala potreba naručioca za predmetnom nabavkom zbog čega se neće ponavljati u toku iste budžetske godine, odnosno u narednih šest meseci.
	Naručilac je dužan da svoju odluku o obustavi postupka javne nabavke pismeno obrazloži, posebno navodeći razloge obustave postupka 
	i uputstvo o pravnom sredstvu i da je objavi na 
	Portalu javnih nabavki i na svojoj internet stranici u roku od tri dana od dana donošenja odluke.
	Naručilac je dužan da u roku od pet dana od dana konačnosti odluke o obustavi postupka javne nabavke, objavi obaveštenje o obustavi postupka javne nabavke koje sadrži podatke iz Priloga 3К.
	Naručilac je dužan da u odluci o obustavi postupka javne nabavke odluči o troškovima pripremanja ponude iz člana 88. stav 3. ovog zakona. 
	
	Кonačna odluka o obustavi postupka predstavlja izvršni naslov za troškove pripremanja ponude iz člana 88. stav 3. ovog zakona.
	Ako pojedini podaci iz odluke predstavljaju 
	poslovnu tajnu u smislu zakona kojim se uređuje zaštita poslovne tajne ili 
	predstavljaju tajne podatke u smislu zakona kojim se uređuje tajnost 
	podataka, ti podaci iz odluke se neće objaviti.
	U slučaju iz stava 7. ovog člana odluka se u 
	izvornom obliku dostavlja Upravi za javne nabavke i Državnoj revizorskoj 
	instituciji.
	*Službeni glasnik RS, broj 68/2015 
	Uvid u dokumentaciju 
	Član 110.
	Ponuđač, kandidat, odnosno podnosilac prijave ima pravo da izvrši uvid u dokumentaciju o sprovedenom postupku javne nabavke posle donošenja odluke o priznavanju kvalifikacije, odluke o zaključenju okvirnog sporazuma ili odluke o dodeli ugovora, odnosno odluke o obustavi postupka o čemu može podneti pismeni zahtev naručiocu. 
	
	Naručilac je dužan da licu iz stava 1. ovog člana, omogući uvid u dokumentaciju i kopiranje dokumentacije iz postupka o trošku podnosioca zahteva, u roku od dva dana od dana prijema pisanog zahteva, uz obavezu da zaštiti podatke u skladu sa članom 14. 
	ovog zakona.
	Izveštavanje ponuđača
	Član 111.
	U roku od pet dana od dana donošenja odluke naručilac može sa svakim ponuđačem odvojeno održati sastanak, na kojem će članovi komisije za javnu nabavku objasniti način sprovođenja postupka, definisanja uslova za učešće, način određivanja specifikacije predmeta javne nabavke, način određivanja elemenata kriterijuma i metodologije za dodelu pondera, razloge za odbijanje ponuda, rangiranje ponuda i sl.
	Ako je u postupku javne nabavke čija je procenjena vrednost veća od iznosa iz člana 57. ovog zakona, većina ponuda odbijena, naručilac je dužan da organizuje izveštavanje ponuđača. Neće se smatrati da je većina ponuda odbijena ako su podnete dve ponude, od kojih je jedna odbijena.
	Tokom izveštavanja, ponuđači mogu postavljati pitanja i davati svoje predloge kako da se postupak unapredi. 
	
	O izveštavanju ponuđača i razgovoru sa ponuđačima sačinjava se zapisnik.
	Tokom izveštavanja ponuđača naručilac je u obavezi da zaštiti podatke u skladu sa članom 14. ovog zakona. 
	
	19. Ugovor o javnoj nabavci
	Uslovi za zaključenje ugovora o javnoj nabavci
	Član 112.
	Naručilac može zaključiti ugovor o javnoj nabavci, odnosno okvirni sporazum, nakon donošenja odluke o dodeli ugovora, odnosno odluke o zaključenju okvirnog sporazuma i ako u roku predviđenom ovim zakonom nije podnet zahtev za zaštitu prava ili je zahtev za zaštitu prava odbačen ili odbijen.
	Naručilac može i pre isteka roka za podnošenje zahteva za zaštitu prava zaključiti ugovor o javnoj nabavci:
	1) na osnovu okvirnog sporazuma; 
	2) u slučaju primene pregovaračkog postupka iz člana 36. stav 1. tačka 3) ovog zakona;
	3) u slučaju primene sistema dinamične nabavke;
	4) u slučaju postupka javne nabavke male vrednosti iz člana 39. stav 6. ovog zakona;
	5) ako je podneta samo jedna ponuda, osim u pregovaračkom postupku bez objavljivanja poziva za podnošenje ponuda.
	Rok za zaključenje ugovora
	Član 113.
	Naručilac je dužan da ugovor o javnoj nabavci 
	dostavi ponuđaču kojem je ugovor dodeljen u roku od osam dana od dana proteka 
	roka za podnošenje zahteva za zaštitu prava.
	Ako naručilac ne dostavi potpisan ugovor ponuđaču u roku iz stava 1. ovog člana, ponuđač nije dužan da potpiše ugovor što se neće smatrati odustajanjem od ponude i ne može zbog toga snositi bilo kakve posledice, osim ako je podnet blagovremen zahtev za zaštitu prava.
	Ako ponuđač kojem je dodeljen ugovor odbije da zaključi ugovor o javnoj nabavci, naručilac može da zaključi ugovor sa prvim sledećim najpovoljnijim ponuđačem.
	Ako je u slučaju iz stava 3. ovog člana zbog metodologije dodele pondera potrebno utvrditi prvog sledećeg najpovoljnijeg ponuđača, naručilac će ponovo izvršiti stručnu ocenu ponuda i doneti odluku o dodeli ugovora.
	*Službeni glasnik RS, broj 68/2015 
	Elektronska forma ugovora
	Član 114.
	Ugovor o javnoj nabavci može se zaključiti u elektronskom obliku u skladu sa zakonom kojim se uređuje elektronski dokument i elektronski potpis.
	Izmene tokom trajanja ugovora
	*Službeni glasnik RS, broj 68/2015 
	Član 115.
	Naručilac može nakon zaključenja ugovora o javnoj 
	nabavci bez sprovođenja postupka javne nabavke povećati obim predmeta 
	nabavke, s tim da se vrednost ugovora može povećati maksimalno do 5% od 
	ukupne vrednosti prvobitno zaključenog ugovora, pri čemu ukupna vrednost 
	povećanja ugovora ne može da bude veća od vrednosti iz člana 39. stav 1. ovog 
	zakona, odnosno člana 124a za naručioce iz oblasti vodoprivrede, energetike, 
	saobraćaja i poštanskih usluga, pod uslovom da je ta mogućnost jasno i 
	precizno navedena u konkursnoj dokumentaciji i ugovoru o javnoj nabavci.
	Nakon zaključenja ugovora o javnoj nabavci naručilac 
	može da dozvoli promenu cene i drugih bitnih elemenata ugovora iz 
	objektivnih razloga koji moraju biti jasno i precizno određeni u konkursnoj 
	dokumentaciji, ugovoru o javnoj nabavci, odnosno predviđeni posebnim 
	propisima. Promenom cene ne smatra se usklađivanje cene sa unapred jasno 
	definisanim parametrima u ugovoru i konkursnoj dokumentaciji.
	Limiti iz stava 1. ovog člana ne odnose se na 
	viškove radova ukoliko su isti ugovoreni.
	Izmenom ugovora o javnoj nabavci iz st. 1. i 2. 
	ovog člana ne može se menjati predmet nabavke.
	U slučaju iz st. 1. i 2. ovog člana naručilac je 
	dužan da donese odluku o izmeni ugovora koja sadrži podatke u skladu sa 
	Prilogom 3L i da u roku od tri dana od dana donošenja istu objavi na Portalu 
	javnih nabavki i izveštaj dostavi Upravi za javne nabavke i Državnoj 
	revizorskoj instituciji.
	*Službeni glasnik RS, broj 68/2015 
	Obaveštenje o zaključenom ugovoru
	Član 116.
	Naručilac je dužan da objavi obaveštenje o zaključenom ugovoru o javnoj nabavci ili okvirnom sporazumu u roku od pet dana od dana zaključenja ugovora, odnosno okvirnog sporazuma.
	Naručilac može kvartalno, u roku od 15 dana po isteku kvartala, objavljivati obaveštenja o ugovorima zaključenim na osnovu okvirnog sporazuma i u sistemu dinamične nabavke.
	IV. JAVNE NABAVКE U OBLASTI VODOPRIVREDE, ENERGETIКE, SAOBRAĆAJA I POŠTANSКIH USLUGA
	Naručilac
	Član 117.
	Naručilac u oblasti vodoprivrede, energetike, saobraćaja i poštanskih usluga je:
	1) naručilac iz člana 2. ovog zakona koji obavlja delatnost u oblasti vodoprivrede, energetike, saobraćaja i poštanskih usluga, kada sprovodi nabavku za potrebe obavljanja tih delatnosti;
	2) lice koje obavlja delatnost u oblasti vodoprivrede, energetike, 
	saobraćaja i poštanskih usluga, na osnovu isključivih ili posebnih prava, 
	kada sprovodi nabavku za potrebe obavljanja tih delatnosti;
	3) javno preduzeće koje obavlja delatnost u oblasti 
	vodoprivrede, energetike, saobraćaja i poštanskih usluga, kada sprovodi 
	nabavku za potrebe obavljanja tih delatnosti.
	Isključivo ili posebno pravo koje je dodeljeno na 
	osnovu objektivnih kriterijuma, na transparentan način u postupku u kojem je 
	izvršeno javno objavljivanje, primenom propisa o javnim nabavkama, javno 
	privatnom partnerstvu i koncesijama ili drugom postupku u kojem su primenjeni 
	objektivni kriterijumi i obezbeđena transparentnost i javno objavljivanje, ne 
	smatra se isključivim ili posebnim pravom u smislu stava 1. tačka 2) ovog 
	člana.
	Javno preduzeće u smislu stava 1. tačka 3) ovog 
	člana, je svako preduzeće nad kojim naručilac može imati, direktno ili 
	indirektno, preovlađujući uticaj na osnovu vlasništva nad njime, finansijskog 
	učešća u njemu ili pravila na osnovu kojih je uređeno. Preovlađujući uticaj 
	od strane naručioca podrazumeva se u bilo kojem od sledećih slučajeva u 
	kojima naručilac, direktno ili indirektno:
	(1) ima većinu upisanog kapitala preduzeća;
	(2) kontroliše većinu glasova koji se odnose na 
	akcije tog preduzeća;
	(3) može imenovati više od polovine članova organa 
	nadzora, rukovođenja ili organa upravljanja tog preduzeća.
	Na uslove, način i postupak javne nabavke koji u ovom poglavlju nisu posebno uređeni primenjuju se ostale odredbe ovog zakona.
	*Službeni glasnik RS, broj 68/2015 
	Delatnosti u oblasti vodoprivrede
	Član 118.
	Delatnosti u oblasti vodoprivrede u smislu ovog zakona su:
	1) izgradnja ili upravljanje objektima i mrežama u cilju pružanja usluga korisnicima u vezi sa proizvodnjom, transportom ili distribucijom vode za piće;
	2) snabdevanje tih mreža vodom za piće;
	3) projekti hidrauličnog inženjerstva, navodnjavanje ili isušivanje zemljišta, pod uslovom da se više od 20% ukupne količine vode koja se dobije ovim projektima, navodnjavanjem ili isušivanjem zemljišta koristi kao voda za piće;
	4) prečišćavanje i odvođenje otpadnih voda.
	Snabdevanje vodom za piće mreža koje pružaju usluge korisnicima preko naručioca iz člana 117. stav 1. tačka 2) ovog zakona ne smatra se delatnošću u oblasti vodoprivrede u smislu ovog zakona ako:
	1) naručilac iz člana 117. stav 1. tačka 2) ovog zakona proizvodi vodu za piće u cilju obavljanja delatnosti koja nije delatnost vodoprivrede, energetike, saobraćaja ili poštanskih usluga;
	2) snabdevanje javne mreže zavisi samo od sopstvene proizvodnje naručioca iz člana 117. stav 1. tačka 2) ovog zakona i ako to snabdevanje nije veće od 30% ukupne proizvodnje vode za piće tog naručioca, računajući prosek za prethodne tri godine, uključujući i tekuću godinu.
	Delatnosti u oblasti energetike
	Član 119.
	Delatnosti u oblasti energetike u smislu ovog zakona su:
	1) istraživanje ili vađenje nafte i gasa, istraživanje ili iskopavanje uglja i ostalih mineralnih sirovina i drugih čvrstih goriva;
	2) izgradnja ili upravljanje objektima i mrežama u cilju pružanja usluga korisnicima u vezi sa proizvodnjom, transportom, prenosom ili distribucijom električne energije, gasa i toplotne energije;
	3) snabdevanje tih mreža električnom, toplotnom energijom i gasom.
	Snabdevanje električnom energijom mreža koje pružaju usluge korisnicima preko naručioca iz člana 117. stav 1. tačka 2) ovog zakona ne smatra se delatnošću u oblasti energetike u smislu ovog zakona ako:
	1) naručilac iz člana 117. stav 1. tačka 2) ovog zakona proizvodi električnu energiju u cilju obavljanja delatnosti koja nije delatnost vodoprivrede, energetike, saobraćaja ili poštanskih usluga;
	2) snabdevanje javne mreže zavisi samo od sopstvene proizvodnje naručioca iz člana 117. stav 1. tačka 2) ovog zakona i ako to snabdevanje nije veće od 30% ukupne proizvodnje električne energije tog naručioca, računajući prosek za prethodne tri godine, uključujući i tekuću godinu.
	Snabdevanje gasom ili toplotnom energijom mreža, koje pružaju usluge korisnicima preko naručioca iz člana 117. stav 1. tačka 2) ovog zakona ne smatra se delatnošću u oblasti energetike u smislu ovog zakona ako:
	1) je proizvodnja gasa ili toplotne energije od strane naručioca iz člana 117. stav 1. tačka 2) ovog zakona, neizbežna posledica obavljanja delatnosti koje nisu delatnosti vodoprivrede, energetike, saobraćaja ili poštanskih usluga;
	2) je snabdevanje javne mreže namenjeno isključivo ekonomskoj eksploataciji te proizvodnje i ne prelazi 20% godišnjeg ukupnog prihoda naručioca iz člana 117. stav 1. tačka 2) ovog zakona, uzimajući u obzir prethodne tri godine i tekuću godinu.
	Delatnosti u oblasti saobraćaja
	Član 120.
	Delatnosti u oblasti saobraćaja u smislu ovog zakona su:
	1) izgradnja, održavanje ili upravljanje aerodromima i rečnim lukama u funkciji vazdušnog i rečnog saobraćaja;
	2) izgradnja, održavanje i upravljanje mrežama, kao i pružanje usluga korisnicima u oblasti prevoza železnicom, gradskog i prigradskog prevoza putnika u drumskom saobraćaju koji se obavlja tramvajima, trolejbusima i autobusima.
	U oblasti saobraćaja smatra se da postoji mreža ako se usluga pruža pod uslovima koje je utvrdio nadležni organ, kao što su uslovi o relacijama na kojima se pružaju usluge, kapacitetima prevoznih sredstava, učestalosti i sl.
	Pružanje usluga autobuskog prevoza nije delatnost u oblasti saobraćaja u smislu ovog zakona, ukoliko drugi privredni subjekti mogu slobodno da vrše te delatnosti na relevantnom tržištu.
	Delatnosti u oblasti poštanskih usluga
	Član 121.
	Delatnosti u oblasti poštanskih usluga su pružanje rezervisanih i nerezervisanih poštanskih usluga u smislu zakona kojim se uređuju poštanske usluge.
	Delatnosti u oblasti poštanskih usluga u smislu ovog zakona su i pružanje drugih usluga koje ne uključuju poštanske usluge pod uslovima predviđenim ovim članom.
	Druge usluge su:
	1) usluge upravljanja poštanskom službom (usluge pre i posle uručenja);
	2) usluge koje se odnose na pošiljke na kojima nije označena adresa koje nisu poštanske pošiljke u smislu zakona kojim se uređuju poštanske usluge; 
	
	3) filatelističke usluge;
	4) logističke usluge koje su kombinacija fizičkog dostavljanja i/ili skladištenja i drugih nepoštanskih delatnosti.
	Nabavke u oblasti vodoprivrede, energetike, saobraćaja i poštanskih usluga na koje se zakon ne primenjuje
	Član 122.
	Odredbe ovog zakona ne primenjuju se:
	1) na nabavke koje su čl. 7. i 7a ovog zakona izuzete od njegove primene;
	2) na nabavke koje naručioci sprovode za potrebe obavljanja delatnosti vodoprivrede, energetike, saobraćaja i poštanskih usluga u inostranstvu pod uslovom da to ne uključuje upotrebu objekata i mreže unutar Republike Srbije;
	3) kada naručilac koji se bavi delatnošću iz člana 118. stav 1. tačka 1) ili 2) ovog zakona kupuje vodu za piće;
	4) kada naručilac koji se bavi delatnošću iz člana 
	119. stav 1. ovog zakona nabavlja:
	(1) energiju ili
	(2) gorivo za proizvodnju energije;
	5) kada naručilac vrši nabavke od povezanih lica ili kada lice koje je osnovano od naručilaca isključivo za obavljanje delatnosti vodoprivrede, energetike, saobraćaja ili poštanskih usluga vrši nabavke od lica koje je povezano sa jednim od naručilaca, pod uslovom da najmanje 80% prosečnog prihoda povezanog lica za poslednje tri godine, potiče od lica sa kojima je povezano;
	6) kada lice koje je osnovano od strane više naručilaca vrši nabavke od svojih osnivača, za potrebe obavljanja delatnosti u oblasti vodoprivrede, energetike, saobraćaja ili poštanskih usluga;
	7) kada grupa društava koju čine naručioci u smislu zakona kojim se uređuju privredna društva, vrši nabavku od člana grupe društava isključivo za potrebe obavljanja delatnosti vodoprivrede, energetike, saobraćaja i poštanskih usluga;
	8) kada naručilac vrši nabavke od grupe društava čiji je sastavni deo, pod uslovom da je grupa društava osnovana u cilju obavljanja delatnosti vodoprivrede, energetike, saobraćaja i poštanskih usluga, da je osnovana na period od najmanje tri godine i da je ugovorom o osnivanju predviđeno da ugovorne strane ostanu u njenom sastavu najmanje tri godine.
	Brisan je raniji stav 2. (vidi član 55. Zakona - 
	68/2015-4)
	*Službeni glasnik RS, broj 68/2015 
	Postupci
	Član 123.
	Dodela ugovora vrši se u otvorenom, restriktivnom, odnosno kvalifikacionom postupku ili u pregovaračkom postupku sa objavljivanjem poziva za podnošenje ponuda.
	Dodela ugovora može da se vrši i u drugim postupcima javne nabavke, ukoliko su za to ispunjeni uslovi propisani ovim zakonom.
	Posebna pravila za kvalifikacioni postupak
	Član 124.
	Naručilac u odluci o priznavanju kvalifikacije određuje i period za koji se priznaje kvalifikacija kandidatima, a koji ne može biti duži od četiri godine. 
	
	Naručilac može uslove za priznavanje kvalifikacije po potrebi ažurirati i pozvati sve kandidate da podnesu prijave u skladu sa ažuriranim uslovima.
	U slučaju iz stava 2. ovog člana naručilac ne može postavljati samo određenim kandidatima dodatne uslove bilo koje prirode i ne može tražiti dokazivanje uslova drugim dokazima ako su kandidati postojeće ili nove uslove već dokazali. 
	
	Naručilac može da koristi i liste kandidata drugih naručilaca ukoliko utvrdi da ispunjavaju njegove zahteve.
	U slučaju iz stava 4. ovog člana kandidatima se priznaje kvalifikacija dok važi lista kandidata.
	Posebna pravila za javnu nabavku male vrednosti
	*Službeni glasnik RS, broj 68/2015 
	Član 124a
	Javna nabavka male vrednosti u oblasti 
	vodoprivrede, energetike, saobraćaja i poštanskih usluga, u smislu ovog 
	zakona, jeste nabavka čija procenjena vrednost nije veća od 10.000.000 
	dinara, pri čemu ni ukupna procenjena vrednost istovrsnih nabavki na godišnjem 
	nivou nije veća od 10.000.000 dinara.
	*Službeni glasnik RS, broj 68/2015 
	Uslov uzajamnosti
	Član 125.
	Ako ponuđači nude proizvode poreklom iz države sa kojom Republika Srbija nije zaključila sporazum koji bi omogućavao domaćim ponuđačima ravnopravan pristup na tržištu te države, takva se ponuda može odbiti ako udeo proizvoda poreklom iz te države prelazi 50% ukupne vrednosti proizvoda iz ponude. 
	
	U smislu ovog člana softver koji se koristi u opremi elektronske komunikacione mreže smatra se proizvodom.
	Jednake ponude
	Član 126.
	Ako su dve ponude ili veći broj ponuda jednake, na osnovu kriterijuma određenih u članu 85. ovog zakona, naručilac daje prednost ponudama koje ne mogu biti odbijene na osnovu člana 125. 
	ovog zakona.
	Jednakim ponudama, u smislu stava 1. ovog člana, u pogledu cene, smatraju se ponude u kojima razlika u ceni nije veća od 3%. 
	
	Naručilac neće dati prednost ponudi u skladu sa stavom 1. ovog člana, ako bi izbor takve ponude obavezivao naručioca da nabavlja proizvod sa tehničkim svojstvima drugačijim od postojećih proizvoda.
	V. JAVNE NABAVКE U OBLASTI ODBRANE I BEZBEDNOSTI
	Javne nabavke u oblasti odbrane i bezbednosti
	Član 127.
	Javne nabavke u oblasti odbrane i bezbednosti su nabavke:
	1) naoružanja i vojne opreme uključujući i bilo koji njen sastavni deo, komponentu i sklop;
	2) bezbedonosno osetljive opreme uključujući i bilo koji njen sastavni deo, komponentu i sklop;
	3) dobara, usluga ili radova direktno povezanih sa vojnom ili bezbedonosno osetljivom opremom ili postrojenjima iz tač. 1) i 2) ovog stava u toku bilo kojeg perioda ili celog životnog veka;
	4) usluga i radova isključivo u odbrambene svrhe;
	5) bezbedonosno osetljivih radova i bezbedonosno osetljivih usluga.
	Vojna oprema je oprema posebno izrađena ili prilagođena za vojne potrebe, namenjena za upotrebu kao oružje, municija ili vojni materijal.
	Bezbedonosno osetljiva oprema, usluge i radovi su dobra, usluge i radovi za bezbednosne potrebe, koje uključuju, zahtevaju i sadrže tajne podatke.
	Кada sprovodi nabavke iz stava 1. ovog člana naručilac je dužan da spreči postojanje sukoba interesa, da obezbedi kada je to moguće konkurenciju i da ugovorena cena ne bude veća od uporedive tržišne cene.
	Na osnovu dostavljenog plana nabavki Vlada donosi odluku o sprovođenju postupaka i obaveštava o tome nadležni odbor Narodne skupštine.
	Vlada uređuje uslove, način i postupak javne nabavke u oblasti odbrane i bezbednosti i utvrđuje spisak dobara, usluga i radova iz stava 1. ovog člana.
	*Službeni glasnik RS, broj 68/2015 
	Nabavke u oblasti odbrane i bezbednosti na koje se ne primenjuje zakon 
	
	Član 128.
	Odredbe ovog zakona i podzakonskog akta iz člana 127. stav 6. ovog zakona, ne primenjuju se na nabavke:
	1) iz člana 127. ovog zakona, ako su ugovori dodeljeni u skladu sa međunarodnim sporazumima Republike Srbije zaključenim sa drugom državom ili međunarodnom organizacijom; 
	
	2) neophodne i isključivo usmerene za potrebe obaveštajnih aktivnosti;
	3) koje se sprovode u inostranstvu, kada su vojne ili policijske snage razmeštene izvan teritorije Republike Srbije, ako operativne potrebe zahtevaju da ugovori budu sklopljeni sa pravnim licima ili državnim subjektima na području operacija;
	4) u okviru programa saradnje koji se zasnivaju na istraživanju i razvoju novog proizvoda, koje zajedno realizuje Republika Srbija i jedna ili više država ili međunarodnih organizacija, ako je primenjivo na naredne faze celog i dela životnog veka tog proizvoda;
	5) gde bi primena postupka javne nabavke dovela do otkrivanja informacija koje se smatraju ključnim za bezbednost, a na osnovu odluke Vlade.
	U slučaju iz stava 1. tačka 4) ovog člana nadležno ministarstvo, odnosno nadležni državni organ će podneti izveštaj Vladi o realizaciji programa saradnje.
	Posebna pravila postupka kod javnih nabavki u oblasti odbrane i bezbednosti
	Član 129.
	Ugovor o javnoj nabavci dodeljuje se u restriktivnom ili pregovaračkom postupku sa objavljivanjem poziva za podnošenje ponuda i u drugim postupcima javne nabavke ako su za to ispunjeni uslovi propisani ovim zakonom ili podzakonskim aktom iz člana 127. stav 6. ovog zakona.
	U slučaju sprovođenja restriktivnog postupka ne primenjuje se član 33. stav 5. ovog zakona.
	U slučaju sprovođenja pregovaračkog postupka bez 
	objavljivanja poziva za podnošenje ponuda, naručilac ne pribavlja mišljenje Uprave 
	za javne nabavke o osnovanosti primene pregovaračkog postupka.
	Pregovarački postupak iz člana 36. stav 1. tač. 4) i 5) ovog zakona može se sprovoditi ako od prvobitno zaključenog ugovora nije proteklo više od tri godine, osim u izuzetnim slučajevima, koji se utvrđuju s obzirom na rok trajanja opreme, instalacija ili sistema i tehničke teškoće koje bi promena dobavljača prouzrokovala.
	Okvirni sporazum čiji je predmet javna nabavka u oblasti odbrane i bezbednosti ne može trajati duže od pet godina, osim u izuzetnim slučajevima, koji se utvrđuju s obzirom na rok trajanja opreme, instalacija ili sistema i tehničke teškoće koje bi promena dobavljača prouzrokovala.
	Predmet okvirnog sporazuma mogu biti i radovi isključivo u odbrambene svrhe i bezbednosno osetljivi radovi.
	*Službeni glasnik RS, broj 68/2015 
	Primena zakona od strane dobavljača
	Član 130.
	Ponuđač može u ponudi uključiti podizvođače koje će angažovati radi izvršenja javne nabavke ili navesti da će podizvođače izabrati, nakon zaključenja ugovora o javnoj nabavci.
	Odredbe ovog zakona primenjuju dobavljači prilikom izbora trećih lica kao podizvođača, nakon zaključenog ugovora o javnoj nabavci ili okvirnog sporazuma, ako je naručilac zahtevao da određeni deo nabavke dobavljač izvrši preko podizvođača.
	Trećim licima u smislu stava 1. ovog člana ne smatraju se podizvođači koji su kao takvi uključeni u ponudu i ponuđači koji čine grupu ponuđača, koji su podneli zajedničku ponudu i sa njima povezana lica.
	Prilikom podnošenja ponude podnosi se spisak lica koja se u smislu stava 3. ovog člana ne smatraju trećim licima, kao i sve kasnije izmene.
	Izveštaji o sprovedenim nabavkama u oblasti odbrane i bezbednosti
	Član 131.
	O sprovedenim nabavkama iz čl. 127. i 128. ovog zakona naručilac dostavlja godišnji izveštaj Vladi i nadležnom odboru Narodne skupštine do 31. marta tekuće godine, za prethodnu godinu.
	Izveštaj iz stava 1. ovog člana naročito sadrži podatke o predmetu nabavke, načinu na koji je postupak sproveden, podnetim ponudama, kriterijumu za izbor najpovoljnije ponude, zaključenom ugovoru i dobavljaču.
	Formu i sadržinu izveštaja iz stava 1. ovog člana bliže uređuje Vlada.
	Va JAVNE NABAVКE RADI OTКLANJANJA POSLEDICA 
	ELEMENTARNIH NEPOGODA I TEHNIČКO-TEHNOLOŠКIH NESREĆA – UDESA
	*Službeni glasnik RS, broj 68/2015 
	
	Pojam elementarne nepogode i tehničko-tehnološke 
	nesreće – udesa
	*Službeni glasnik RS, broj 68/2015 
	Član 131a
	Elementarna nepogoda je događaj 
	hidrometeorološkog, geološkog ili biološkog porekla, prouzrokovan delovanjem 
	prirodnih sila, kao što su: zemljotres, poplava, bujica, oluja, jake kiše, 
	atmosferska pražnjenja, grad, suša, odronjavanje ili klizanje zemljišta, snežni 
	nanosi i lavina, ekstremne temperature vazduha, nagomilavanje leda na 
	vodotoku, epidemija zaraznih bolesti, epidemija stočnih zaraznih bolesti i 
	pojava štetočina i druge prirodne pojave većih razmera koje mogu da ugroze 
	zdravlje i život ljudi ili prouzrokuju štetu većeg obima, u skladu sa zakonom 
	kojim se uređuju vanredne situacije.
	Tehničko-tehnološka nesreća – udes je iznenadni i 
	nekontrolisani događaj ili niz događaja koji je izmakao kontroli prilikom 
	upravljanja određenim sredstvima za rad i prilikom postupanja sa opasnim 
	materijama u proizvodnji, upotrebi, transportu, prometu, preradi, skladištenju 
	i odlaganju, kao što su požar, eksplozija, havarija, saobraćajni udes u 
	drumskom, rečnom, železničkom i avio saobraćaju, udes u rudnicima i 
	tunelima, zastoj rada žičara za transport ljudi, rušenje brana, havarija na 
	elektroenergetskim, naftnim i gasnim postrojenjima, akcidenti pri rukovanju 
	radioaktivnim i nuklearnim materijama, a čije posledice ugrožavaju 
	bezbednost i živote ljudi, materijalna dobra i životnu sredinu, u skladu sa 
	zakonom kojim se uređuju vanredne situacije.
	*Službeni glasnik RS, broj 68/2015 
	Predmet i način utvrđivanja predmeta javne nabavke
	*Službeni glasnik RS, broj 68/2015 
	Član 131b
	Javne nabavke koje se sprovode radi otklanjanja 
	posledica elementarnih nepogoda i tehničko-tehnoloških nesreća – udesa i 
	drugih nesreća (u daljem tekstu: nepogode i nesreće), su nabavke dobara, 
	usluga ili radova na izgradnji, rekonstrukciji, adaptaciji ili sanaciji 
	objekata oštećenih u nepogodi ili nesreći, kao i druge nabavke radi 
	sprečavanja produženog štetnog dejstva nepogode i nesreće, utvrđene državnim 
	programom pomoći i obnove područja pogođenog nepogodom ili nesrećom, koji 
	donosi Vlada (u daljem tekstu: državni program obnove), u skladu sa propisima 
	kojima se uređuje zaštita i otklanjanje posledica nepogoda i nesreća.
	Državnim programom obnove utvrđuju se mere i 
	kriterijumi za pružanje pomoći, odnosno kriterijumi, mere i postupak za 
	obnovu i saniranje posledica nepogoda ili nesreća po oblastima i teritoriji.
	Objektima iz stava 1. ovog člana smatraju se: 
	porodični stambeni objekti, stambeni i stambeno-poslovni objekti, stanovi u 
	stambenim i stambeno-poslovnim objektima; elektroenergetski objekti za 
	proizvodnju, prenos i distribuciju električne energije; objekti rudne 
	proizvodnje i snabdevanja; objekti gasne infrastrukture; putevi i javne 
	železničke infrastrukture; telekomunikacioni objekti, odnosno mreže, sistemi 
	i sredstva, uključujući i objekte infrastrukture elektronskih komunikacija 
	(kablovska kanalizacija); objekti komunalne infrastrukture; objekti posebne 
	namene i objekti javne namene u javnoj svojini; objekti kulturnih dobara i 
	kulturne infrastrukture.
	*Službeni glasnik RS, broj 68/2015 
	Posebna pravila postupka javne nabavke koja se sprovodi 
	radi otklanjanja posledica nepogode i nesreće
	*Službeni glasnik RS, broj 68/2015 
	Član 131v
	Javne nabavke iz člana 132b stav 1. ovog zakona 
	sprovode se u otvorenom postupku.
	U postupku javne nabavke iz stava 1. ovog člana ne 
	primenjuju se odredbe ovog zakona koje se odnose na plan javnih nabavki, 
	prethodno obaveštenje, način dokazivanja obaveznih i dodatnih uslova za učešće 
	u postupku javne nabavke, rokove za podnošenje ponuda i rokove za odlučivanje 
	Republičke komisije za zaštitu prava u postupcima javnih nabavki.
	*Službeni glasnik RS, broj 68/2015 
	Rok za podnošenje ponuda i način dokazivanja ispunjenosti 
	uslova
	*Službeni glasnik RS, broj 68/2015 
	Član 131g
	Rok za dostavljanje ponuda u postupku javne nabavke 
	iz člana 132v stav 1. ovog zakona ne može biti kraći od deset dana od dana 
	objavljivanja poziva za podnošenje ponuda na Portalu javnih nabavki.
	U postupku javne nabavke iz stava 1. ovog člana 
	ispunjenost obaveznih i dodatnih uslova za učešće u postupku javne nabavke 
	dokazuje se dostavljanjem izjave kojom ponuđač pod punom materijalnom i 
	krivičnom odgovornošću potvrđuje da ispunjava uslove.
	*Službeni glasnik RS, broj 68/2015 
	Zaštita prava
	*Službeni glasnik RS, broj 68/2015 
	Član 131d
	Zahtev za zaštitu prava ne zadržava aktivnosti 
	naručioca u postupku iz člana 132v stav 1. ovog zakona.
	Naručilac može i pre isteka roka za podnošenje 
	zahteva za zaštitu prava da zaključi ugovor o javnoj nabavci.
	Republička komisija za zaštitu prava u postupcima 
	javnih nabavki dužna je da o zahtevu za zaštitu prava odluči rešenjem u roku 
	od pet dana od dana prijema urednog zahteva.
	O žalbi protiv zaključka naručioca, Republička 
	komisija za zaštitu prava u postupcima javnih nabavki je dužna da odluči u 
	roku od tri dana od dana prijema žalbe.
	Republička komisija za zaštitu prava u postupcima 
	javnih nabavki je dužna da odluku iz st. 3. i 4. ovog člana dostavi 
	naručiocu, podnosiocu zahteva i izabranom ponuđaču, u roku od dva dana od 
	dana donošenja.
	*Službeni glasnik RS, broj 68/2015 
	Primena drugih postupaka javne nabavke
	*Službeni glasnik RS, broj 68/2015 
	Član 131đ
	Naručilac može da odluči da javnu nabavku dobara, 
	usluga ili radova radi otklanjanja posledica nepogoda ili nesreća koje su 
	utvrđene državnim programom obnove, sprovede, umesto u otvorenom postupku, 
	primenom druge vrste postupka javne nabavke, ako su za njegovu primenu 
	ispunjeni uslovi propisani ovim zakonom.
	U slučaju iz stava 1. ovog člana ne primenjuju se 
	odredbe ovog zakona koje se odnose na plan javnih nabavki, način dokazivanja 
	obaveznih i dodatnih uslova za učešće u postupku javne nabavke i na 
	pribavljanje mišljenja Uprave za javne nabavke o osnovanosti pregovaračkog 
	postupka bez objavljivanja poziva za dostavljanje ponuda.
	Ispunjenost obaveznih i dodatnih uslova za učešće u 
	postupku javne nabavke iz stava 1. ovog člana, dokazuje se dostavljanjem 
	izjave kojom ponuđač pod punom materijalnom i krivičnom odgovornošću 
	potvrđuje da ispunjava uslove.
	*Službeni glasnik RS, broj 68/2015 
	Nabavke radi otklanjanja posledica nepogoda i nesreća na 
	koje se ne primenjuje zakon
	*Službeni glasnik RS, broj 68/2015 
	Član 131e
	Nabavke radi otklanjanja posledica nepogoda i 
	nesreća na koje se ne primenjuje ovaj zakon su nabavke koje se vrše radi 
	obezbeđivanja osnovnih životnih uslova u toku i neposredno po nastupanju 
	nepogode i nesreće, u skladu sa članom 7. stav 1. tačka 3) ovog zakona.
	Nabavke iz stava 1. ovog člana su nabavke dobara, 
	usluga ili radova koji se odnose na:
	1) evakuaciju, odnosno premeštanje ljudi i životinja, 
	kao i materijalnih i kulturnih dobara, državnih organa, privrednih društava 
	i drugih pravnih lica, sa ugrožene teritorije na teritoriju na kojoj ne 
	postoji opasnost, odnosno koja pruža uslove za život i zaštitu;
	2) obezbeđivanje hitnog smeštaja i hitan smeštaj u 
	odgovarajuće objekte; pružanje zdravstvene zaštite bolesnim licima ili 
	povređenim u elementarnoj nepogodi;
	3) snabdevanje namirnicama, pitkom vodom, odećom, 
	obućom, lekovima i drugim predmetima, odnosno sredstvima, ugroženog i 
	postradalog stanovništva, spajanje razdvojenih porodica, psihološku podršku i 
	stvaranje drugih uslova za život;
	4) sprovođenje sanitarno-higijenskih uslova i 
	sanitarno-tehničkih mera na terenu, u naselju i objektima, u cilju sprečavanja 
	širenja zaraznih bolesti, epidemija i drugih štetnih posledica po 
	stanovništvo i materijalna dobra;
	5) uklanjanje, identifikaciju i hitno sahranjivanje 
	poginulih, odnosno umrlih, uklanjanje leševa životinja, dezinfekciju, 
	dezinsekciju, deratizaciju, dekontaminaciju i remedijaciju objekata i 
	terena;
	6) sprovođenje odgovarajućih radnji i postupaka za 
	izviđanje ruševina, pronalaženje lica zatrpanih u ruševinama, osiguranje 
	oštećenih i pomerenih delova konstrukcija zgrada i objekata radi sprečavanja 
	daljeg rušenja, spasavanje zatrpanih, odnosno njihovo izvlačenje izvan zone 
	rušenja, mere prve pomoći i hitne medicinske pomoći, kao i druge mere kojima 
	se doprinosi zaštiti i spasavanju iz ruševina;
	7) preduzimanje mera za očuvanje dobara bitnih za 
	opstanak objekata za vodosnabdevanje, održavanje potrebnog obima poljoprivredne 
	i druge proizvodnje i opstanak biljnog i životinjskog fonda kroz obezbeđenje i 
	čuvanje potrebnih količina i vrsta dobara neophodnih za život stanovništva, 
	kao i kulturno-istorijskih, materijalnih i drugih bitnih dobara;
	8) obezbeđivanje prevoženja i prelaza preko reka i 
	jezera, pronalaženje i izvlačenje nastradalih i utopljenih, odstranjivanje vode 
	iz poplavljenih objekata i površina oko objekata;
	9) preduzimanje hitnih mera radi sprečavanja ili 
	odlaganja izlivanja vode iz rečnog korita u naseljenim mestima i plavljenja 
	stambenih objekata (postavljanje džakova sa peskom, čišćenje odvodnih kanala i 
	sl.);
	10) preduzimanje drugih sličnih aktivnosti radi 
	obezbeđivanja zaštite života i zdravlja ugroženog stanovništva i životinja, kao 
	i radi zaštite materijalnih i kulturnih dobara, u skladu sa propisima o 
	zaštiti od elementarnih nepogoda i drugih nesreća.
	*Službeni glasnik RS, broj 68/2015 
	VI. EVIDENCIJA I IZVEŠTAJI O JAVNIM NABAVКAMA 
	Evidencija i izveštaji o javnim nabavkama
	Član 132.
	Naručilac je dužan da prikuplja i evidentira podatke o postupcima javnih nabavki i zaključenim ugovorima o javnim nabavkama.
	Naručilac dostavlja u elektronskoj formi Upravi za javne nabavke tromesečni izveštaj o:
	1) sprovedenim postupcima javne nabavke;
	2) sprovedenim postupcima nabavke na koje nije primenjivao odredbe ovog zakona;
	3) sprovedenim pregovaračkim postupcima bez objavljivanja poziva za podnošenje ponuda;
	4) troškovima pripremanja ponuda u postupcima javne nabavke;
	5) zaključenim ugovorima o javnoj nabavci;
	6) jediničnim cenama dobara, usluga i najzastupljenijih radova;
	7) izmenjenim ugovorima o javnoj nabavci;
	8) obustavljenim postupcima javne nabavke;
	9) postupcima u kojima je podnet zahtev za zaštitu prava i poništenim postupcima;
	10) izvršenju ugovora o javnoj nabavci.
	Uprava za javne nabavke bliže uređuje sadržinu izveštaja o javnim nabavkama i način vođenja evidencije o javnim nabavkama.
	Izveštaje iz stava 1. ovog člana, naručilac dostavlja najkasnije do 10. u mesecu koji sledi po isteku tromesečja.
	Uprava za javne nabavke je dužna da na osnovu dostavljenih tromesečnih izveštaja naručilaca pripremi zbirni tromesečni izveštaj o sprovedenim postupcima i zaključenim ugovorima i da ga objavi na Portalu javnih nabavki i na svojoj internet stranici u roku od mesec dana od isteka roka iz stava 4. ovog člana.
	Izveštaji o javnim nabavkama
	Član 133.
	Uprava za javne nabavke može zatražiti od naručioca izveštaj sa dodatnim podacima, o svakom pojedinačnom ugovoru o javnoj nabavci ili postupku javne nabavke.
	Naručilac je dužan da tražene podatke dostavi Upravi za javne nabavke u najkraćem mogućem roku, a najkasnije osam dana od prijema zahteva Uprave za javne nabavke.
	Uprava za javne nabavke je dužna da na osnovu pojedinačnih, tromesečnih izveštaja naručilaca pripremi polugodišnji i godišnji izveštaj o javnim nabavkama.
	Uprava za javne nabavke je dužna da polugodišnji izveštaj o javnim nabavkama objavi na Portalu javnih nabavki i na svojoj internet stranici do 30. septembra, a godišnji izveštaj do 31. marta tekuće godine, za prethodnu godinu.
	Izveštaj iz stava 4. ovog člana dostavlja se Vladi pre objavljivanja.
	U izveštaju iz stava 4. ovog člana Uprava za javne nabavke daje predlog opštih i pojedinačnih mera za unapređenje sistema javnih nabavki.
	Zaposleni u Upravi za javne nabavke mogu obavljati 
	dodatnu plaćenu aktivnost, u skladu sa zakonom kojim se uređuju prava i 
	dužnosti državnih službenika, samo na osnovu prethodne pisane saglasnosti 
	odbora Narodne skupštine nadležnog za finansije.
	*Službeni glasnik RS, broj 68/2015 
	VII. SLUŽBENIК I UPRAVA ZA JAVNE NABAVКE
	Službenik za javne nabavke
	Član 134.
	Naručilac je dužan da svojim aktom kojim uređuje sistematizaciju radnih mesta odredi radno mesto u okviru kojeg će se obavljati poslovi javnih nabavki.
	Naručilac čija je ukupna vrednost planiranih javnih nabavki na godišnjem nivou veća od 
	petostrukog iznosa iz člana 39. stav 1. ovog zakona, mora da ima najmanje jednog službenika za javne nabavke.
	Službenik za javne nabavke je lice koje je obučeno za obavljanje poslova javnih nabavki. 
	
	Način i program stručnog osposobljavanja i način polaganja stručnog ispita za službenika za javne nabavke utvrđuje Uprava za javne nabavke.
	Naručilac je dužan da licu koje obavlja poslove javnih nabavki omogući da u roku od tri meseca od dana zasnivanja radnog odnosa, odnosno od dana kada se steknu uslovi, položi stručni ispit za službenika za javne nabavke.
	*Službeni glasnik RS, broj 68/2015 
	Uprava za javne nabavke
	Član 135.
	Uprava za javne nabavke je posebna organizacija koja vrši nadzor nad primenom ovog zakona, donosi podzakonske akte i obavlja stručne poslove u oblasti javnih nabavki, prati sprovođenje postupaka javnih nabavki, kontroliše primenu pojedinih postupaka, upravlja Portalom javnih nabavki, priprema izveštaje o javnim nabavkama, predlaže mere za unapređenje sistema javnih nabavki, pruža stručnu pomoć naručiocima i ponuđačima, doprinosi stvaranju uslova za ekonomičnu, efikasnu i transparentnu upotrebu javnih sredstava u postupku javne nabavke.
	Na rad i organizaciju Uprave za javne nabavke primenjuju se propisi o državnoj upravi, ako ovim zakonom nije drugačije određeno.
	Poslovi Uprave za javne nabavke
	Član 136.
	Uprava za javne nabavke obavlja sledeće poslove:
	1) vrši nadzor nad primenom ovog zakona;
	2) donosi podzakonske akte u oblasti javnih nabavki;
	3) učestvuje u pripremi propisa u oblasti javnih nabavki;
	4) daje mišljenje o tumačenju i primeni odredbi ovog zakona;
	5) ispituje ispunjenost uslova za sprovođenje pregovaračkog postupka iz člana 36. ovog zakona i konkurentnog dijaloga;
	6) predlaže Vladi spisak naručilaca, prema podacima iz izveštaja i evidencija o javnim nabavkama koje poseduje;
	7) brisana je (vidi član 62. Zakona - 
	68/2015-4)
	8) imenuje građanskog nadzornika;
	9) sačinjava modele okvirnih sporazuma;
	10) brisana je (vidi član 62. Zakona - 
	68/2015-4)
	11) propisuje standardne obrasce oglasa o javnim nabavkama;
	12) brisana je (vidi član 62. Zakona - 68/2015-4)
	13) propisuje način vođenja evidencije i sačinjavanja izveštaja o javnim nabavkama;
	14) sačinjava tromesečni i godišnji izveštaj o javnim nabavkama;
	15) propisuje način i program stručnog osposobljavanja i način polaganja stručnog ispita za službenika za javne nabavke i vodi registar službenika za javne nabavke;
	16) upravlja Portalom javnih nabavki;
	17) preduzima mere radi razvoja i unapređenja sistema javnih nabavki;
	18) podnosi zahtev za zaštitu prava;
	19) obaveštava Državnu revizorsku instituciju i budžetsku inspekciju kada utvrdi nepravilnosti u sprovođenju postupaka javnih nabavki i dostavljanju izveštaja o javnim nabavkama;
	20) pokreće prekršajni postupak kada na bilo koji način sazna da je učinjena povreda ovog zakona koja može biti osnov prekršajne odgovornosti;
	21) pokreće postupak za utvrđivanje ništavosti ugovora o javnoj nabavci; 
	
	22) priprema modele odluka i drugih akata koje naručilac donosi u postupku javne nabavke;
	23) prikuplja statističke i druge podatke o sprovedenim postupcima, zaključenim ugovorima o javnim nabavkama i o efikasnosti sistema javnih nabavki u celini;
	24) objavljuje i distribuira odgovarajuću stručnu literaturu;
	25) prikuplja informacije o javnim nabavkama u drugim državama;
	26) priprema planove i normativne akte i uz saglasnost Vlade preduzima druge aktivnosti u vezi sa pregovorima o pristupanju Evropskoj uniji, u oblasti javnih nabavki;
	27) sarađuje sa stranim institucijama i stručnjacima iz oblasti javnih nabavki;
	28) sarađuje sa drugim državnim organima i organizacijama, organima teritorijalne autonomije i lokalne samouprave;
	29) obavlja druge poslove u skladu sa zakonom.
	U vršenju nadzora Uprave za javne nabavke nad primenom ovog zakona svi državni organi i organizacije, službe i organi teritorijalne autonomije i lokalne samouprave, naručioci i ponuđači, odnosno podnosioci prijava, dužni su da dostave Upravi za javne nabavke tražene informacije i dokumente koji su u njihovom posedu ili pod njihovom kontrolom, u roku koji odredi Uprava za javne nabavke.
	Uprava za javne nabavke podnosi poseban godišnji izveštaj o sprovedenom nadzoru nad primenom ovog zakona Vladi i odboru Narodne skupštine nadležnom za finansije, do 30. aprila tekuće godine za prethodnu godinu.
	*Službeni glasnik RS, broj 68/2015 
	Direktor Uprave za javne nabavke
	Član 137.
	Uprava za javne nabavke ima direktora koga iz redova stručnjaka u oblasti javnih nabavki postavlja Vlada, nakon sprovedenog javnog konkursa.
	Za direktora Uprave za javne nabavke može biti postavljeno lice koje ima stečeno visoko obrazovanje iz naučne oblasti pravne, ekonomske ili tehničke nauke na studijama drugog stepena (diplomske akademske studije – master, specijalističke akademske studije, specijalističke strukovne studije), odnosno visoko obrazovanje koje je zakonom izjednačeno sa akademskim nazivom master na osnovnim studijama u trajanju od najmanje četiri godine, najmanje pet godina radnog iskustva na poslovima javnih nabavki i koje ispunjava druge uslove propisane za rad u organima državne uprave.
	Direktor Uprave za javne nabavke donosi akt kojim uređuje sistematizaciju radnih mesta.
	VIII. ZAŠTITA PRAVA U POSTUPКU JAVNE NABAVКE
	1. Republička komisija za zaštitu prava u postupcima javnih nabavki
	Član 138.
	Republička komisija za zaštitu prava u postupcima javnih nabavki (u daljem tekstu: Republička komisija) je samostalan i nezavisan organ Republike Srbije, koji obezbeđuje zaštitu prava u postupcima javnih nabavki.
	Republička komisija ima status pravnog lica.
	Sedište Republičke komisije je u Beogradu.
	Republička komisija ima pečat, u skladu sa zakonom.
	Sredstva za rad Republičke komisije obezbeđuju se u budžetu Republike Srbije.
	Nadležnost
	Član 139.
	U okviru svojih nadležnosti Republička komisija: 
	1) odlučuje o zahtevu za zaštitu prava;
	2) odlučuje o zaključenju ugovora u slučaju iz člana 30. stav 3. ovog zakona;
	3) odlučuje o žalbi protiv zaključka naručioca
	;
	4) odlučuje o predlogu naručioca da podneti zahtev za zaštitu prava ne sprečava donošenje odluke, odnosno zaključenje ugovora ili okvirnog sporazuma;
	5) odlučuje o predlogu podnosioca zahteva za zaštitu prava da se zabrani zaključenje ili izvršenje ugovora o javnoj nabavci;
	6) odlučuje o troškovima postupka zaštite prava i troškovima pripreme ponude; 
	
	7) prati i kontroliše sprovođenje odluka koje donosi; 
	8) izriče novčane kazne naručiocu i odgovornom licu naručioca;
	9) poništava ugovor o javnoj nabavci;
	10) vodi prekršajni postupak u prvom stepenu;
	11) pokreće postupak za utvrđivanje ništavosti ugovora o javnoj nabavci;
	12) sarađuje sa stranim institucijama i stručnjacima u oblasti javnih nabavki;
	13) obavlja i druge poslove u skladu sa zakonom.
	*Službeni glasnik RS, broj 68/2015 
	Sastav i izbor Republičke komisije
	Član 140.
	Republička komisija ima predsednika i osam članova.
	Narodna skupština bira i razrešava predsednika i članove Republičke komisije na predlog odbora Narodne skupštine nadležnog za finansije (u daljem tekstu: nadležni odbor), nakon sprovedenog javnog konkursa.
	Predsednik i članovi Republičke komisije biraju se na period od pet godina. 
	
	Isto lice može dva puta biti birano za predsednika Republičke komisije.
	Za člana Republičke komisije isto lice može biti birano najviše dva puta, pod uslovom da nije birano za predsednika Republičke komisije.
	Nadležni odbor pokreće postupak za utvrđivanje predloga za izbor predsednika i članova Republičke komisije najkasnije šest meseci pre isteka njihovog mandata, a postupak izbora se okončava najkasnije mesec dana pre isteka mandata.
	Predsednik Republičke komisije predstavlja Republičku komisiju, rukovodi njenim radom i obavlja druge poslove u skladu sa zakonom.
	U odsustvu predsednika Republičke komisije, Republičku komisiju predstavlja zamenik predsednika Republičke komisije koga iz redova članova imenuje predsednik Republičke komisije.
	*Službeni glasnik RS, broj 68/2015 
	Uslovi za izbor
	Član 141.
	Za predsednika Republičke komisije može biti birano lice koje ispunjava uslove potrebne za izbor za sudiju osnovnog suda, osim uslova u vezi sa Pravosudnom akademijom, i koje ima radno iskustvo od pet godina u oblasti javnih nabavki. 
	
	Predsednik Republičke komisije ima platu u visini plate predsednika višeg suda. 
	
	Za člana Republičke komisije može biti birano lice koje ispunjava uslove potrebne za izbor za sudiju osnovnog suda, osim uslova u vezi sa Pravosudnom akademijom, i koje ima radno iskustvo od tri godine u oblasti javnih nabavki. 
	
	Za člana Republičke komisije može biti birano i lice koje ima stečeno visoko obrazovanje iz naučne oblasti pravne, ekonomske ili tehničko – tehnološke nauke na studijama drugog stepena (diplomske akademske studije – master, specijalističke akademske studije, specijalističke strukovne studije), odnosno visoko obrazovanje koje je zakonom izjednačeno sa akademskim nazivom master na osnovnim studijama u trajanju od najmanje četiri godine, najmanje pet godina radnog iskustva na poslovima javnih nabavki, stečen sertifikat za službenika za javne nabavke i koje ispunjava druge uslove propisane za rad u državnim organima.
	Najmanje pet članova Republičke komisije bira se među licima koja ispunjavaju uslov iz stava 3. ovog člana. 
	
	Član Republičke komisije ima platu u visini plate sudije višeg suda. 
	*Službeni glasnik RS, broj 68/2015 
	Služba Republičke komisije
	Član 142.
	Republička komisija ima Službu koja vrši stručne, opšte – pravne, finansijsko – materijalne, i administrativno – tehničke poslove potrebne za rad Republičke komisije. Službom rukovodi sekretar, koga imenuje i razrešava predsednik Republičke komisije.
	Za sekretara Republičke komisije može biti imenovano lice koje ima stečeno visoko obrazovanje iz naučne oblasti pravne nauke na studijama drugog stepena, odnosno visoko obrazovanje koje je zakonom izjednačeno sa akademskim nazivom master na osnovnim studijama u trajanju od najmanje četiri godine i koje ima najmanje pet godina radnog iskustva na pravnim poslovima.
	Na sekretara i zaposlene u Službi primenjuju se propisi koji uređuju radne odnose u državnim organima. 
	
	Unutrašnje uređenje i sistematizaciju radnih mesta u Službi uređuje Republička komisija.
	Lista veštaka za javne nabavke
	Član 143.
	Republička komisija obrazuje i vodi listu veštaka koji u skladu sa uslovima iz ovog zakona učestvuju u radu Republičke komisije.
	Na listu veštaka može biti upisano lice koje je upisano u registar stalnih sudskih veštaka
	.
	*Službeni glasnik RS, broj 68/2015 
	Sprečavanje sukoba interesa i izuzeće
	Član 144.
	Predsednik, odnosno član Republičke komisije ne može obavljati drugu javnu funkciju, vršiti funkciju u političkoj stranci, niti obavljati bilo koju drugu funkciju, službu, posao, dužnost ili aktivnost koja bi mogla uticati na njegovu samostalnost u radu i postupanju ili koja bi umanjivala njegov ugled ili ugled funkcije predsednika, odnosno člana Republičke komisije.
	Predsednik ili član Republičke komisije ne može odlučivati u postupku zaštite prava ako postoje razlozi koji dovode u sumnju njegovu nepristrasnost.
	Predsednik ili član Republičke komisije ne može odlučivati u postupku zaštite prava ako je sa strankom u postupku, u odnosu koji odgovara odnosu predstavnika naručioca i ponuđača iz člana 29. ovog zakona.
	Stranka u postupku ima pravo da zahteva izuzeće člana Republičke komisije iz razloga određenih u st. 2. i 3. ovog člana.
	O zahtevu za izuzeće odlučuje predsednik Republičke komisije.
	Predsednik, odnosno član Republičke komisije ne može u periodu od dve godine posle prestanka funkcije, biti radno angažovan kod ponuđača koji je bio strana u postupku u kojem je odlučivao, ako je procenjena vrednost nabavke u tom predmetu bila veća od iznosa iz člana 57. ovog zakona. 
	
	Sprečenost za rad i odsustvo člana Republičke 
	komisije
	*Službeni glasnik RS, broj 68/2015 
	Član 144a
	U slučaju sprečenosti za rad ili odsustva sa rada 
	predsednika ili člana Republičke komisije, u trajanju dužem od 60 dana, 
	nadležni odbor može predložiti Narodnoj skupštini da radi zamene sprečenog 
	ili odsutnog predsednika ili člana Republičke komisije imenuje drugo lice za 
	vršioca dužnosti predsednika ili člana Republičke komisije bez sprovođenja 
	javnog konkursa do njegovog povratka.
	Lice iz stava 1. ovog člana mora ispunjavati 
	odgovarajuće uslove za izbor iz člana 141. ovog zakona.
	*Službeni glasnik RS, broj 68/2015 
	Razrešenje članova Republičke komisije
	Član 145.
	Predsednik ili član Republičke komisije biće razrešen pre isteka mandata, ako:
	1) bude osuđen za krivično delo na bezuslovnu kaznu zatvora u trajanju od najmanje šest meseci i ako ga delo za koje je osuđen čini nedostojnim za vršenje funkcije;
	2) ako izgubi radnu sposobnost;
	3) se utvrdi da funkciju vrši suprotno članu 144. ovog zakona;
	4) ako se utvrdi da funkciju obavlja nestručno i nesavesno;
	5) ako se utvrdi da ne ispunjava uslove za izbor iz člana 141. ovog zakona;
	6) podnese ostavku.
	Inicijativu za razrešenje predsednika ili člana Republičke komisije može podneti svako lice, nadležnom odboru.
	Nadležni odbor, podnosi Narodnoj skupštini obrazloženi predlog za razrešenje predsednika ili člana Republičke komisije sa dokazima za njegovo razrešenje.
	Predsedniku, odnosno članu Republičke komisije mora se omogućiti da se u Narodnoj skupštini izjasni o razlozima za njegovo razrešenje.
	Ako predsednik, odnosno član Republičke komisije 
	bude razrešen, novi predsednik, odnosno član Republičke komisije bira se u 
	roku od 90 dana od dana razrešenja.
	U slučaju razrešenja predsednika Republičke 
	komisije, funkciju predsednika vrši zamenik predsednika iz člana 140. stav 
	8. ovog zakona, do izbora novog predsednika.
	*Službeni glasnik RS, broj 68/2015 
	Način rada Republičke komisije
	Član 146.
	Republička komisija radi i odlučuje u većima od tri člana.
	Svako veće čine najmanje dva člana koja su izabrana u skladu sa članom 141. stav 3. ovog zakona, od kojih je jedan predsednik veća.
	Za punovažno odlučivanje na sednici veća potrebno je prisustvo svih članova veća.
	U slučaju odsustva člana veća njega može zameniti predsednik Republičke komisije ili član Republičke komisije iz drugog veća, koga odredi predsednik Republičke komisije. 
	
	Brisan je raniji stav 5. (vidi član 69. Zakona - 
	68/2015-4)
	Članovi veća mogu na sopstvenu inicijativu odlučiti da u radu veća učestvuje i veštak, ako procene da je to potrebno radi pravilnog utvrđivanja činjeničnog stanja i donošenja odluke.
	Za veštaka se ne može imenovati lice koje je sa stranom u postupku, u odnosu koji odgovara odnosu predstavnika naručioca i ponuđača iz člana 29. ovog zakona. 
	
	Naknadu troškova i nagradu veštaku plaća strana koja ga je angažovala, prema tarifi koju utvrđuje Republička komisija. 
	
	Veštak nema pravo glasa u odlučivanju.
	Republička komisija usvaja načelne pravne stavove u vezi sa primenom propisa iz njene nadležnosti na opštoj sednici na kojoj učestvuju predsednik i svi članovi Republičke komisije.
	Opštu sednicu saziva predsednik Republičke komisije po potrebi, na zahtev četiri člana ili kada između veća nastane nesaglasnost u primeni propisa.
	Način rada Republičke komisije bliže se uređuje Poslovnikom o radu Republičke komisije.
	Poslovnik donosi Republička komisija dvotrećinskom većinom glasova, članova i predsednika Republičke komisije.
	Odgovornost za rad
	Član 147.
	Republička komisija za svoj rad odgovara Narodnoj skupštini.
	Republička komisija dostavlja Narodnoj skupštini 
	godišnji izveštaj o svom radu do 31. marta tekuće godine za prethodnu 
	godinu u kojem posebno navodi:
	1) postupke koji su delimično ili potpuno poništeni;
	2) postupke u kojima je donela odluku da podneti zahtev za zaštitu prava ne zadržava, odnosno zadržava dalje aktivnosti u postupku javne nabavke;
	3) naručioce koji nisu dostavili traženu dokumentaciju i izveštaje;
	4) kontrole koje je izvršila kod naručilaca, rezultate tih kontrola i mere koje je preduzela da se utvrđene nepravilnosti otklone;
	5) naručioce koji nisu poštovali uputstva Republičke komisije i nisu otklonili nepravilnosti;
	6) nepravilnosti koje su česte u postupcima javnih nabavki i aktivnosti koje je preduzela da se uočene nepravilnosti otklone;
	7) ugovore koje je poništila;
	8) naručioce i odgovorna lica naručioca kojima je izrečena novčana kazna;
	9) prekršajne postupke koje je pokrenula;
	10) rešenja u prekršajnom postupku koje je donela;
	11) odluke Upravnog suda i Višeg prekršajnog suda u vezi sa odlukama Republičke komisije;
	12) druge aktivnosti koje preuzima radi zaštite prava;
	13) postupke u kojima nije postupila u rokovima koje predviđa ovaj zakon i razlozima za kašnjenje;
	14) statistiku koja je od značaja za praćenje pojava u postupku zaštite prava;
	15) probleme na koje nailazi u svom radu.
	Ako je nadležnom odboru dostavljena predstavka naručioca ili ponuđača, odnosno drugog zainteresovanog lica koje smatra da su njegova prava ozbiljno povređena u postupku pred Republičkom komisijom, ili ako na drugi način dođe do saznanja koja ukazuju na nestručno i nesavesno obavljanje funkcije od strane članova tog organa, nadležni odbor može zahtevati od Republičke komisije da u određenom roku dostavi izveštaj o svakom pojedinačnom predmetu u kojem je odlučivala. 
	
	U slučaju iz stava 3. ovog člana Republička komisija je u obavezi da nadležnom odboru u ostavljenom roku dostavi celokupnu dokumentaciju o određenom predmetu, a član veća Republičke komisije koje je odlučivalo u tom predmetu može biti pozvan da pred nadležnim odborom usmeno obrazloži stav Republičke komisije o predmetu i donetoj odluci.
	*Službeni glasnik RS, broj 68/2015 
	2. Postupak zaštite prava 
	Aktivna legitimacija u postupku 
	Član 148.
	Zahtev za zaštitu prava može da podnese ponuđač, 
	podnosilac prijave, kandidat, odnosno zainteresovano lice, koji ima interes za dodelu ugovora, odnosno 
	okvirnog sporazuma u konkretnom postupku javne nabavke i koji je pretrpeo 
	ili bi mogao da pretrpi štetu zbog postupanja naručioca protivno odredbama 
	ovog zakona (u daljem tekstu: 
	podnosilac zahteva).
	Brisan je raniji stav 2. (vidi član 71. Zakona - 68/2015-4)
	Zahtev za zaštitu prava može da podnese Uprava za javne nabavke, Državna revizorska institucija, javni pravobranilac i građanski nadzornik. 
	
	Organi i organizacije iz stava 2. ovog člana nisu dužni da podnose zahtev za zaštitu prava na zahtev lica iz 
	stava 1. ovog člana ako to lice nije iskoristilo pravo na podnošenje zahteva.
	U slučaju podnošenja zahteva za zaštitu prava iz 
	stava 2. ovog člana shodno se primenjuju odredbe ovog zakona koje se primenjuju u slučaju podnošenja zahteva od strane podnosioca zahteva iz stava 1. ovog člana, osim odredbe člana 156. stav 1. ovog zakona.
	Na pitanja postupka zaštite prava koja nisu uređena ovim zakonom shodno se primenjuju odredbe zakona kojim se uređuje upravni postupak.
	*Službeni glasnik RS, broj 68/2015 
	Rokovi i način podnošenja zahteva za zaštitu prava 
	Član 149.
	Zahtev za zaštitu prava podnosi se naručiocu, a 
	kopija se istovremeno dostavlja Republičkoj komisiji.
	Zahtev za zaštitu prava može se podneti u toku 
	celog postupka javne nabavke, protiv svake radnje naručioca, osim ako ovim 
	zakonom nije drugačije određeno.
	Zahtev za zaštitu prava kojim se osporava vrsta 
	postupka, sadržina poziva za podnošenje ponuda ili konkursne dokumentacije 
	smatraće se blagovremenim ako je primljen od strane naručioca najkasnije 
	sedam dana pre isteka roka za podnošenje ponuda, a u postupku javne nabavke 
	male vrednosti i kvalifikacionom postupku ako je primljen od strane naručioca 
	tri dana pre isteka roka za podnošenje ponuda, bez obzira na način dostavljanja 
	i ukoliko je podnosilac zahteva u skladu sa članom 63. stav 2. ovog zakona 
	ukazao naručiocu na eventualne nedostatke i nepravilnosti, a naručilac iste 
	nije otklonio.
	Zahtev za zaštitu prava kojim se osporavaju radnje 
	koje naručilac preduzme pre isteka roka za podnošenje ponuda, a nakon isteka 
	roka iz stava 3. ovog člana, smatraće se blagovremenim ukoliko je podnet 
	najkasnije do isteka roka za podnošenje ponuda.
	Odredbe st. 3. i 4. ovog člana ne primenjuju se u 
	slučaju pregovaračkog postupka bez objavljivanja poziva za podnošenje ponuda, 
	ako podnosilac zahteva ili sa njim povezano lice nije učestvovao u tom 
	postupku.
	Posle donošenja odluke o dodeli ugovora, odluke o 
	zaključenju okvirnog sporazuma, odluke o priznavanju kvalifikacije i odluke o 
	obustavi postupka, rok za podnošenje zahteva za zaštitu prava je deset dana 
	od dana objavljivanja odluke na Portalu javnih nabavki, a pet dana u postupku 
	javne nabavke male vrednosti i donošenja odluke o dodeli ugovora na osnovu 
	okvirnog sporazuma u skladu sa članom 40a ovog zakona.
	Zahtevom za zaštitu prava ne mogu se osporavati 
	radnje naručioca preduzete u postupku javne nabavke ako su podnosiocu zahteva 
	bili ili mogli biti poznati razlozi za njegovo podnošenje pre isteka roka za 
	podnošenje zahteva iz st. 3. i 4. ovog člana, a podnosilac zahteva ga nije 
	podneo pre isteka tog roka.
	Ako je u istom postupku javne nabavke ponovo 
	podnet zahtev za zaštitu prava od strane istog podnosioca zahteva, u tom 
	zahtevu se ne mogu osporavati radnje naručioca za koje je podnosilac zahteva 
	znao ili mogao znati prilikom podnošenja prethodnog zahteva.
	Zahtev za zaštitu prava ne zadržava dalje 
	aktivnosti naručioca u postupku javne nabavke u skladu sa odredbama člana 
	150. ovog zakona.
	Naručilac objavljuje obaveštenje o podnetom zahtevu 
	za zaštitu prava na Portalu javnih nabavki i na svojoj internet stranici 
	najkasnije u roku od dva dana od dana prijema zahteva za zaštitu prava, koje 
	sadrži podatke iz Priloga 3LJ.
	*Službeni glasnik RS, broj 68/2015 
	Posledice podnetog zahteva za zaštitu prava i privremene mere 
	 
	
	Član 150.
	U slučaju podnetog zahteva za zaštitu prava 
	naručilac ne može doneti odluku o dodeli ugovora, odluku o zaključenju 
	okvirnog sporazuma, odluku o priznavanju kvalifikacije i odluku o obustavi 
	postupka, niti može zaključiti ugovor o javnoj nabavci pre donošenja odluke o 
	podnetom zahtevu za zaštitu prava, osim u slučaju pregovaračkog postupka iz 
	člana 36. stav 1. tačka 3) ovog zakona.
	Odgovorno lice naručioca može doneti odluku da 
	naručilac preduzme aktivnosti iz stava 1. ovog člana pre donošenja odluke o 
	podnetom zahtevu za zaštitu prava, kada bi zadržavanje aktivnosti naručioca u 
	postupku javne nabavke, odnosno u izvršenju ugovora o javnoj nabavci 
	prouzrokovalo velike teškoće u radu ili poslovanju naručioca koje su 
	nesrazmerne vrednosti javne nabavke, a koja mora biti obrazložena.
	Republička komisija, na predlog naručioca, može 
	dozvoliti naručiocu da preduzme aktivnosti iz stava 1. ovog člana pre 
	donošenja odluke o podnetom zahtevu za zaštitu prava, kada bi zadržavanje 
	aktivnosti naručioca u postupku javne nabavke, odnosno u izvršenju ugovora o 
	javnoj nabavci značajno ugrozilo interes Republike Srbije.
	Ako je zahtev za zaštitu prava podnet nakon 
	zaključenja ugovora u skladu sa članom 112. stav 2. ovog zakona naručilac ne 
	može izvršiti ugovor o javnoj nabavci do donošenja odluke o podnetom zahtevu 
	za zaštitu prava, osim ako su ispunjeni uslovi iz st. 2. i 3. ovog člana i 
	ako naručilac ili Republička komisija na predlog naručioca ne odluči 
	drugačije.
	Ako naručilac smatra da postoje uslovi iz stava 3. 
	ovog člana, dužan je da odmah po prijemu, bez prethodne provere, zahtev za 
	zaštitu prava i kompletnu dokumentaciju iz postupka javne nabavke dostavi 
	Republičkoj komisiji sa obrazloženim predlogom za donošenje odluke Republičke 
	komisije.
	Ako utvrdi da su ispunjeni uslovi, Republička 
	komisija donosi rešenje kojim usvaja predlog naručioca iz stava 5. ovog člana 
	u roku od pet dana od dana prijema predloga i kompletne dokumentacije.
	Odluku iz stava 2. ovog člana, naručilac bez 
	odlaganja dostavlja Republičkoj komisiji i objavljuje na Portalu javnih nabavki 
	i na svojoj internet stranici.
	Ako je zahtev za zaštitu prava uložen u slučaju 
	sprovođenja pregovaračkog postupka iz člana 36. stav 1. tačka 3) ovog zakona, 
	podnosilac zahteva može predložiti da Republička komisija donese rešenje 
	kojim se zabranjuje naručiocu da zaključi, odnosno izvrši ugovor o javnoj 
	nabavci.
	Republička komisija će u roku od pet dana rešenjem 
	usvojiti predlog podnosioca zahteva iz stava 8. ovog člana, ukoliko utvrdi 
	da bi zaključenje, odnosno izvršenje ugovora o javnoj nabavci bez prethodne 
	provere pravilnosti postupka moglo da prouzrokuje znatnu štetu po javna 
	sredstva.
	Ako Republička komisija donese rešenje iz stava 9. 
	ovog člana, naručilac ne može zaključiti, odnosno izvršiti ugovor o javnoj 
	nabavci.
	Naručilac može da odluči da zaustavi dalje 
	aktivnosti u slučaju podnošenja zahteva za zaštitu prava, pri čemu je dužan 
	da u obaveštenju o podnetom zahtevu za zaštitu prava navede da zaustavlja dalje 
	aktivnosti u postupku javne nabavke.
	Odredbe ovog člana shodno se primenjuju i na 
	okvirni sporazum.
	*Službeni glasnik RS, broj 68/2015 
	Sadržina zahteva za zaštitu prava
	Član 151.
	Zahtev za zaštitu prava sadrži:
	1) naziv i adresu podnosioca zahteva i lice za kontakt;
	2) naziv i adresu naručioca;
	3) podatke o javnoj nabavci koja je predmet zahteva, odnosno o odluci naručioca;
	4) povrede propisa kojima se uređuje postupak javne nabavke;
	5) činjenice i dokaze kojima se povrede dokazuju;
	6) potvrdu o uplati takse iz člana 156. ovog zakona;
	7) potpis podnosioca.
	Ako podneti zahtev za zaštitu prava ne sadrži sve 
	obavezne elemente iz stava 1. ovog člana, naručilac će takav zahtev odbaciti 
	zaključkom.
	Zaključak iz stava 2. ovog člana naručilac dostavlja 
	podnosiocu zahteva i Republičkoj komisiji u roku od tri dana od dana 
	donošenja.
	Protiv zaključka naručioca iz stava 2. ovog člana 
	podnosilac zahteva može u roku od tri dana od dana prijema zaključka podneti 
	žalbu Republičkoj komisiji, dok kopiju žalbe istovremeno dostavlja naručiocu.
	*Službeni glasnik RS, broj 68/2015 
	Prethodna provera zahteva za zaštitu prava
	Član 152. 
	Po prijemu zahteva za zaštitu prava, naručilac proverava da li je zahtev podnet u roku i da li je izjavljen od strane lica koje ima aktivnu legitimaciju.
	Ako je zahtev za zaštitu prava neblagovremen ili ga je podnelo lice koje nema aktivnu legitimaciju, naručilac će takav zahtev odbaciti zaključkom.
	Zaključak iz stava 2. ovog člana naručilac dostavlja 
	podnosiocu zahteva i Republičkoj komisiji u roku od tri dana od dana 
	donošenja.
	Protiv zaključka iz stava 2. ovog člana podnosilac zahteva može, u roku od tri dana od dana prijema tog zaključka podneti žalbu Republičkoj komisiji dok kopiju žalbe istovremeno dostavlja naručiocu.
	Nakon prijema žalbe naručilac će u roku od tri 
	dana dostaviti Republičkoj komisiji potrebnu dokumentaciju iz postupka javne 
	nabavke radi odlučivanja o žalbi.
	*Službeni glasnik RS, broj 68/2015 
	Postupanje naručioca posle prethodnog ispitivanja zahteva za zaštitu prava
	Član 153.
	Posle prethodnog ispitivanja, u roku od pet dana od dana prijema urednog zahteva za zaštitu prava, naručilac će:
	1) rešenjem usvojiti zahtev za zaštitu prava;
	2) dostaviti Republičkoj komisiji odgovor u kojem 
	će se izjasniti na sve navode zahteva za zaštitu prava i kompletnu 
	dokumentaciju iz postupka javne nabavke, radi odlučivanja o zahtevu za 
	zaštitu prava.
	Rešenje iz stava 1. tačka 1) ovog člana naručilac dostavlja podnosiocu zahteva, ponuđačima i Republičkoj komisiji u roku od tri dana od dana donošenja.
	Ukoliko rešenjem iz stava 1. tačka 1) ovog člana 
	naručilac nije usvojio sve navode zahteva za zaštitu prava, podnosilac 
	zahteva može pisanim izjašnjenjem nastaviti postupak pred Republičkom 
	komisijom u roku od tri dana od dana prijema rešenja o čemu istovremeno 
	obaveštava naručioca.
	U slučaju iz stava 3. ovog člana naručilac je 
	dužan da u roku od tri dana od dana prijema pisanog izjašnjenja podnosioca 
	zahteva kompletnu dokumentaciju iz postupka javne nabavke dostavi 
	Republičkoj komisiji.
	U slučaju iz stava 1. tačka 2) ovog člana naručilac je dužan da pismeno, u roku od tri dana od dana dostavljanja zahteva Republičkoj komisiji, obavesti podnosioca zahteva.
	Posle prijema pismenog obaveštenja o povlačenju zahteva za zaštitu prava, naručilac, odnosno Republička komisija će zaključkom obustaviti postupak zaštite prava.
	*Službeni glasnik RS, broj 68/2015 
	Postupak pred Republičkom komisijom
	Član 154.
	Nakon prijema pisanog izjašnjenja podnosioca zahteva 
	za nastavak postupka pred Republičkom komisijom ili odgovora naručioca iz 
	člana 153. ovog zakona, Republička komisija utvrđuje da li:
	1) je zahtev za zaštitu prava, odnosno pisano 
	izjašnjenje podnet u roku;
	2) podnosilac zahteva ima aktivnu legitimaciju;
	3) zahtev sadrži sve obavezne elemente iz člana 
	151. ovog zakona.
	Brisan je raniji stav 2. (vidi član 77. Zakona - 
	68/2015-4)
	Republička komisija će zaključkom odbaciti zahtev 
	za zaštitu prava ako utvrdi da nije ispunjen neki od uslova iz stava 1. tač. 
	1) do 3) ovog člana.
	Republička komisija može pre donošenja svoje odluke da traži dodatnu dokumentaciju, podatke, objašnjenja i mišljenja od naručioca, podnosioca zahteva ili drugih učesnika u postupku, Uprave za javne nabavke i drugih lica i da ostvari uvid u ostale dokumente kod stranaka u postupku javne nabavke, kao i da prikupi druge podatke za donošenje odluke.
	Sva lica i organi iz stava 4. ovog člana dužni su da postupaju u roku koji je Republička komisija odredila u zahtevu za dobijanje dokumentacije, podataka, objašnjenja i mišljenja.
	U slučaju da ponuđač ili naručilac nisu dostavili traženu dokumentaciju, podatke, objašnjenja ili mišljenja u roku iz stava 5. ovog člana Republička komisija će doneti odluku prema stanju raspoloživih dokaza u predmetu, odnosno sumnja koja je posledica izostanka navedenih dokaza, biće uzeta na štetu stranke koja nije postupila po nalogu.
	*Službeni glasnik RS, broj 68/2015 
	Održavanje usmene rasprave
	Član 155.
	Stranke u postupku mogu predložiti da se održi usmena rasprava ako složenost činjenične ili pravne situacije to zahteva.
	Podnosilac zahteva može predložiti održavanje usmene rasprave u zahtevu za zaštitu prava, a naručilac u odgovoru na zahtev.
	O predlogu za održavanje usmene rasprave odlučuje Republička komisija.
	Usmena rasprava je javna i održava se u prostorijama Republičke komisije.
	Javnost će biti isključena ukoliko je to potrebno radi zaštite poslovne tajne u smislu zakona kojim se uređuju zaštita poslovne tajne ili zaštite podataka u smislu zakona kojim se uređuje tajnost podataka.
	O usmenoj raspravi sačinjava se zapisnik.
	Taksa i troškovi postupka
	Član 156.
	Podnosilac zahteva za zaštitu prava je dužan da na 
	određeni račun budžeta Republike Srbije uplati taksu od:
	1) 60.000 dinara u postupku javne nabavke male 
	vrednosti i pregovaračkom postupku bez objavljivanja poziva za podnošenje 
	ponuda;
	2) 120.000 dinara ako se zahtev za zaštitu prava 
	podnosi pre otvaranja ponuda i ako procenjena vrednost nije veća od 
	120.000.000 dinara;
	3) 250.000 dinara ako se zahtev za zaštitu prava 
	podnosi pre otvaranja ponuda i ako je procenjena vrednost veća od 120.000.000 
	dinara;
	4) 120.000 dinara ako se zahtev za zaštitu prava 
	podnosi nakon otvaranja ponuda i ako procenjena vrednost nije veća od 
	120.000.000 dinara;
	5) 120.000 dinara ako se zahtev za zaštitu prava 
	podnosi nakon otvaranja ponuda i ako zbir procenjenih vrednosti svih osporenih 
	partija nije veća od 120.000.000 dinara, ukoliko je nabavka oblikovana po 
	partijama;
	6) 0,1% procenjene vrednosti javne nabavke, odnosno 
	ponuđene cene ponuđača kojem je dodeljen ugovor, ako se zahtev za zaštitu 
	prava podnosi nakon otvaranja ponuda i ako je ta vrednost veća od 120.000.000 
	dinara;
	7) 0,1% zbira procenjenih vrednosti svih osporenih 
	partija javne nabavke, odnosno ponuđene cene ponuđača kojima su dodeljeni 
	ugovori, ako se zahtev za zaštitu prava podnosi nakon otvaranja ponuda i ako 
	je ta vrednost veća od 120.000.000 dinara.
	Svaka stranka u postupku snosi troškove koje prouzrokuje svojim radnjama.
	Ako je zahtev za zaštitu prava osnovan, naručilac mora podnosiocu zahteva za zaštitu prava na pisani zahtev nadoknaditi troškove nastale po osnovu zaštite prava.
	Ako zahtev za zaštitu prava nije osnovan, podnosilac zahteva za zaštitu prava mora naručiocu na pisani zahtev nadoknaditi troškove nastale po osnovu zaštite prava.
	Ako je zahtev za zaštitu prava delimično usvojen, Republička komisija odlučuje da li će svaka stranka snositi svoje troškove ili će troškovi biti podeljeni srazmerno usvojenom zahtevu za zaštitu prava.
	Stranke u zahtevu moraju precizno da navedu troškove za koje traže naknadu.
	Naknadu troškova moguće je tražiti do donošenja odluke naručioca, odnosno Republičke komisije o podnetom zahtevu za zaštitu prava.
	O troškovima odlučuje Republička komisija. Odluka Republičke komisije je izvršni naslov.
	*Službeni glasnik RS, broj 68/2015 
	Odluka Republičke komisije
	Član 157.
	Republička komisija odlučuje u granicama podnetog zahteva za zaštitu prava i dužna je da se izjasni o svim navodima podnosioca zahteva, kao i o povredama za koje podnosilac zahteva nije znao, a koje su uticale na odluku naručioca u postupku javne nabavke.
	Republička komisija po službenoj dužnosti ispituje i da li su ispunjeni 
	zakonski uslovi za primenu određenog postupka javne nabavke, da li su 
	prekršene odredbe zakona zbog kojih se ugovor može poništiti ili je ugovor 
	ništav, kao i da li postoje razlozi zbog kojih 
	postupak javne nabavke ne može da se okonča na zakonit način.
	U slučaju iz stava 2. ovog člana Republička komisija može nastaviti postupak i ako podnosilac zahteva za zaštitu prava povuče zahtev.
	Republička komisija će izvesti dokaze za koje oceni da su od uticaja za donošenje pravilne i zakonite odluke o podnetom zahtevu za zaštitu prava.
	Republička komisija zaključkom:
	1) odbacuje zahtev za zaštitu prava, odnosno 
	pisano izjašnjenje o nastavku postupka pred Republičkom komisijom;
	2) obustavlja postupak na osnovu prijema pismenog obaveštenja o odustajanju od zahteva za zaštitu prava pre donošenja odluke;
	3) odbacuje žalbu kao nedopuštenu, neblagovremenu ili izjavljenu od strane neovlašćenog lica;
	4) odbacuje zahtev za pokretanje prekršajnog postupka.
	Republička komisija rešenjem:
	1) usvaja zahtev za zaštitu prava kao osnovan, u 
	celini ili delimično poništava postupak javne nabavke;
	2) odbija zahtev za zaštitu prava kao neosnovan;
	3) potvrđuje ili poništava zaključak naručioca;
	4) brisana je (vidi član 79. Zakona - 68/2015-4)
	5) usvaja ili odbija predlog naručioca iz člana 30. stav 3. ovog zakona;
	6) usvaja ili odbija predlog iz člana 150. 
	stav 5. i člana 150. stav 8. ovog zakona;
	7) izriče novčane kazne;
	8) poništava ugovor;
	9) odlučuje u prekršajnom postupku.
	Republička komisija je dužna da obrazloži svoju odluku i 
	može da naručiocu naloži preduzimanje određenih radnji u roku od najduže 25 dana u svrhu pravilnog i zakonitog okončanja konkretnog postupka javne nabavke. 
	
	*Službeni glasnik RS, broj 68/2015  
	
	Rok za donošenje i dostavljanje odluke
	Član 158.
	Republička komisija je dužna da o zahtevu za 
	zaštitu prava odluči rešenjem u roku od 20 dana od dana prijema kompletne 
	dokumentacije potrebne za utvrđivanje činjeničnog stanja i odlučivanje.
	O žalbi protiv zaključka naručioca Republička komisija je dužna da odluči u roku od osam dana od dana prijema žalbe.
	Brisan je raniji stav 3. (vidi član 80. Zakona - 
	68/2015-4)
	Rok iz stava 1. ovog člana, se izuzetno, u naročito opravdanim slučajevima, može produžiti za 15 dana, o čemu se uz obrazloženje produženja roka, obaveštavaju podnosilac zahteva i naručilac. 
	
	Republička komisija je dužna da odluku iz st. 1. i 
	2. ovog člana dostavi naručiocu, podnosiocu zahteva i izabranom ponuđaču u 
	roku od pet dana od dana donošenja.
	Odluka Republičke komisije se odmah nakon dostavljanja strankama u postupku, objavljuje na internet stranici Republičke komisije i na Portalu javnih nabavki.
	Naručilac je dužan da obavesti sve učesnike u postupku o donetoj odluci Republičke komisije.
	*Službeni glasnik RS, broj 68/2015 
	Pravo na upravni spor
	Član 159.
	Protiv odluke Republičke komisije ne može se izjaviti žalba.
	Protiv odluke Republičke komisije može se pokrenuti upravni spor u roku od 30 dana od dana prijema odluke.
	Upravni spor može se pokrenuti i kada Republička komisija nije donela i dostavila odluku u rokovima predviđenim članom 158. ovog zakona.
	Pokretanje upravnog spora ne odlaže izvršenje odluke Republičke komisije.
	3. Posebna ovlašćenja Republičke komisije
	Dostavljanje izveštaja i dokumentacije
	Član 160.
	Naručilac je dužan da postupi po nalozima Republičke komisije sadržanim u njenoj odluci u roku predviđenom tom odlukom.
	Republička komisija može da zahteva od naručioca da podnese izveštaj, dokumentaciju i izjave predstavnika naručioca o sprovođenju odluke Republičke komisije.
	Naručilac je dužan da izveštaj, dokumentaciju i izjave iz prethodnog stava podnese u roku koji određuje Republička komisija.
	Кontrola kod naručioca
	Član 161.
	Članovi republičke komisije mogu sprovesti kontrolu izvršenja odluke Republičke komisije.
	Republička komisija obaveštava naručioca o sprovođenju kontrole, najkasnije tri dana pre otpočinjanja kontrole.
	Ako se osnovano sumnja da postoji opasnost uklanjanja ili izmena dokaza koji se nalaze kod naručioca, može se sprovesti nenajavljena kontrola kod naručioca.
	Кontrolu kod naručioca sprovode najmanje dva člana veća Republičke komisije koje je odlučivalo u postupku povodom kojeg se sprovodi kontrola.
	O sprovedenoj kontroli kod naručioca sačinjava se zapisnik.
	Član Republičke komisije koji sprovodi kontrolu ovlašćen je da:
	1) izvrši pregled i kopiranje dokumentacije u vezi sa predmetnom javnom nabavkom;
	2) zapečati poslovne prostorije i dokumenta za vreme kontrole;
	3) uzme izjave od predstavnika naručioca i drugih zaposlenih kod naručioca, a ako je potrebna posebna pisana izjava odrediće rok za dostavljanje izjave Republičkoj komisiji.
	Predstavnici naručioca imaju pravo da prisustvuju kontroli i da daju svoje primedbe koje se unose u zapisnik o kontroli. 
	
	Novčana kazna
	Član 162.
	Republička komisija će rešenjem izreći novčanu kaznu naručiocu u iznosu od 80.000 do 1.000.000 dinara i odgovornom licu naručioca u iznosu od 20.000 do 80.000 dinara, ako naručilac:
	1) po podnetom zahtevu za zaštitu prava ne postupi na način i u roku određenom u članu 153. stav 1. ovog zakona;
	2) ne dostavi dodatnu dokumentaciju, podatke, objašnjenja ili mišljenja, nakon zahteva Republičke komisije i u roku koji odredi Republička komisija;
	3) ne dostavi izveštaj i izjave predstavnika naručioca o sprovedenoj odluci Republičke komisije;
	4) ne omogući kontrolu u skladu sa članom 161. ovog zakona;
	5) nije postupio u skladu sa odlukom Republičke komisije.
	Novčanu kaznu iz stava 1. ovog člana izriče veće Republičke komisije koje odlučuje o zahtevu za zaštitu prava.
	Rešenje iz stava 1. ovog člana Republička komisija objavljuje na svojoj internet stranici.
	Poništenje ugovora
	Član 163.
	Republička komisija može sama ili na zahtev podnosioca zahteva ili zainteresovanog lica, poništiti ugovor o javnoj nabavci ako utvrdi da je naručilac:
	1) zaključio ugovor o javnoj nabavci primenom pregovaračkog postupka bez objavljivanja poziva za podnošenje ponuda, a za primenu tog postupka nisu postojali uslovi predviđeni ovim zakonom i nije objavio obaveštenje o pokretanju postupka i odluku o dodeli ugovora;
	2) zaključio ugovor o javnoj nabavci pre isteka roka za podnošenje zahteva za zaštitu prava;
	3) zaključio ugovor o javnoj nabavci nakon podnošenja zahteva za zaštitu prava, a pre odluke Republičke komisije;
	4) zaključio ugovor o javnoj nabavci suprotno odluci Republičke komisije iz člana 150. ovog zakona;
	5) zaključio ugovor o javnoj nabavci kršeći odredbe i uslove okvirnog sporazuma.
	Zahtev za poništenje ugovora dostavlja se uz zahtev za zaštitu prava ili u roku od 30 dana od dana saznanja za razlog poništenja, a najkasnije u roku od godinu dana od zaključenja ugovora.
	Poništenjem ugovor o javnoj nabavci prestaje, a ugovorne strane su dužne vratiti ono što su primile po osnovu takvog ugovora. 
	
	Ako se ono što je primljeno po osnovu poništenog ugovora o javnoj nabavci ne može vratiti ili ako se priroda onog što je primljeno protivi vraćanju, naručilac je dužan da savesnom dobavljaču plati za isporučena dobra, pružene usluge, odnosno izvedene radove. 
	
	Ukoliko bi poništenje ugovora o javnoj nabavci imalo nesrazmerne posledice po rad ili poslovanje naručioca ili interese Republike Srbije, Republička komisija neće poništiti ugovor o javnoj nabavci, ali može skratiti rok važenja ugovora ili izreći novčanu kaznu iz člana 162. ovog zakona.
	Republička komisija će podneti tužbu za utvrđivanje ništavosti ugovora o javnoj nabavci kada na bilo koji način sazna da je zaključen ugovor o javnoj nabavci ništav.
	Zabrana zloupotrebe zahteva za zaštitu prava
	Član 164.
	Zabranjeno je podnošenje zahteva za zaštitu prava radi ostvarenja nekog drugog cilja, a ne onog zbog kojeg je to pravo priznato. 
	
	Brisani su raniji st. 2. i 3. (vidi član 81. 
	Zakona - 68/2015-4)
	Republička komisija će podnosiocu zahteva za kojeg je utvrdila da je zloupotrebio zahtev za zaštitu prava izreći novčanu kaznu iz člana 162. ovog zakona.
	Prekršajni postupak
	Član 165.
	Republička komisija vodi prekršajni postupak u prvom stepenu za prekršaje propisane ovim zakonom.
	Prekršajni postupak vodi veće Republičke komisije u čijem radu ne mogu učestvovati članovi Republičke komisije koji su učestvovali u radu veća koje je odlučivalo u postupku zaštite prava u vezi sa istim postupkom nabavke.
	Prekršajni postupak pred Republičkom komisijom pokreće se na zahtev Uprave za javne nabavke, Državne revizorske institucije, drugog ovlašćenog organa ili po službenoj dužnosti, odmah po saznanju za prekršaj. 
	
	Protiv prvostepenog rešenja o prekršaju može se izjaviti žalba Višem prekršajnom sudu.
	Predlog za razrešenje odgovornog lica
	Član 166.
	Republička komisija može podneti predlog za razrešenje rukovodioca ili odgovornog lica naručioca za kojeg utvrdi da uprkos izrečenim novčanim kaznama u postupku zaštite prava ili prekršajnom postupku ne postupa u skladu sa odlukama Republičke komisije ili nastavlja da grubo krši odredbe ovog zakona. 
	
	Predlog za razrešenje podnosi se organu koji vrši nadzor nad radom, odnosno poslovanjem naručioca.
	4. Posebno ovlašćenje organizacije nadležne za zaštitu konkurencije
	Član 167.
	Organizacija nadležna za zaštitu konkurencije, može ponuđaču, odnosno zainteresovanom licu izreći meru zabrane učešća u postupku javne nabavke ako utvrdi da je ponuđač, odnosno zainteresovano lice povredilo konkurenciju u postupku javne nabavke u smislu zakona kojim se uređuje zaštita konkurencije. 
	
	Mera iz stava 1. ovog člana može trajati do dve godine.
	Protiv odluke iz stava 1. ovog člana može se pokrenuti upravni spor u roku od 30 dana od dana prijema odluke.
	IX. NIŠTAVOST UGOVORA
	Ništavi ugovori o javnoj nabavci
	Član 168.
	Ništavi su ugovori o javnoj nabavci:
	1) koji su zaključeni bez prethodno sprovedenog postupka javne nabavke, a koji je naručilac bio dužan da sprovede prema odredbama ovog zakona;
	2) koji su zaključeni suprotno odredbama ovog zakona o sprečavanju korupcije i sukoba interesa;
	3) kod kojih naručilac ovlasti treće lice, koje nije naručilac, da zaključi ugovor da bi se na taj način izbegla primena ovog zakona;
	4) koji predstavljaju izmene i dopune prvobitnog ugovora zaključene u suprotnosti sa odredbama ovog zakona;
	5) koji su zaključeni protivno odluci Republičke komisije.
	X. КAZNENE ODREDBE
	Prekršaji naručioca
	Član 169.
	Novčanom kaznom od 100.000 do 1.000.000 dinara kazniće se za prekršaj naručilac, ako:
	1) ne zaštiti podatke o ponudi i ponuđaču (član 14);
	2) ne evidentira sve faze postupka javne nabavke, ne vodi evidenciju o zaključenim ugovorima o javnoj nabavci ili ako ne čuva dokumentaciju iz postupka javne nabavke (član 16);
	3) ne obavlja komunikaciju na način propisan ovim 
	zakonom ili ne objavi interni akt i interni plan za sprečavanje korupcije u 
	javnim nabavkama (čl. 20, 21. i 22);
	4) ne objavi ili ne dostavi poziv za podnošenje 
	ponuda, konkursnu dokumentaciju, izmene i dopune konkursne dokumentacije ili 
	odgovor na zahtev za pojašnjenjem konkursne dokumentacije i druge oglase (čl. 
	57, 62. i 63);
	5) ne poštuje odredbe o određivanju i korišćenju tehničkih specifikacija i standarda (čl. 70 – 74);
	6) donese odluku o dodeli ugovora, a nisu ispunjeni uslovi za primenu izuzetka (član 107. stav 4);
	7) ne donese odluku u roku iz člana 108. stav 2. ovog zakona;
	8) nakon što je obustavio postupak javne nabavke iz razloga predviđenih u članu 109. stav 2. ovog zakona ponovo pokrene postupak javne nabavke u istoj budžetskoj godini, odnosno u narednih šest meseci;
	9) ako ne omogući ponuđaču, odnosno podnosiocu prijave uvid u dokumentaciju o sprovedenom postupku javne nabavke (član 110);
	10) ne dostavi izveštaj Upravi za javne nabavke (čl. 132. i 133);
	11) nema zaposlenog službenika za javne nabavke ili ako ne omogući licu zaposlenom na poslovima za javne nabavke da stekne sertifikat službenika za javne nabavke (član 134).
	Za prekršaj iz stava 1. ovog člana kazniće se i odgovorno lice naručioca novčanom kaznom od 30.000 do 80.000 dinara.
	Novčanom kaznom od 200.000 do 1.500.000 dinara kazniće se za prekršaj naručilac, ako:
	1) nabavi dobra, usluge ili radove bez primene ovog zakona kada nisu postojali razlozi za izuzeće od primene ovog zakona (čl. 7, 
	7a,122 i 128);
	2) ne odbije ponudu lica koja su učestvovala u planiranju javne nabavke, pripremala konkursnu dokumentaciju ili pojedine njene delove ili su ta lica sarađivala sa ponuđačem (član 23);
	3) zaključi ugovor o javnoj nabavci u slučaju postojanja sukoba interesa (čl. 29. i 30);
	4) sprovede postupak javne nabavke koji nije otvoren ili restriktivni postupak, a da za to nisu postojali uslovi (čl. 34 – 39);
	5) ne donese plan javnih nabavki, ne objavi plan 
	javnih nabavki ili ako ne poštuje pravila o sačinjavanju plana javnih nabavki 
	(član 51);
	6) pokrene postupak javne nabavke, a da nisu ispunjeni uslovi za pokretanje postupka (član 52);
	7) brisana je (vidi član 82. Zakona - 68/2015-4)
	8) zaključi ugovor, a da nisu ispunjeni uslovi (član 112);
	9) izmeni ugovor o javnoj nabavci suprotno 
	odredbama člana 115. ovog zakona;
	10) nakon podnetog zahteva za zaštitu prava donese odluku, odnosno zaključi ugovor ili ako suprotno odluci Republičke komisije zaključi ili izvrši ugovor (član 150); 
	
	11) na osnovu odluke Republičke komisije ne nadoknadi podnosiocu zahteva troškove postupka zaštite prava (član 156. stav 3); 
	
	12) ne postupi po nalozima sadržanim u odluci Republičke komisije u roku predviđenom tom odlukom (član 157).
	Za prekršaj iz stava 3. ovog člana kazniće se i odgovorno lice naručioca novčanom kaznom od 80.000 do 150.000 dinara.
	*Službeni glasnik RS, broj 68/2015 
	Prekršaji ponuđača
	Član 170.
	Novčanom kaznom od 100.000 do 1.000.000 dinara kazniće se za prekršaj ponuđač, odnosno podnosilac prijave ako:
	1) ne čuva poverljive podatke o naručiocu (član 15);
	2) postupi suprotno odredbi člana 25. ovog zakona; 
	3) ne obavesti naručioca o promeni podataka ili ako dostavi netačne podatke o ispunjenosti uslova za učešće u postupku ili daje netačne podatke u pogledu stručnih referenci (član 77);
	4) kao podizvođača angažuje lice koje nije navedeno u ponudi i ugovoru o javnoj nabavci suprotno odredbama ovog zakona (član 80);
	5) na osnovu odluke Republičke komisije ne nadoknadi naručiocu troškove postupka zaštite prava (član 156. stav 4).
	Za prekršaj iz stava 1. ovog člana kazniće se i odgovorno lice ponuđača, odnosno podnosioca prijave novčanom kaznom od 30.000 do 80.000 dinara.
	Za prekršaj iz stava 1. ovog člana kazniće se preduzetnik, kao ponuđač, odnosno podnosilac prijave, novčanom kaznom u iznosu od 30.000 do 200.000 dinara.
	Za prekršaj iz stava 1. ovog člana kazniće se fizičko lice kao ponuđač, odnosno podnosilac prijave, novčanom kaznom u iznosu od 30.000 do 80.000 dinara.
	Za prekršaj iz stava 1. tačka 2) ovog člana kazniće se i lice koje se radno angažuje, novčanom kaznom od 50.000 do 150.000 dinara.
	Zastarelost
	Član 171.
	Zastarelost gonjenja za prekršaje nastupa protekom tri godine od dana učinjenog prekršaja iz čl. 169. i 170. ovog zakona. 
	
	XI. PRELAZNE I ZAVRŠNE ODREDBE
	Započeti postupci javne nabavke
	Član 172.
	Na postupke javnih nabavki započete do dana početka primene ovog zakona primenjuju se propisi po kojima su započeti. 
	
	Odluke o priznavanju kvalifikacije donete u restriktivnom i kvalifikacionom postupku u skladu sa propisima važećim do stupanja na snagu ovog zakona, prestaju da važe najkasnije šest meseci od dana stupanja na snagu ovog zakona.
	Započeti postupci zaštite prava 
	Član 173.
	Na postupke zaštite prava započete do dana početka primene ovog zakona primenjuju se propisi po kojima su započeti. 
	
	Usklađivanje rada Uprave za zajedničke poslove
	Član 174.
	Vlada je dužna da u roku od šest meseci od dana stupanja na snagu ovog zakona obezbedi odgovarajuće uslove za rad Uprave za zajedničke poslove u skladu sa njenim nadležnostima propisanim ovim zakonom, a naročito kadrovske i tehničke kapacitete.
	Uprava za zajedničke poslove počinje sa obavljanjem poslova tela za centralizovane javne nabavke u roku od osam meseci od dana stupanja na snagu ovog zakona.
	Usklađivanje rada Uprave za javne nabavke i Republičke komisije
	Član 175.
	Vlada je dužna da u roku od šest meseci od dana stupanja na snagu ovog zakona obezbedi odgovarajuće uslove za usklađivanje rada Uprave za javne nabavke i Republičke komisije u skladu sa njihovim nadležnostima iz ovog zakona. 
	
	Vlada je dužna da obezbedi nesmetan rad Portala za javne nabavke u roku od dva meseca od dana stupanja na snagu ovog zakona.
	Danom stupanja na snagu ovog zakona Republička komisija nastavlja sa radom u skladu sa odredbama Zakona o javnim nabavkama („Službeni glasnik RS”, broj 116/08) do početka primene ovog zakona.
	Mandat predsednika i članova Republičke komisije izabranih na osnovu Zakona o javnim nabavkama („Službeni glasnik RS”, broj 116/08) prestaje danom početka primene ovog zakona.
	Predsednik i članovi Republičke komisije biće izabrani u skladu sa odredbama ovog zakona u roku od 90 dana od dana stupanja na snagu ovog zakona.
	Predsednik i članovi Republičke komisije izabrani u skladu sa odredbama ovog zakona stupaju na dužnost danom početka primene ovog zakona.
	Donošenje podzakonskih akata
	Član 176.
	Podzakonski akti koji se donose na osnovu ovlašćenja iz ovog zakona biće doneti u roku od tri meseca od dana stupanja na snagu ovog zakona.
	Podzakonski akti iz člana 21. stav 6. i člana 22. stav 2. ovog zakona biće doneti u roku od devet meseci od dana stupanja na snagu ovog zakona.
	Prestanak važenja prethodnog zakona i podzakonskih akata
	Član 177.
	Danom početka primene ovog zakona prestaje da važi Zakon o javnim nabavkama („Službeni glasnik RS”, broj 116/08) i podzakonski akti doneti na osnovu tog zakona.
	Danom početka primene ovog zakona prestaje da važi član 5. st. 1. i 5. Zakona o podsticanju građevinske industrije Republike Srbije u uslovima ekonomske krize („Službeni glasnik Republike Srbije”, br. 45/2010, 99/2011 i 121/2012).
	Stupanje na snagu i početak primene
	Član 178.
	Ovaj zakon stupa na snagu osmog dana od dana objavljivanja u „Službenom glasniku Republike Srbije”, a primenjuje se od 1. aprila 2013. godine, osim odredbi člana 78. ovog zakona koje se primenjuju od 1. septembra 2013. godine.
	
	ODREDBE КOJE NISU UNETE U "PREČIŠĆEN TEКST" ZAКONA
	
	Zakon o izmenama i dopuni Zakona o javnim nabavkama: 
	"Službeni glasnik RS", broj 14/2015-13
	Član 2.
	Na postupke javnih nabavki započete do dana stupanja na snagu ovog 
	zakona primenjuju se propisi po kojima su započeti.
	Član 3.
	Na postupke zaštite prava započete do dana stupanja na snagu ovog 
	zakona primenjuju se propisi po kojima su započeti.
	Član 4.
	Ovaj zakon stupa na snagu osmog dana od dana objavljivanja u „Službenom 
	glasniku Republike Srbije”.
	
	Zakon o izmenama i dopunama Zakona o 
	javnim nabavkama: "Službeni glasnik RS", broj 68/2015-4
	Član 
	86.
	Podzakonski akti koji se donose u skladu sa 
	odredbama Zakona o javnim nabavkama („Službeni glasnik RS”, br. 124/12 i 
	14/15), biće usklađeni sa odredbama ovog zakona u roku od 60 dana od dana 
	njegovog stupanja na snagu.
	Do donošenja podzakonskih akata na osnovu 
	ovlašćenja iz ovog zakona, primenjivaće se podzakonski akti doneti na osnovu 
	Zakona o javnim nabavkama („Službeni glasnik RS”, br. 124/12 i 14/15), koji 
	nisu u suprotnosti sa ovim zakonom.
	Član 
	87.
	Naručilac je dužan da interni plan za 
	sprečavanje korupcije u javnim nabavkama iz člana 21. stav 7. Zakona o javnim 
	nabavkama („Službeni glasnik RS”, br. 124/12 i 14/15), donese i objavi na 
	svojoj internet stranici u roku od tri meseca od dana stupanja na snagu ovog 
	zakona.
	Naručilac je dužan da interni akt iz člana 
	22. Zakona o javnim nabavkama („Službeni glasnik RS”, br. 124/12 i 14/15) 
	objavi na svojoj internet stranici u roku od 60 dana od stupanja na snagu 
	ovog zakona.
	Član 
	88.
	Na postupke javnih nabavki započete do dana 
	stupanja na snagu ovog zakona primenjuju se propisi po kojima su započeti.
	Član 
	89.
	Na postupke zaštite prava primenjuju se 
	propisi po kojima su započeti postupci javnih nabavki na koje se zaštita 
	prava odnosi.
	Član 
	90.
	Dva nova člana Republičke komisije biće 
	izabrana u roku od 90 dana od dana stupanja na snagu ovog zakona.
	Član 
	91.
	Danom stupanja na snagu ovog zakona prestaju 
	da važe odredbe čl. 12–18. Zakona o otklanjanju posledica poplava u Republici 
	Srbiji („Službeni glasnik RS”, broj 75/14).
	Član 
	92.
	Ovaj zakon stupa na snagu osmog dana od dana 
	objavljivanja u „Službenom glasniku Republike Srbije”, osim odredaba člana 24. 
	ovog zakona koje se primenjuju od 1. januara 2016. godine.
	
	
	PRILOZI
	PRILOG 1
	PREDMET JAVNE NABAVКE USLUGA
	
		
			
	Broj kategorije 
			
			Predmet
		
		
			1.
			usluge održavanja i popravke;
		
		
			2.
			usluge kopnenog saobraćaja (osim usluga železničkog saobraćaja), uključujući usluge prevoza u oklopljenim vozilima i kurirske usluge (osim prevoza pošte);
		
		
			3.
			usluge vazdušnog prevoza putnika i robe (osim prevoza pošte);
		
		
			4.
			kopneni i vazdušni prevoz pošte (osim usluga železničkog saobraćaja);
		
		
			5.
			elektronske komunikacione usluge;
		
		
			6.
			finansijske usluge:
		
		
			
			– usluge osiguranja;
		
		
			
			- bankarske i investicione usluge (osim 
			finansijskih usluga iz člana 7. ovog zakona);
		
		
			7.
			računarske i druge vezane usluge; 
		
		
			8.
			usluge istraživanja i razvoja;
		
		
			9.
			usluge računovodstva, revizije i vođenja knjiga;
		
		
			10.
			usluge u oblasti istraživanja tržišta i javnog mnjenja;
		
		
			11.
			usluge menadžmentskog konsaltinga i druge vezane usluge (osim usluga arbitraže, poravnanja i srodnih usluga);
		
		
			12.
			arhitektonske usluge; inženjerske usluge; usluge urbanističkog planiranja i pejzažne arhitekture; usluge tehničkog testiranja i analiza; 
	usluge energetskog pregleda i energetske usluge;
		
		
			13.
			reklamne usluge;
		
		
			14.
			usluge čišćenja zgrada i usluge upravljanja imovinom;
		
		
			15.
			izdavačke i štamparske usluge na honorarnoj ili ugovornoj osnovi;
		
		
			16.
			usluge uklanjanja i odlaganja otpada, sanitarne usluge i druge srodne usluge;
		
		
			17.
			usluge hotela i restorana;
		
		
			18.
			usluge železničkog saobraćaja;
		
		
			19.
			usluge rečnog saobraćaja;
		
		
			20.
			dodatne i pomoćne saobraćajne usluge;
		
		
			21.
			pravne usluge (osim pravnih usluga iz 
			člana 7. ovog zakona);
		
		
			22.
			usluge regrutovanja kadrova;
		
		
			23.
			istražne usluge i usluge obezbeđenja (osim usluga obezbeđenja prevozom u oklopljenim automobilima);
		
		
			24.
			usluge obrazovanja i usluge profesionalnog osposobljavanja;
		
		
			25.
			zdravstvene i socijalne usluge;
		
		
			26.
			usluge u oblastima rekreacije, kulture i sporta;
		
		
			27.
			druge usluge.
		
	
	*Službeni glasnik RS, broj 68/2015 
	PRILOG 2.
	USLUGE IZ ČLANA 39a
	*Službeni glasnik RS, broj 68/2015 
	
		
			
			Broj kategorije
			
			
			Predmet
			
		
		
			
			1.
			
			
			zdravstvene i socijalne usluge;
			
		
		
			
			2.
			
			
			pravne usluge (osim nabavki pravnih usluga 
			iz člana 7. ovog zakona);
			
		
		
			
			3.
			
			
			usluge hotela i restorana;
			
		
		
			
			4.
			
			
			usluge obrazovanja i usluge profesionalnog 
			osposobljavanja;
			
		
		
			
			5.
			
			
			usluge u oblastima rekreacije, kulture i 
			sporta.
			
		
	
	*Službeni glasnik RS, broj 68/2015 
	
	PRILOG 3
	SADRŽINA OGLASA O JAVNOJ NABAVCI
	A
	Prethodno obaveštenje
	1. naziv, adresa i internet stranica naručioca;
	2. vrsta naručioca;
	3. za dobra i usluge, opis predmeta nabavke, naziv i oznaka iz opšteg rečnika nabavke;
	4. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	5. okvirni datum objavljivanja poziva za podnošenje ponuda i za zaključenje ugovora;
	6. broj ugovora koje naručilac namerava zaključiti;
	7. posebna napomena ako je ugovor o javnoj nabavci rezervisan za ustanove, organizacije ili privredne subjekte za radno osposobljavanje, profesionalnu rehabilitaciju i zapošljavanje invalidnih lica;
	8. posebna napomena ukoliko se zaključuje okvirni sporazum;
	9. brisana je (vidi član 85. Zakona - 68/2015-4)
	B
	Poziv za podnošenje ponude
	(otvoreni, restriktivni, kvalifikacioni i pregovarački postupak sa objavljivanjem poziva za podnošenje ponuda)
	1. naziv, adresa i internet stranica naručioca;
	2. vrsta naručioca;
	3. vrsta postupka javne nabavke;
	4. za dobra i usluge, opis predmeta nabavke, naziv i oznaka iz opšteg rečnika nabavke;
	5. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	6. broj partija, ukoliko se predmet nabavke oblikuje u više partija;
	7. posebna napomena ako je ugovor o javnoj nabavci rezervisan za ustanove, organizacije ili privredne subjekte za radno osposobljavanje, profesionalnu rehabilitaciju i zapošljavanje invalidnih lica;
	8. u slučaju pregovaračkog postupka razlog za primenu i osnov iz zakona;
	9. ako se zaključuje okvirni sporazum, vreme trajanja okvirnog sporazuma;
	10. u slučaju podnošenja elektronske ponude, primene elektronske licitacije ili sistema dinamične nabavke – osnovni podaci o informacionom sistemu naručioca i neophodnim tehničkim uslovima za učešće;
	11. u slučaju primene sistema dinamične nabavke rok trajanja sistema;
	12. u slučaju obaveze podnošenja ponude sa podizvođačem procenat vrednosti nabavke koji se izvršava preko podizvođača;
	13. kriterijum, elementi kriterijuma za dodelu ugovora;
	14. način preuzimanja konkursne dokumentacije, odnosno internet adresu gde je konkursna dokumentacija dostupna;
	Brisana je ranija tačka 15. (vidi član 85. Zakona - 68/2015-4)
	15. način podnošenja ponude i rok;
	16. mesto, vreme i način otvaranja ponuda;
	17. uslovi pod kojima predstavnici ponuđača mogu učestvovati u postupku otvaranja ponuda;
	18. rok za donošenje odluke;
	19. lice za kontakt.
	*Službeni glasnik RS, broj 68/2015 
	V
	Poziv za podnošenje prijava  
	(prva faza restriktivnog postupka, kvalifikacioni postupak i konkurentni dijalog)
	1. naziv, adresa i internet stranica naručioca;
	2. vrsta naručioca;
	3. vrsta postupka javne nabavke;
	4. opis potrebe naručioca u slučaju konkurentnog dijaloga;
	5. za dobra i usluge, opis predmeta javne nabavke, naziv i oznaka iz opšteg rečnika nabavke;
	6. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	7. broj partija, ukoliko se predmet nabavke oblikuje u više partija;
	8. posebna napomena ako je kvalifikacija rezervisana za ustanove, organizacije ili privredne subjekte za radno osposobljavanje, profesionalnu rehabilitaciju i zapošljavanje invalidnih lica;
	9. u slučaju podnošenja elektronske prijave - osnovni podaci o informacionom sistemu naručioca i neophodnim tehničkim uslovima za učešće;
	10. u slučaju kvalifikacionog postupka - rok za koji se kandidatima priznaje kvalifikacija;
	11. način preuzimanja konkursne dokumentacije, odnosno internet adresu gde je konkursna dokumentacija dostupna;
	Brisana jeranija tačka 12. (vidi član 85. Zakona - 68/2015-4)
	12. način podnošenja prijave i rok;
	13. mesto, vreme i način otvaranja prijava;
	14. uslovi pod kojima predstavnici podnosilaca prijava mogu učestvovati u postupku otvaranja prijava;
	15. rok za donošenje odluke;
	16. lice za kontakt.
	*Službeni glasnik RS, broj 68/2015 
	G
	Obaveštenje o sistemu dinamične nabavke
	1. naziv, adresa i internet stranica naručioca;
	2. vrsta naručioca;
	3. napomena da se radi o sistemu stalne elektronske nabavke;
	4. za dobra i usluge, opis predmeta nabavke, naziv i oznaka iz opšteg rečnika nabavke;
	5. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	6. rok trajanja sistema;
	7. osnovni podaci o informacionom sistemu naručioca i neophodnim tehničkim uslovima za učešće;
	8. elektronsku adresu gde je konkursna dokumentacija dostupna;
	9. način podnošenja početne ponude i rok;
	10. lice za kontakt.
	D
	Poziv za učešće na konkurs za dizajn
	1. naziv, adresa i internet stranica naručioca;
	2. vrsta naručioca;
	3. opis i zahtev u vezi dizajna, odnosno projekta;
	4. način i rok za predaju dizajna, odnosno projekta; 
	5. posebna napomena ako je učešće rezervisano za određenu profesiju;
	6. kriterijum za ocenu dizajna, odnosno projekta;
	7. imena članova žirija;
	8. da li odluka žirija obavezuje naručioca;
	9. ako se dodeljuju, broj i vrednost nagrada;
	10. da li će sa pobednikom biti zaključen ugovor;
	11. rok za donošenje odluke naručioca;
	12. lice za kontakt.
	Đ
	Obaveštenje o priznavanju kvalifikacije 
	 
	
	(prva faza restriktivnog 
	i kvalifikacionog postupka)
	*Službeni glasnik RS, broj 68/2015 
	 
	1. naziv, adresa i internet stranica naručioca;
	2. vrsta naručioca;
	3. za dobra i usluge, opis predmeta nabavke, naziv i oznaka iz opšteg rečnika nabavke;
	4. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	5. datum ažuriranja liste kandidata i rok za podnošenje prijava;
	6. lista kandidata;
	7. poziv za podnošenje prijava;
	8. način preuzimanja konkursne dokumentacije, odnosno adresu internet stranice gde je konkursna dokumentacija objavljena;
	9. lice za kontakt.
	*Službeni glasnik RS, broj 68/2015 
	NAPOMENA 
	IZDAVAČA: 
Članom 85. Zakona o izmenama i 
	dopunama Zakona o javnim nabavkama („Službeni glasnik RS“, broj 68/2015) 
	predviđeno je da se u Prilogu 3Đ posle tačke 5. dodaje nova tačka 6, kao i 
	da dosadašnje tač. 5, 6, 7. i 8. postaju tač. 6, 7, 8. i 9. Imajući u vidu 
	činjenicu da je navedenim članom već dodata nova tačka 6, Redakcija je 
	izvršila prenumeraciju ranijih tač. 6, 7. i 8. u tač. 7, 8. i 9.
	E
	Obaveštenje o pokretanju postupka 
	 
	
	(pregovarački postupak bez objavljivanja poziva za podnošenje ponuda)
	1. naziv, adresa i internet stranica naručioca;
	2. vrsta naručioca;
	3. za dobra i usluge, opis predmeta nabavke, naziv i oznaka iz opšteg rečnika nabavke;
	4. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	5. broj i datum zaključenja prvobitno zaključenog ugovora u slučaju pregovaračkog postupka iz člana 36. stav 1. tač. 4) i 5) ovog zakona;
	6. osnov za primenu pregovaračkog postupka i podatke koji opravdavaju njegovu primenu;
	7. naziv i adresu lica kojima će naručilac poslati poziv za podnošenje ponuda.
	Ž
	Obaveštenje o produženju roka za podnošenje ponuda, 
	odnosno prijava
	*Službeni glasnik RS, broj 68/2015 
	
	1. naziv, adresa i internet stranica naručioca;
	2. vrsta naručioca;
	3. vrsta postupka javne nabavke;
	4. za dobra i usluge: opis predmeta nabavke, naziv 
	i oznaka iz opšteg rečnika nabavke;
	5. za radove priroda i obim radova i osnovna 
	obeležja radova, mesto izvršenja radova, oznaka iz klasifikacije delatnosti, 
	odnosno naziv i oznaka iz opšteg rečnika nabavke;
	6. datum objavljivanja poziva za podnošenje 
	ponuda/prijava;
	7. datum objavljivanja obaveštenja o produženju roka;
	8. razlog za produženje roka;
	9. vreme i mesto za podnošenje ponuda (novi rok);
	10. vreme i mesto otvaranja ponuda.
	*Službeni glasnik RS, broj 68/2015 
	
	Z
	Obaveštenje o zaključenom okvirnom sporazumu
	1. naziv, adresa i internet stranica naručioca;
	2. vrsta naručioca;
	3. za dobra i usluge, opis predmeta nabavke, naziv i oznaka iz opšteg rečnika nabavke;
	4. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	5. broj dobavljača sa kojima je sporazum zaključen;
	6. datum zaključenja i period važenja okvirnog sporazuma.
	I
	Obaveštenje o zaključenom ugovoru
	1. naziv, adresa i internet stranica naručioca;
	2. vrsta naručioca;
	3. za dobra i usluge, opis predmeta nabavke, naziv i oznaka iz opšteg rečnika nabavke;
	4. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	5. ugovorena vrednost;
	6. kriterijum za dodelu ugovora;
	7. broj primljenih ponuda;
	8. najviša i najniža ponuđena cena;
	10. najviša i najniža ponuđena cena kod prihvatljivih ponuda;
	11. deo ili vrednost ugovora koji će se izvršiti preko podizvođača;
	12. datum donošenja odluke o dodeli ugovora;
	13. datum zaključenja ugovora;
	14. osnovne podatke o dobavljaču;
	15. period važenja ugovora;
	16. okolnosti koje predstavljaju osnov za izmenu ugovora.
	J
	Obaveštenje o rezultatima konkursa
	1. naziv, adresa i internet stranica naručioca;
	2. vrsta naručioca;
	3. opis i zahtev u vezi projekta, odnosno dizajna;
	4. ukupan broj učesnika;
	5. broj inostranih učesnika;
	6. pobednik konkursa;
	7. nagrade.
	К
	Obaveštenje o obustavi postupka javne nabavke
	1. naziv, adresa i internet stranica naručioca;
	2. vrsta naručioca;
	3. za dobra i usluge, opis predmeta nabavke, naziv i oznaka iz opšteg rečnika nabavke;
	4. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	5. procenjena vrednost javne nabavke;
	6. broj primljenih ponuda i podatke o ponuđačima;
	7. razlog za obustavu postupka;
	8. kada će postupak biti ponovo sproveden.
	L
	Podaci u odluci o izmeni ugovora o javnoj nabavci
	1. naziv i adresa naručioca;
	2. vrsta naručioca;
	3. za dobra i usluge, opis predmeta nabavke, naziv i oznaka iz opšteg rečnika nabavke;
	4. za radove priroda i obim radova i osnovna obeležja radova, mesto izvršenja radova, oznaka iz klasifikacije delatnosti, odnosno naziv i oznaka iz opšteg rečnika nabavke;
	5. prvobitna vrednost ugovora;
	6. izmenjena vrednost ugovora;
	7. objektivni razlozi za izmenu ugovora, uz izvod iz konkursne dokumentacije ili odgovarajućeg propisa u kojima se nalazi osnov za izmenu.
	
	LJ
	Obaveštenje o podnetom zahtevu za zaštitu prava
	*Službeni glasnik RS, broj 68/2015 
	
	1. naziv, adresa i internet stranica naručioca;
	2. vrsta naručioca;
	3. vrsta postupka javne nabavke;
	4. za dobra i usluge: opis predmeta nabavke, naziv 
	i oznaka iz opšteg rečnika nabavke;
	5. za radove priroda i obim radova i osnovna 
	obeležja radova, mesto izvršenja radova, oznaka iz klasifikacije delatnosti, 
	odnosno naziv i oznaka iz opšteg rečnika nabavke;
	6. faza postupka javne nabavke u kojoj je podnet 
	zahtev za zaštitu prava;
	7. informacija da li naručilac zaustavlja dalje 
	aktivnosti u postupku javne nabavke.
	*Službeni glasnik RS, broj 68/2015 
	
	M
	Obaveštenje o poništenju postupka javne nabavke
	*Službeni glasnik RS, broj 68/2015 
	
	1. naziv, adresa i internet stranica naručioca;
	2. vrsta naručioca;
	3. vrsta postupka javne nabavke;
	4. za dobra i usluge, opis predmeta nabavke, naziv 
	i oznaka iz opšteg rečnika nabavke;
	5. za radove priroda i obim radova i osnovna 
	obeležja radova, mesto izvršenja radova, oznaka iz klasifikacije delatnosti, 
	odnosno naziv i oznaka iz opšteg rečnika nabavke;
	6. osnov za poništenje postupka.
	*Službeni glasnik RS, broj 68/2015 

