


ZAКON
o pivu
„Službeni glasnik RS“, broj 30 od 7. maja 2010.
I. OSNOVNE ODREDBE
Član 1.
Ovim zakonom uređuju se uslovi proizvodnje i 
uslužnog punjenja piva, kvalitet i kontrola kvaliteta sirovina koje se koriste u 
proizvodnji piva, kvalitet, kontrola kvaliteta, pakovanje, deklarisanje i stavljanje 
u promet piva, kao i nadzor nad sprovođenjem ovog zakona.
Član 2.
Sirovine koje se koriste u proizvodnji piva 
moraju da ispunjavaju propisane norme kvaliteta utvrđene ovim zakonom i propisima 
kojima se uređuje njihov kvalitet.
Pivo mora da ispunjava propisane norme 
kvaliteta i uslove u pogledu pakovanja i deklarisanja utvrđene ovim zakonom i 
propisima kojima se uređuje njegov kvalitet, pakovanje i deklarisanje.
Član 3.
Pivo u smislu ovog zakona jeste fermentisano 
piće dobijeno tehnološkim postupkom od ječmenog slada, nesladovanih sirovina, 
hmelja, vode i pivskog kvasca.
Član 4.
Pojedini izrazi upotrebljeni u ovom zakonu 
imaju sledeće značenje:
1) ekstrakt u sladovini jeste udeo suve 
materije u sladovini pre fermentacije;
2) ječmeni slad jeste ječam koji je 
tehnološkim zahvatima doveden do klijanja i po završetku klijanja osušen i 
otklican;
3) originalno pakovanje je pakovanje koje se 
bilo kojom radnjom nakon otvaranja ne može vratiti u prvobitno stanje;
4) pivski kvasac jeste radni mikroorganizam – 
čista kultura kvasca soj Sacharomices cerevisiae kvasac gornjeg i donjeg vrenja;
5) pšenični slad jeste pšenica koja je 
dovedena do klijanja i po završetku klijanja osušena i otklicana;
6) sirovine jesu slad, hmelj, voda i pivski 
kvasac;
7) sladovina jeste vodeni rastvor 
ekstraktivnih materija hmelja i ječmenog slada ili hmelja, ječmenog slada i 
nesladovanih sirovina (nesladovane žitarice, proizvodi od skroba i šećeri) 
kojima se zamenjuje deo ječmenog slada, dobijen toplotnom i enzimskom razgradnjom;
8) točeno pivo jeste pivo koje se direktno 
toči potrošaču iz originalne ambalaže preko aparata za točenje;
9) hmelj jesu proizvodi dobijeni od šišarki 
biljke Humulus lupulus.
II. PROIZVODNJA I USLUŽNO PUNJENJE PIVA
Član 5.
Proizvodnjom piva može da se bavi pravno lice i 
preduzetnik (u daljem tekstu: proizvođač) koji je registrovan u Registar 
privrednih subjekata i koji je upisan u Registar proizvođača piva (u daljem 
tekstu: Registar) koji vodi ministarstvo nadležno za poslove poljoprivrede (u 
daljem tekstu: Ministarstvo).
Uslužnim punjenjem piva može da se bavi 
proizvođač koji je upisan u Registar i pravno lice i preduzetnik (u daljem 
tekstu: uslužni punilac piva) koji je registrovan u Registar privrednih 
subjekata i upisan u Registar uslužnih punilaca koji vodi Ministarstvo.
Proizvođač i uslužni punilac piva registruju 
se u Registar privrednih subjekata u skladu sa zakonom kojim se uređuje 
registracija privrednih subjekata.
Proizvođač se upisuje u Registar, a uslužni 
punilac u Registar uslužnih punilaca ako ispunjava uslove u pogledu objekata, 
prostorija, opreme, uređaja, kao i uslove u pogledu stručnog kadra.
Proizvođač iz stava 1. ovog člana mora da ima: 
objekte, odnosno prostorije u kojima se vrši prijem, čuvanje i skladištenje 
sirovina sa uređajima i opremom koji omogućavaju održavanje njihovog kvaliteta; 
objekte, odnosno prostorije za proizvodnju sa opremom i uređajima; prostorije za 
punjenje i deklarisanje sa potrebnom opremom; objekte, odnosno prostorije za 
skladištenje gotovog proizvoda; objekte, odnosno prostorije za čuvanje 
repromaterijala potrebnih za proizvodnju i punjenje.
Uslužni punilac piva iz stava 2. ovog člana 
mora da ima: objekte, odnosno prostorije za punjenje i deklarisanje piva sa 
potrebnom opremom; objekte, odnosno prostorije za skladištenje gotovog proizvoda; 
objekte, odnosno prostorije za čuvanje repromaterijala potrebnih za punjenje piva.
Proizvođač iz stava 1. ovog člana u pogledu 
stručnog kadra mora da ima jedno zaposleno lice koje ima stečeno visoko 
obrazovanje na studijama drugog stepena (diplomske akademske studije – master, 
specijalističke akademske studije, specijalističke strukovne studije), odnosno 
na osnovnim studijama u trajanju od najmanje četiri godine prehrambene tehnologije 
mikrobioloških procesa, prehrambene tehnologije biljnih proizvoda, prehrambene 
biotehnologije, prehrambeno tehnološkog smera, odnosno prehrambeno tehnološkog 
ili biotehnološkog usmerenja koji ima položene predmete iz oblasti tehnologije 
piva, sa najmanje dve godine radnog iskustva na poslovima proizvodnje piva.
Uslužni punilac piva iz stava 2. ovog člana u 
pogledu stručnog kadra mora da ima jedno zaposleno lice koje ima stečeno visoko 
obrazovanje na studijama drugog stepena (diplomske akademske studije – master, 
specijalističke akademske studije, specijalističke strukovne studije), odnosno 
na osnovnim studijama u trajanju od najmanje četiri godine prehrambene tehnologije 
mikrobioloških procesa, prehrambene tehnologije biljnih proizvoda, prehrambene 
biotehnologije, prehrambeno tehnološkog smera, odnosno prehrambeno tehnološkog 
ili biotehnološkog usmerenja, sa najmanje dve godine radnog iskustva na poslovima 
punjenja piva.
Ministar nadležan za poslove poljoprivrede (u 
daljem tekstu: ministar) bliže propisuje uslove u pogledu objekata, prostorija, 
odgovarajuće opreme i uređaja koje mora da ispunjava proizvođač i uslužni punilac 
piva.
Ispunjenost uslova iz st. 1, 2, 4, 5, 6, 7. i 
8. ovog člana, na zahtev proizvođača, odnosno uslužnog punioca piva utvrđuje 
ministar rešenjem.
Rešenje ministra iz stava 10. ovog člana je 
konačno i protiv njega se može pokrenuti upravni spor.
Član 6.
Registar iz člana 5. ovog zakona naročito 
sadrži:
1) podatke o proizvođaču (naziv, sedište, 
adresa, matični broj, poreski identifikacioni broj);
2) podatke o odgovornom licu;
3) šifru delatnosti;
4) podatke o obimu godišnje proizvodnje, utrošku 
sirovina i gotovim proizvodima;
5) podatke o objektima i prostorijama za 
proizvodnju i skladištenje sirovina i gotovih proizvoda;
6) podatke o opremi i uređajima za proizvodnju 
i punjenje;
7) podatke o standardima kvaliteta i 
sertifikatima;
8) podatke o obimu godišnje prodaje.
Registar uslužnih punilaca piva sadrži:
1) podatke o uslužnom puniocu piva (naziv, 
sedište, adresa, matični broj, poreski identifikacioni broj);
2) podatke o odgovornom licu;
3) šifru delatnosti;
4) podatke o obimu godišnjeg uslužnog punjenja 
piva;
5) podatke o objektima i prostorijama za 
punjenje piva i skladištenje repromaterijala i gotovih proizvoda;
6) podatke o opremi i uređajima za punjenje 
piva;
7) podatke o standardima kvaliteta i 
sertifikatima.
Proizvođač je dužan da svaku promenu podataka 
koji se vode u Registru prijavi Ministarstvu u roku od 30 dana od dana nastale 
promene.
Uslužni punilac piva je dužan da svaku promenu 
podataka koji se vode u Registru uslužnih punilaca piva prijavi Ministarstvu u 
roku od 30 dana od dana nastale promene.
Podaci iz Registra i Registra uslužnih 
punilaca piva su javni i čuvaju se trajno.
Registar i Registar uslužnih punilaca piva se 
vode u pisanoj i elektronskoj formi i mogu se povezivati sa drugim bazama i 
registrima Ministarstva.
Ministar bliže propisuje sadržinu i način 
vođenja Registra i Registra uslužnih punilaca piva.
Član 7.
Proizvođač se briše iz Registra, a uslužni 
punilac piva se briše iz Registra uslužnih punilaca piva:
1) ako donese odluku o prestanku obavljanja 
delatnosti;
2) ako prestane da ispunjava uslove propisane 
ovim zakonom.
Ministar donosi rešenje o brisanju iz Registra i 
Registra uslužnih punilaca piva.
Rešenje ministra iz stava 2. ovog člana je 
konačno i protiv njega se može pokrenuti upravni spor.
Član 8.
Proizvođač je dužan da vodi Proizvođačku 
evidenciju koja sadrži podatke o: količinama i kvalitetu upotrebljenih sirovina; 
količini ekstrakta u sladovini; proizvedenim količinama piva i kvalitetu za 
svaki proizvod posebno, sa dokumentacijom koja to potvrđuje.
Uslužni punilac piva dužan je da vodi 
evidenciju o uslužnom punjenju piva koja sadrži podatke o pravnom licu i 
preduzetniku za koga se vrši uslužno punjenje piva, kao i o količinama, vrstama i 
pakovanjima napunjenog piva i kvalitetu za svaki proizvod sa pratećom 
dokumentacijom koja to potvrđuje.
Proizvođačka evidencija i evidencija o 
uslužnom punjenju piva iz st. 1. i 2. ovog člana i prateća dokumentacija čuva se 
najmanje tri godine posle isteka roka upotrebe proizvoda.
Ministar bliže propisuje oblik i sadržinu 
evidencije iz st. 1. i 2. ovog člana.
Član 9.
Punjenje u originalno pakovanje uveženog piva u 
rinfuznom stanju može da vrši proizvođač i uslužni punilac piva.
Uslužno punjenje piva u originalno pakovanje može 
da vrši samo proizvođač i uslužni punilac piva.
III. КONTROLA КVALITETA
Član 10.
Proizvodnja piva obuhvata sve tehnološke 
postupke prerade sirovina koje se koriste u proizvodnji piva.
Tehnološki postupci za dobijanje piva su: 
dobijanje sladovine mlevenjem ječmenog slada, dodavanjem nesladovanih sirovina, 
ukomljavanjem ječmenog slada ili ječmenog slada i nesladovanih sirovina, 
filtracijom sladovine, kuvanjem, hmeljenjem, hlađenjem i bistrenjem sladovine; 
dodavanje kvasca i vrenje; naknadno vrenje i odležavanje piva; filtracija piva; 
punjenje piva u originalno pakovanje i deklarisanje; stabilizacija piva.
Član 11.
Sve vrste piva za koje nisu propisane norme 
kvaliteta proizvode se po proizvođačkoj specifikaciji.
Ministar bliže propisuje uslove i način 
donošenja, kao i sadržinu proizvođačke specifikacije iz stava 1. ovog člana.
Član 12.
Hmelj, ječmeni slad, nesladovane sirovine i 
voda koji se koriste u proizvodnji piva podležu obaveznom ispitivanju kvaliteta u 
pogledu fizičkih, hemijskih i mikrobioloških parametara i prisustva ostataka 
sredstava za zaštitu bilja, biocida ili zagađivača, u skladu sa ovim zakonom i 
propisima kojima se uređuje njihov kvalitet.
Za kvalitet hmelja, ječmenog slada, 
nesladovanih sirovina i vode koji se koriste u proizvodnji piva odgovoran je 
proizvođač piva.
Za kvalitet uveženog hmelja, ječmenog slada, 
nesladovanih sirovina i pivskog kvasca koji se koriste u proizvodnji piva 
odgovoran je uvoznik.
Ministar bliže propisuje kvalitet hmelja, 
ječmenog slada, nesladovanih sirovina i vode koji se koriste u proizvodnji piva.
Član 13.
Pivo, pre stavljanja u promet podleže obaveznom 
ispitivanju kvaliteta u pogledu fizičkih, hemijskih i mikrobioloških parametara, 
prisustva ostataka sredstava za zaštitu bilja, biocida ili zagađivača i senzornom 
ocenjivanju, u skladu sa ovim zakonom.
Za kvalitet piva u originalnom pakovanju 
odgovoran je proizvođač, odnosno uvoznik.
Za kvalitet točenog piva pored proizvođača, 
odnosno uvoznika, odgovorno je i pravno lice, odnosno preduzetnik koji vrši 
promet točenog piva ako se utvrdi da je neodgovarajući kvalitet nastao usled 
neadekvatnog skladištenja i uslova prometa.
Za kvalitet uslužno punjenog piva odgovoran je 
proizvođač koji vrši uslužno punjenje.
Za kvalitet uslužno punjenog piva odgovoran je 
uslužni punilac piva ako se utvrdi da je neodgovarajući kvalitet nastao usled 
mešanja sa drugim vrstama napitaka.
Ministar bliže propisuje kvalitet, postupak, 
kao i metode senzornog ocenjivanja piva.
Član 14.
Ispitivanje kvaliteta hmelja, ječmenog slada i 
nesladovanih sirovina koji se koriste u proizvodnji piva, kao i piva u pogledu 
fizičkih, hemijskih i mikrobioloških parametara, prisustva ostataka sredstava za 
zaštitu bilja, biocida ili zagađivača i senzorno ocenjivanje piva vrši laboratorija 
ovlašćena od strane Ministarstva.
Ministar bliže propisuje uslove koje mora da 
ispunjava laboratorija u pogledu tehničke i stručne osposobljenosti, referentnih 
metoda za fizičko-hemijske i mikrobiološke analize, prisustvo ostataka sredstava 
za zaštitu bilja, biocida ili zagađivača hmelja, ječmenog slada i nesladovanih 
sirovina koje se koriste u proizvodnji piva i piva, kao i senzornog ocenjivanja 
piva.
Ovlašćenje se izdaje rešenjem ministra.
Ovlašćenje ministar oduzima ako se utvrdi da 
ovlašćena laboratorija ne ispunjava propisane uslove ili se utvrdi da je 
ovlašćenje izdato na osnovu netačnih ili neistinitih podataka.
Rešenje ministra iz st. 3. i 4. ovog člana je 
konačno i protiv njega se može pokrenuti upravni spor.
IV. PAКOVANJE I DEКLARISANJE
Član 15.
Pivo se pakuje i deklariše u skladu sa 
propisima kojim se uređuje njegov kvalitet, pakovanje i deklarisanje.
Pakovanje i deklarisanje piva vrši proizvođač, 
odnosno uvoznik.
Deklaracija mora biti uočljiva, jasna i čitka i 
ne sme dovoditi u zabunu potrošača.
Deklaracija piva koje se proizvodi po 
proizvođačkoj specifikaciji mora da sadrži podatke o karakteristikama koje 
ukazuju na njegovu posebnost.
Ministar bliže propisuje način pakovanja i 
deklarisanja piva.
V. PROMET
Član 16.
Pivo se može stavljati u promet u originalnom 
pakovanju.
Izuzetno od stava 1. ovog člana, pivo se može 
krajnjem potrošaču nuditi i kao točeno pivo.
Član 17.
Pivo koje se uvozi u Republiku Srbiju mora po 
kvalitetu, pakovanju i deklarisanju da ispunjava uslove propisane ovim zakonom i 
propisima kojima se uređuje njegov kvalitet, pakovanje i deklarisanje.
Pivo koje se uvozi u rinfuznom stanju može se 
staviti u promet samo u originalnom pakovanju.
Uveženo pivo u originalnom pakovanju koje se 
nudi krajnjem potrošaču mora imati naziv uvoznika piva i navedene sve podatke iz 
deklaracije na srpskom jeziku, identične podacima na originalnoj deklaraciji.
Član 18.
Pivo namenjeno izvozu mora ispunjavati uslove 
propisane ovim zakonom.
Izuzetno od stava 1. ovog člana, pivo namenjeno 
izvozu može se proizvoditi i izvoziti iako ne ispunjava uslove propisane ovim 
zakonom, na osnovu zahteva uvoznika iz inostranstva i uz saglasnost 
Ministarstva.
Svaku pošiljku piva pri izvozu prati uverenje o 
kvalitetu ovlašćene laboratorije, overeno od strane ovlašćenog poljoprivrednog 
inspektora.
Član 19.
Pivo se mora transportovati, držati i stavljati 
u promet na način i pod uslovima koji obezbeđuju očuvanje fizičkih, hemijskih, 
mikrobioloških i senzornih osobina.
Ministar bliže propisuje uslove i način 
transporta i stavljanja u promet piva u objektima za maloprodaju i veleprodaju.
VI. NADZOR
Član 20.
Inspekcijski nadzor nad primenom ovog zakona i 
propisa donetih na osnovu njega Ministarstvo vrši preko poljoprivrednog 
inspektora.
Član 21.
Poslove poljoprivrednog inspektora može da 
obavlja lice koje ima stečeno visoko obrazovanje na studijama drugog stepena 
(diplomske akademske studije – master, specijalističke akademske studije, 
specijalističke strukovne studije), odnosno na osnovnim studijama u trajanju od 
najmanje četiri godine prehrambene tehnologije mikrobioloških procesa, 
prehrambene tehnologije biljnih proizvoda, prehrambene biotehnologije, 
prehrambeno tehnološkog smera, sa položenim državnim stručnim ispitom i sa 
najmanje tri godine radnog iskustva.
Član 22.
U vršenju poslova inspekcijskog nadzora, 
poljoprivredni inspektor ima prava i dužnost da utvrđuje i proverava:
1) ispunjenost uslova za proizvodnju piva;
2) ispunjenost uslova za uslužno punjenje piva;
3) da li je proizvođač svaku promenu podataka 
koji se vode u Registru prijavio u propisanom roku;
4) da li je uslužni punilac piva svaku promenu 
podataka koji se vode u Registru uslužnih punilaca piva prijavio u propisanom 
roku;
5) da li proizvođač vodi Proizvođačku 
evidenciju sa dokumentacijom koja to potvrđuje;
6) da li uslužni punilac piva vodi evidenciju 
o uslužnom punjenju piva sa dokumentacijom koja to potvrđuje;
7) da li proizvođač čuva Proizvođačku 
evidenciju i prateću dokumentaciju u propisanom roku;
8) da li uslužni punilac piva čuva evidenciju 
o uslužnom punjenju piva i prateću dokumentaciju u propisanom roku;
9) da li punjenje u originalno pakovanje uveženog 
piva u rinfuznom stanju vrši proizvođač, odnosno uslužni punilac piva;
10) da li uslužno punjenje piva vrši proizvođač, 
odnosno uslužni punilac piva;
11) proizvodnju piva;
12) uslužno punjenje piva;
13) da li se sve vrste piva za koje nisu 
propisane norme kvaliteta proizvode po proizvođačkoj specifikaciji;
14) da li je izvršeno ispitivanje kvaliteta 
hmelja, ječmenog slada, nesladovanih sirovina i vode koji se koriste u proizvodnji 
piva u skladu sa ovim zakonom;
15) da li hmelj, ječmeni slad, nesladovane 
sirovine i voda koji se koriste u proizvodnji piva odgovaraju propisanom 
kvalitetu;
16) da li kvalitet uveženog hmelja, ječmenog 
slada, nesladovanih sirovina i pivskog kvasca koji se koriste u proizvodnji piva 
odgovaraju propisanom kvalitetu;
17) da li je proizvođač izvršio ispitivanje 
kvaliteta i senzorno ocenjivanje piva pre stavljanja piva u promet;
18) da li kvalitet piva odgovara propisanom 
kvalitetu u skladu sa ovim zakonom;
19) način skladištenja i uslove prometa točenog 
piva;
20) da li je neodgovarajući kvalitet uslužno 
punjenog piva nastao usled mešanja sa drugim vrstama napitaka;
21) da li ispitivanje kvaliteta hmelja, ječmenog 
slada i nesladovanih sirovina koji se koriste u proizvodnji piva, kao i piva u 
pogledu fizičkih, hemijskih i mikrobioloških parametara, prisustva ostataka 
sredstava za zaštitu bilja, biocida ili zagađivača i senzorno ocenjivanje piva vrši 
laboratorija ovlašćena od strane Ministarstva;
22) da li ovlašćena laboratorija ispunjava 
uslove za kontrolu kvaliteta i senzorno ocenjivanje piva;
23) da li je pivo pakovano i deklarisano u 
skladu sa ovim zakonom;
24) da li deklaracija piva koje se proizvodi 
po proizvođačkoj specifikaciji sadrži podatke o karakteristikama koje ukazuju na 
njegovu posebnost;
25) da li se pivo stavlja u promet u 
originalnom pakovanju i kao točeno pivo;
26) da li pivo koje se uvozi u Republiku 
Srbiju ispunjava uslove u skladu sa ovim zakonom;
27) da li se pivo koje se uvozi u rinfuznom 
stanju stavlja u promet samo u originalnom pakovanju;
28) da li deklaracija uveženog piva u 
originalnom pakovanju sadrži sve podatke u skladu sa ovim zakonom;
29) da li pivo namenjeno izvozu ispunjava uslove 
propisane ovim zakonom;
30) da li za izvoz piva koje ne ispunjava 
uslove propisane ovim zakonom izvoznik ima saglasnost Ministarstva;
31) da li svaku pošiljku piva pri izvozu prati 
uverenje o kvalitetu ovlašćene laboratorije, overeno od strane ovlašćenog 
poljoprivrednog inspektora;
32) uslove transporta držanja i stavljanja u 
promet piva u skladu sa ovim zakonom.
U vršenju poslova poljoprivredni inspektor može 
da uzima uzorke piva bez naknade radi ispitivanja i utvrđivanja kvaliteta.
Član 23.
Ako poljoprivredni inspektor u obavljanju poslova 
iz člana 22. ovog zakona utvrdi nedostatak u primeni ovog zakona i propisa 
donetih za njegovo sprovođenje, naložiće meru privremene zabrane i odrediti rok za 
otklanjanje utvrđenih nedostataka, i to:
1) proizvodnje piva ako za to nisu ispunjeni 
propisani uslovi, odnosno ako se proizvodnja obavlja bez dokaza o ispunjenosti 
propisanih uslova ili bez upisa u Registar;
2) uslužnog punjenja piva ako za to nisu 
ispunjeni propisani uslovi, odnosno ako se uslužno punjenje piva obavlja bez dokaza 
o ispunjenosti propisanih uslova ili bez upisa u Registar uslužnih punilaca piva;
3) punjenja u originalno pakovanje uveženog piva 
u rinfuznom stanju ako ga ne vrši proizvođač, odnosno uslužni punilac piva;
4) uslužnog punjenja piva koje ne vrši 
proizvođač, odnosno uslužni punilac piva;
5) proizvodnje piva koja se ne vrši u skladu sa 
ovim zakonom;
6) upotrebe hmelja, ječmenog slada, 
nesladovanih sirovina i vode koji se koriste u proizvodnji piva ako nije izvršeno 
ispitivanje njihovog kvaliteta u skladu sa ovim zakonom;
7) upotrebe hmelja, ječmenog slada, 
nesladovanih sirovina i vode koji se koriste u proizvodnji piva koje ne 
odgovaraju propisanom kvalitetu;
8) prometa piva ako nije izvršeno njegovo 
ispitivanje kvaliteta i senzorno ocenjivanje u skladu sa ovim zakonom;
9) prometa piva ako njegov kvalitet i senzorna 
ocena ne odgovaraju propisanom kvalitetu;
10) prometa točenog piva ako nisu obezbeđeni 
uslovi prometa koji garantuju očuvanje kvaliteta;
11) uslužnog punjenja piva koje ne odgovara 
propisanom kvalitetu;
12) prometa piva koje nije pakovano i 
deklarisano u skladu sa ovim zakonom;
13) prometa piva koje nije u originalnom 
pakovanju, osim točenog piva;
14) prometa uveženog piva koje ne ispunjava 
propisane uslove kvaliteta;
15) prometa uveženog piva u rinfuznom stanju 
koje nije u originalnom pakovanju;
16) prometa uveženog piva u originalnom 
pakovanju koje nije deklarisano u skladu sa članom 17. stav 3. ovog zakona;
17) izvoza piva koje ne ispunjava uslove za 
izvoz iz člana 18. ovog zakona;
18) transporta, držanja i stavljanja u promet 
piva koji se obavljaju suprotno članu 19. ovog zakona;
U obavljanju poslova iz člana 22. ovog zakona 
poljoprivredni inspektor može da:
1) podnosi zahtev za pokretanje prekršajnog 
postupka i prijavu za privredni prestup zbog nepostupanja po odredbama ovog 
zakona i propisa donetih na osnovu njega;
2) naredi druge mere i preduzme druge radnje.
Mere iz stava 1. tač. 1) do 17) i stava 2. 
tačka 2) ovog člana nalažu se rešenjem poljoprivrednog inspektora.
Na rešenje poljoprivrednog inspektora može se 
izjaviti žalba ministru u roku od osam dana od dana prijema rešenja.
Žalba ne odlaže izvršenje rešenja.
Član 24.
Poljoprivredni inspektor je dužan da o 
rezultatima analize obavesti vlasnika proizvoda od koga je uzorak uzet, a kada 
je uzorak uzet iz prometa, obavesti i proizvođača analiziranog proizvoda.
Troškove ispitivanja i utvrđivanja kvaliteta 
inspekcijskih uzoraka piva snosi proizvođač, odnosno vlasnik uzorka, ako 
proizvod ne odgovara propisanom, odnosno deklarisanom kvalitetu, odnosno 
Ministarstvo ako proizvod odgovara propisanom, odnosno deklarisanom kvalitetu.
Superanaliza proizvoda se može zahtevati u 
roku od osam dana od dana prijema obaveštenja o rezultatima analize.
Stranka snosi troškove ispitivanja i utvrđivanja 
kvaliteta proizvoda čije ispitivanje traži.
Troškove ispitivanja kvaliteta uveženog piva 
pre stavljanja u promet snosi uvoznik.
VII. КAZNENE ODREDBE
Član 25.
Novčanom kaznom od 300.000 do 3.000.000 
kazniće se za privredni prestup privredno društvo ili drugo pravno lice, ako:
1) se bavi proizvodnjom piva, a nije upisano u 
Registar privrednih subjekata i Registar (član 5. stav 1);
2) se bavi uslužnih punjenjem piva, a nije 
upisano u Registar privrednih subjekata i Registar uslužnih punilaca piva (član 
5. stav 2);
3) proizvodi pivo, a ne ispunjava uslove u 
pogledu objekata, prostorija, opreme, uređaja i stručnog kadra (član 5. st. 5. i 
7);
4) uslužno puni pivo, a ne ispunjava uslove u 
pogledu objekata, prostorija, opreme, uređaja i stručnog kadra (član 5. st. 6. i 
8);
5) vrši punjenje u originalno pakovanje uveženog 
piva u rinfuznom stanju, a nije proizvođač, odnosno uslužni punilac piva (član 9. 
stav 1);
6) vrši uslužno punjenje piva u originalno 
pakovanje, a nije proizvođač, odnosno uslužni punilac piva (član 9. stav 2);
7) sve vrste piva za koje nisu propisane norme 
kvaliteta ne proizvodi po proizvođačkoj specifikaciji (član 11. stav 1);
8) u proizvodnji piva koristi hmelj, ječmeni 
slad, nesladovane sirovine i vodu koji ne odgovaraju propisanom kvalitetu (član 
12. stav 2);
9) stavi u promet pivo čiji kvalitet prethodno 
nije ispitan (član 13. stav 1);
10) stavi u promet pivo u originalnom pakovanju 
koje ne odgovara propisanom kvalitetu (član 13. stav 2);
11) stavi u promet točeno pivo koje ne 
odgovara propisanom kvalitetu (član 13. stav 3);
12) izvrši uslužno punjenje piva čiji kvalitet 
ne odgovara propisanom kvalitetu (član 13. stav 4);
13) neodgovarajući kvalitet uslužno punjenog 
piva nastane usled mešanja sa drugim vrstama napitaka (član 13. stav 5);
14) uveze pivo koje ne ispunjava uslove 
kvaliteta i deklarisanja (član 17. stav 1);
15) stavi u promet pivo uvezeno u rinfuznom 
stanju koje nije u originalnom pakovanju (član 17. stav 2);
16) izvozi pivo suprotno članu 18. ovog 
zakona;
17) transportuje, drži i stavi u promet pivo 
na način i pod uslovima suprotnim članu 19. ovog zakona;
18) ne dozvoli poljoprivrednom inspektoru da 
uzima uzorke piva radi ispitivanja i utvrđivanja kvaliteta (član 22. stav 2).
Za privredni prestup iz stava 1. ovog člana 
kazniće se novčanom kaznom od 50.000 do 200.000 dinara i odgovorno lice u 
privrednom društvu ili drugom pravnom licu.
Član 26.
Novčanom kaznom od 100.000 do 1.000.000 dinara 
kazniće se za prekršaj pravno lice, ako:
1) ne prijavi svaku promenu podataka 
Ministarstvu u propisanom roku (član 6. st. 3 i 4);
2) ne vodi Proizvođačku evidenciju, odnosno 
evidenciju o uslužnom punjenju piva sa dokumentacijom koja to potvrđuje i ne čuva 
je u propisanom roku (član 8);
3) u proizvodnji piva koristi hmelj, ječmeni 
slad, nesladovane sirovine i vodu čiji kvalitet nije ispitan (član 12. stav 1);
4) pakuje i deklariše pivo suprotno članu 15. 
ovog zakona;
5) stavi u promet pivo suprotno članu 16. ovog 
zakona.
Za prekršaj iz stava 1. ovog člana kazniće se 
novčanom kaznom od 10.000 do 50.000 dinara i odgovorno lice u privrednom društvu 
ili drugom pravnom licu.
Član 27.
Novčanom kaznom od 100.000 do 500.000 dinara 
kazniće se za prekršaj preduzetnik, ako:
1) se bavi proizvodnjom piva, a nije upisan u 
Registar privrednih subjekata i Registar (član 5. stav 1);
2) se bavi uslužnim punjenjem piva, a nije 
upisan u Registar privrednih subjekata i Registar uslužnih punilaca piva (član 
5. stav 2); 
3) proizvodi pivo, a ne ispunjava uslove u 
pogledu objekata, prostorija, opreme, uređaja i stručnog kadra (član 5. st. 5. i 
7);
4) uslužno puni pivo, a ne ispunjava uslove u 
pogledu objekata, prostorija, opreme, uređaja i stručnog kadra (član 5. st. 6. i 
8);
5) ne prijavi svaku promenu podataka 
Ministarstvu u propisanom roku (član 6. st. 3. i 4);
6) ne vodi Proizvođačku evidenciju, odnosno 
evidenciju o uslužnom punjenju piva sa dokumentacijom koja to potvrđuje i ne čuva 
je u propisanom roku (član 8);
7) vrši punjenje u originalno pakovanje uveženog 
piva u rinfuznom stanju, a nije proizvođač, odnosno uslužni punilac piva (član 9. 
stav 1);
8) vrši uslužno punjenje piva u originalno 
pakovanje, a nije proizvođač, odnosno uslužni punilac piva (član 9. stav 2);
9) sve vrste piva za koje nisu propisane norme 
kvaliteta ne proizvodi po proizvođačkoj specifikaciji (član 11. stav 1);
10) u proizvodnji piva koristi hmelj, ječmeni 
slad, nesladovane sirovine i vodu čiji kvalitet nije ispitan (član 12. stav 1);
11) u proizvodnji piva koristi hmelj, ječmeni 
slad, nesladovane sirovine i vodu koji ne odgovaraju propisanom kvalitetu (član 
12. stav 2);
12) stavi u promet pivo čiji kvalitet 
prethodno nije ispitan (član 13. stav 1);
13) stavi u promet pivo u originalnom pakovanju 
koje ne odgovara propisanom kvalitetu (član 13. stav 2);
14) stavi u promet točeno pivo koje ne 
odgovara propisanom kvalitetu (član 13. stav 3);
15) izvrši uslužno punjenje piva čiji kvalitet 
ne odgovara propisanom kvalitetu (član 13. stav 4);
16) neodgovarajući kvalitet uslužno punjenog 
piva nastane usled mešanja sa drugim vrstama napitaka (član 13. stav 4);
17) pakuje i deklariše pivo suprotno članu 15. 
ovog zakona;
18) stavi u promet pivo suprotno članu 16. 
ovog zakona;
19) uveze pivo koje ne ispunjava uslove 
kvaliteta i deklarisanja (član 17. stav 1);
20) stavi u promet pivo uvezeno u rinfuznom 
stanju koje nije u originalnom pakovanju (član 17. stav 2);
21) izvozi pivo suprotno članu 18. ovog 
zakona;
22) transportuje, drži i stavlja u promet pivo 
na način i pod uslovima suprotnim članu 19. ovog zakona;
23) ne dozvoli poljoprivrednom inspektoru da 
uzima uzorke piva radi ispitivanja i utvrđivanja kvaliteta (član 22. stav 2).
VIII. PRELAZNE I ZAVRŠNE ODREDBE
Član 28.
Pravno lice i preduzetnik koji se bavi 
proizvodnjom piva dužan je da svoje poslovanje uskladi sa odredbama ovog zakona u 
roku od godinu dana od dana stupanja na snagu ovog zakona.
Član 29.
Poslove poljoprivrednog inspektora mogu 
obavljati i lica sa visokim obrazovanjem drugog obrazovnog profila u odnosu na 
obrazovni profil utvrđen u članu 21. ovog zakona, stečenim do dana stupanja na 
snagu ovog zakona, ako su do dana stupanja na snagu ovog zakona obavljali poslove 
poljoprivrednog inspektora.
Član 30.
Do donošenja podzakonskih akata na osnovu 
ovlašćenja iz ovog zakona primenjivaće se:
1) Pravilnik o kvalitetu i drugim zahtevima za 
pivo („Službeni list SCG”, br. 36/04 i 39/25);
2) Pravilnik o deklarisanju i označavanju 
upakovanih namirnica („Službeni list SCG”, br. 4/04, 12/04 i 48/04);
3) Pravilnik o kvalitetu i drugim zahtevima za 
hmelj i proizvode od hmelja („Službeni list SCG”, broj 54/05).
Član 31.
Ovaj zakon stupa na snagu osmog dana od dana 
objavljivanja u „Službenom glasniku Republike Srbije”.
