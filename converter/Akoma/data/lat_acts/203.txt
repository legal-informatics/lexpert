


	
	Zakon

	

	ZAКON
	o preuzimanju obaveza Javnog 
	preduzeća „Putevi Srbije” prema privrednim društvima po osnovu neizmirenih 
	obaveza i pretvaranju tih obaveza u javni dug Republike Srbije
	"Službeni glasnik RS", broj 62 od 16. jula 2013.
	Predmet uređivanja
	Član 1.
	Ovim zakonom uređuje se način, postupak i dinamika izmirivanja obaveza 
	Javnog preduzeća „Putevi Srbije” prema putarskim i drugim društvima sa 
	kojima Javno preduzeće „Putevi Srbije” ima zaključene ugovore o održavanju 
	državnih puteva (u daljem tekstu: putarska i druga društva), po osnovu 
	neizmirenih obaveza, kao i način obezbeđenja sredstava za ove namene.
	Iznos obaveza
	Član 2.
	Republika Srbija preuzima kao javni dug Republike Srbije obaveze iz člana 
	1. ovog zakona, u ukupnom nominalnom iznosu do 1.346.775.310 dinara, na dan 
	1. april 2013. godine. 
	Sredstva za izmirenje obaveza
	Član 3.
	Sredstva za izmirenje obaveza iz člana 1. ovog zakona obezbeđuju se u 
	budžetu Republike Srbije.
	Način i dinamika izmirivanja obaveza
	Član 4.
	Obaveze Javnog preduzeća „Putevi Srbije” iz člana 1. ovog zakona prema 
	putarskim i drugim društvima po osnovu zaključenih ugovora Republika Srbija 
	će izvršavati prema putarskim i drugim društvima u iznosu utvrđenom u članu 
	2. ovog zakona u tri rate, do kraja 2013. godine prema sledećoj dinamici:
	– u julu mesecu 2013. godine – u visini 1/3 ukupnog iznosa obaveze 
	utvrđene iz člana 2. ovog zakona;
	– u septembru mesecu 2013. godine – u visini 1/3 ukupnog iznosa obaveze 
	utvrđene iz člana 2. ovog zakona;
	– u novembru mesecu 2013. godine – u visini 1/3 ukupnog iznosa obaveze 
	utvrđene iz člana 2. ovog zakona.
	Preuzete obaveze u iznosu utvrđenom u članu 2. ovog zakona Republika 
	Srbija će izmirivati direktno putarskim i drugim društvima.
	Utvrđivanje pojedinačnih potraživanja putarskih preduzeća
	Član 5.
	Vlada će, na predlog Ministarstva saobraćaja, posebnim aktom utvrditi 
	visinu pojedinačnog potraživanja svakog putarskog i drugog društva u skladu 
	sa ovim zakonom.
	Izmirivanje obaveza
	Član 6.
	Izmirivanje obaveza prema putarskim i drugim društvima vršiće Ministarstvo 
	finansija i privrede – Uprava za javni dug, u skladu sa aktom Vlade iz člana 
	5. ovog zakona.
	Završna odredba
	Član 7.
	Ovaj zakon stupa na snagu narednog dana od dana objavljivanja u „Službenom 
	glasniku Republike Srbije”.

