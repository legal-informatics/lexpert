


	
	Zakon

	


	
				
				Na osnovu člana 112. stav 1. tačka 2. Ustava Republike Srbije, donosim
				UКAZ
				o proglašenju Zakona o potvrđivanju Sporazuma između Vlade Republike Srbije i Vlade Republike Jermenije o ekonomskoj, naučnoj i tehničkoj saradnji
				Proglašava se Zakon o potvrđivanju Sporazuma između Vlade Republike Srbije i Vlade Republike Jermenije o ekonomskoj, naučnoj i tehničkoj saradnji, koji je donela Narodna skupština Republike Srbije na Četvrtoj sednici Prvog redovnog zasedanja u 2015. godini, 17. aprila 2015. godine.
				PR broj 52
				U Beogradu, 21. aprila 2015. godine
				Predsednik Republike,
				Tomislav Nikolić, s.r.
				
				
				ZAКON
				o potvrđivanju Sporazuma između Vlade Republike Srbije i Vlade Republike Jermenije o ekonomskoj, naučnoj i tehničkoj saradnji
				"Službeni glasnik RS - Međunarodni ugovori", 
				broj 8 od 21. aprila 2015.
				Član 1.
				Potvrđuje se Sporazum između Vlade Republike Srbije i Vlade Republike Jermenije o ekonomskoj, naučnoj i tehničkoj saradnji, sačinjen u Jerevanu, 12. oktobra 2014. godine, u originalu na srpskom, jermenskom i engleskom jeziku.
				Član 2.
				Tekst Sporazuma između Vlade Republike Srbije i Vlade Republike Jermenije o ekonomskoj, naučnoj i tehničkoj saradnji u originalu na srpskom jeziku glasi:
				SPORAZUM 
				između 
				Vlade Republike Srbije i Vlade Republike Jermenijeo ekonomskoj, naučnoj i tehničkoj saradnji
				Vlada Republike Srbije i Vlada Republike Jermenije (u daljem tekstu: Strane ugovornice),
				pozivajući se na razvoj prijateljskih odnosa između Republike Srbije i Republike Jermenije,
				u želji da jačaju, održavaju i razvijaju ekonomsku, naučnu i tehničku saradnju između Strana ugovornica, kao i da intenziviraju i diverzifikuju njihovu trgovinu,
				vodeći se principima jednakosti, zajedničkog interesa i međunarodnog prava,
				dogovorile su se o sledećem:
				Član 1. Ciljevi
				1. Strane ugovrnice će, u okviru svojih nacionalnih zakonodavstava i uzimajući u obzir svoje međunarodne obaveze, razvijati, jačati i diverzifikovati ekonomsku, naučnu i tehničku saradnju, na uzajamno korisnoj osnovi, u svim oblastima od zajedničkog interesa.
				2. Takva saradnja će biti usmerena posebno na:
				a) jačanje i diverzifikaciju ekonomskih veza između Strana ugovornica;
				b) ohrabrivanje saradnje između organizacija i preduzeća, uključujući mala i srednja preduzeća, sa ciljem promocije investicija, zajedničkog ulaganja i drugih formi saradnje između njih.
				Član 2. Delokrug
				1. Saradnja između Strana ugovornica iz člana 1. ovog sporazuma obuhvatiće posebno sledeće oblasti:
				a) investiciona politika,
				b) turizam,
				v) industrija,
				g) nauka, tehnologija i inovacije,
				d) transport i tranzit,
				đ) informacione i komunikacione tehnologije,
				e) regionalni razvoj,
				ž) poljoprivreda,
				z) zaštita životne sredine,
				i) druge oblasti od zajedničkog interesa koje promovišu dalje proširenje ekonomske, naučne i tehničke saradnje.
				2. Strane ugovornice će se međusobno konsultovati kako bi identifikovale prioritetne sektore za saradnju, kao i nove sektore ekonomske, naučne i tehničke saradnje koje bi bile uključene.
				Član 3.Mere za saradnju
				U cilju postizanja ciljeva ovog sporazuma, Strane ugovornice će, između ostalog, omogućiti i promovisati:
				a) komunikaciju i saradnju između vladinih institucija,
				b) veze između profesionalnih organizacija, komora i udruženja,
				v) posete, kontakte i aktivnosti osmišljene da promovišu saradnju između pojedinaca, zvaničnika i ekonomskih organizacija,
				g) organizaciju sajmova i izložbi,
				d) organizaciju seminara i simpozijuma,
				đ) formiranje zajedničkih preduzeća i drugih oblika zajedničkih ekonomskih aktivnosti,
				e) učešće malih i srednjih preduzeća u bilateralnim ekonomskim odnosima,
				ž) aktivnosti koje se odnose na promociju trgovine.
				Član 4. Razmena informacija
				1. Strane ugovornice će redovno razmenjivati informacije koje se odnose na trgovinu, investicije, finansijske usluge i druge informacije neophodne za promovisanje i omogućavanje ekonomske, naučne i tehničke saradnje.
				2. Strane ugovornice prepoznaju značaj efikasne zaštite prava intelektualne svojine. Strane ugovornice će redovno razmenjivati informacije o zakonima i procedurama kojim se reguliše zaštita prava intelektualne svojine u svojim zemljama. 
				Član 5. Osnivanje Međuvladine komisije
				1. U cilju realizacije zadataka navedenih u članu 1. ovog sporazuma Strane ugovornice će osnovati srpsko-jermensku Međuvladinu komisiju za ekonomsku, naučnu i tehničku saradnju (u daljem tekstu: Međuvladina komisija).
				2. Međuvladina komisija će biti sastavljena od predstavnika nadležnih organa država Strana ugovornica.
				3. Međuvladina komisija će održavati zasedanja po potrebi, ali najmanje jedanput u dve godine, naizmenično u Republici Srbiji i Republici Jermeniji.
				4. Međuvladina komisija može pozvati predstavnike poslovnih krugova da učestvuju u njenom radu.
				Član 6. Zadaci Međuvladine komisije
				1. Glavni zadaci Međuvladine komisije su sledeći:
				a) da prati i ispituje funkcionisanje ovog sporazuma i sva pitanja koja mogu proisteći u sprovođenju ovog sporazuma,
				b) da razmotri programe ekonomske, industrijske, naučne i tehničke saradnje u oblastima od zajedničkog interesa,
				v) da ispita probleme koji bi mogli da ometaju razvoj ekonomske saradnje i trgovine između Strana ugovornica,
				g) da upoređuje statističke podatke Strana ugovornica.
				2. Međuvladina komisija će davati preporuke za izmene i dopune ovog sporazuma.
				Član 7. Rešavanje sporova
				Sporovi koji se odnose na tumačenje ili primenu ovog sporazuma rešavaće se putem pregovora i konsultacija između Strana ugovornica.
				Član 8. Izmene i dopune
				1. Odredbe ovog sporazuma mogu biti izmenjene i dopunjene uz uzajamnu saglasnost Strana ugovornica.
				2. Takve izmene i dopune biće u formi dopunskih protokola, koji će biti sastavni deo ovog sporazuma i stupiće na snagu u skladu sa procedurama navedenim u članu 9. ovog sporazuma.
				Član 9. Završne odredbe
				1. Ovaj sporazum stupa na snagu danom prijema poslednjeg pisanog obaveštenja, diplomatskim kanalima, kojim Strane ugovornice obaveštavaju jedna drugu o tome da su ispunjene unutrašnje procedure neophodne za njegovo stupanje na snagu.
				2. Ovaj sporazum zaključuje se na neodređeno vreme.
				3. Svaka Strana ugovornica može raskinuti ovaj sporazum obaveštavanjem, u pisanom obliku, druge Strane ugovornice. Takav raskid će se primenjivati prvog dana šestog meseca od dana kada je druga Strana ugovornica primila takvo obaveštenje.
				Sačinjeno u Jerevanu, dana 12. oktobra 2014. godine, u dva originalna primerka, svaki na srpskom, jermenskom i engleskom jeziku, pri čemu svi tekstovi imaju podjednaku važnost.
				U slučaju razlika u tumačenju ovog sporazuma merodavan je tekst na engleskom jeziku.
				
				
					
						
							
								Za Vladu Republike Srbijeministar privredeŽeljko Sertić, s.r.
							
							
								Za Vladu Republike Jermenijeministar inostranih poslovaEdvard Agvanovič Nalbandjan, s.r.
							
						
					
				
				Član 3.
				Ovaj zakon stupa na snagu osmog dana od dana objavljivanja u „Službenom glasniku Republike Srbije – Međunarodni ugovori”.
	

