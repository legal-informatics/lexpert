


	
	Zakon

	


	
				Redakcijski prečišćen tekst
				
				
				ZAКON
				o ograničavanju raspolaganja imovinom u cilju sprečavanja terorizma
				i širenja oružja za masovno uništenje
				*Službeni glasnik RS, broj 41/2018
				"Službeni glasnik RS", br. 29 od 23. 
				marta 2015, 113 od 17. decembra 2017, 41 od 31. maja 2018.
				I. UVODNE ODREDBE
				Predmet zakona
				Član 1.
				Ovim zakonom propisuju se, u 
				cilju sprečavanja terorizma i širenja oružja za masovno uništenje radnje i mere za ograničavanje raspolaganja imovinom označenih lica, nadležnost državnih organa za primenu tih mera, kao i prava i obaveze fizičkih i pravnih lica u primeni odredaba ovog zakona.
				*Službeni glasnik RS, broj 41/2018
				Značenje pojmova
				Član 2.
				Pojmovi, u smislu ovog zakona, imaju sledeće značenje: 
				1) „Ograničavanje raspolaganja imovinom” je privremena zabrana prenosa, konverzije, raspolaganja i premeštanja imovine ili privremeno upravljanje tom imovinom na osnovu odluke nadležnog državnog organa.
				2) „Imovina” označava finansijska sredstva, imovinu bilo koje vrste, pokretnu ili nepokretnu, materijalnu ili nematerijalnu, bez obzira kako je stečena, isprave ili instrumente u bilo kojoj formi, kojima se dokazuje svojina ili interes u odnosu na takva sredstva ili imovinu (npr. bankarski krediti, putnički i bankovni čekovi, novčane uputnice, deonice, hartije od vrednosti, obveznice, menice, akreditivi, kamata, dividenda ili drugi prihod naplaćen na osnovu ili nastao iz tih sredstava ili imovine i dr). 
				2a) „Imovina označenog lica” je 
				imovina iz tačke 2) ovog člana koja se nalazi u svojini ili 
				državini označenog lica ili kojom označeno lice posredno ili 
				neposredno upravlja.
				3) „Označeno lice” je fizičko lice, pravno lice, kao i grupa ili udruženje, registrovano ili neregistrovano, koje je označeno i stavljeno na listu terorista, terorističkih organizacija ili finansijera terorista, 
				kao i na listu lica koja se dovode u vezu sa širenjem oružja za 
				masovno uništenje i posebnim listama na osnovu: odgovarajućih rezolucija Saveta bezbednosti Ujedinjenih nacija ili akata međunarodnih organizacija čiji je država član, predloga nadležnih državnih organa ili na osnovu obrazloženog zahteva strane države.
				Pod posebnim listama podrazumevaju 
				se liste na osnovu rezolucija Saveta bezbednosti Ujedinjenih 
				nacija ili akata međunarodnih organizacija čiji je država član, 
				a koje se ne odnose na fizička ili pravna lica, grupe ili 
				udruženja, već na pokretne i nepokretne stvari koje se dovode u 
				vezu sa širenjem oružja za masovno uništenje, kao što su brodovi, 
				avioni i drugo.
				3a) Označeno lice jeste i svako 
				fizičko i pravno lice koje se, u smislu ovog zakona, dovodi u 
				vezu sa širenjem oružja za masovno uništenje.
				3b) Fizička ili pravna lica koja su u 
				vezi sa označenim licima i koja postupaju u ime ili po nalogu 
				označenih lica ili su na drugi način kontrolisana od strane 
				označenih lica, mogu biti članovi uže porodice označenih lica 
				(bračni ili vanbračni partner, roditelji, braća i sestre, deca, 
				usvojena deca i pastorčad, i njihovi bračni ili vanbračni 
				partneri), fizička i pravna lica koja imaju poslovne odnose sa 
				označenim licima i na koja označena lica posredno ili neposredno 
				imaju dominantan uticaj na vođenje poslova i donošenje odluka, kao 
				i druga fizička i pravna lica koja sa označenim licima imaju 
				interesni odnos.
				4) „Finansiranje terorizma” je obezbeđivanje ili prikupljanje imovine ili pokušaj njenog obezbeđivanja ili prikupljanja, u nameri da se koristi ili sa znanjem da može biti korišćena, u celini ili delimično:
				– za izvršenje terorističkog akta; 
				– od strane terorista; 
				– od strane terorističkih organizacija. 
				Finansiranje terorizma je i podstrekavanje i pomaganje u obezbeđivanju i prikupljanju imovine, bez obzira da li je teroristički akt izvršen i da li je imovina korišćena za izvršenje terorističkog akta.
				4a) Finansiranje širenja oružja za 
				masovno uništenje odnosi se na sve radnje obezbeđivanja 
				finansijskih sredstava ili radnje pružanja finansijskih usluga 
				koje su usmerene, u celosti ili delimično, na razvoj, 
				proizvodnju, sticanje, posedovanje, skladištenje, isporuku, pružanje 
				brokerskih usluga, pretovar, transport i transfer oružja za 
				masovno uništenje, kao i sredstava za njegovo prenošenje.
				5) „Teroristički akt” je delo utvrđeno protokolima navedenim u aneksu uz Međunarodnu konvenciju o suzbijanju finansiranja terorizma, kao i bilo koje drugo delo čiji je cilj da izazove smrt ili težu telesnu povredu civila ili bilo kog drugog lica koje ne učestvuje aktivno u neprijateljstvima u slučaju oružanog sukoba, kada je svrha takvog dela, po njegovoj prirodi ili spletu okolnosti povezanih sa tim delom, da zastraši stanovništvo, ili da primora vladu neke države ili neku međunarodnu organizaciju da učini ili da se uzdrži od činjenja nekog dela.
				6) „Terorista” je lice koje samo ili sa drugim licima:
				– pokuša ili učini teroristički akt na bilo koji način, neposredno ili posredno;
				– podstrekava i pomaže u izvršenju terorističkog akta;
				– ima saznanja o nameri grupe terorista da izvrši teroristički akt, doprinese izvršenju ili pomogne grupi nastavljanje vršenja terorističkog akta sa zajedničkom svrhom.
				7) „Teroristička organizacija” je grupa terorista koja:
				– pokuša ili učini teroristički akt na bilo koji način, neposredno ili posredno;
				– podstrekava i pomaže u izvršenju terorističkog akta;
				– ima saznanja o nameri grupe terorista da izvrši teroristički akt, doprinese izvršenju ili pomogne grupi nastavljanje vršenja terorističkog akta sa zajedničkom svrhom. 
				8) „Opravdano uverenje da je lice terorista, da finansira terorizam, da je uključeno u aktivnosti terorističke grupe ili vršenje terorističkog akta
				ili je u vezi sa širenjem oružja za 
				masovno uništenje” je onaj stepen uverenja koji razuman čovek prosečnih intelektualnih sposobnosti može steći na osnovu dokaza – činjenica koje su opštepoznate ili dokazive i verodostojnih informacija kojima raspolažu nadležni državni organi. 
				*Službeni glasnik RS, broj 113/2017
				**Službeni glasnik RS, broj 41/2018
				II. LISTE OZNAČENIH LICA 
				I POSTUPAК ZA OZNAČAVANJE LICA
				*Službeni glasnik RS, broj 113/2017
				 1. Liste označenih lica
				*Službeni glasnik RS, broj 113/2017
				Lista označenih lica Saveta bezbednosti 
				Ujedinjenih nacija i drugih međunarodnih organizacija u kojima je 
				Republika Srbija član
				*Službeni glasnik RS, broj 113/2017
				Član 3.
				Lista označenih lica doneta od strane 
				Saveta bezbednosti Ujedinjenih nacija i drugih međunarodnih 
				organizacija u kojima je Republika Srbija član preuzima se u 
				originalu na engleskom jeziku i objavljuje na internet stranici 
				Uprave za sprečavanje pranja novca.
				Ministarstvo nadležno za spoljne 
				poslove dužno je da obaveštenje o svakoj promeni na listi 
				označenih lica od strane Saveta bezbednosti Ujedinjenih nacija i 
				drugih međunarodnih organizacija u kojima je Republika Srbija 
				član, u najkraćem mogućem roku dostavi ministarstvu nadležnom za 
				unutrašnje poslove, Upravi za sprečavanje pranja novca, Upravi 
				carina, Agenciji za privredne registre, Republičkom javnom 
				tužilaštvu, Narodnoj banci Srbije i organima nadležnim za 
				bezbednosne i obaveštajne poslove.
				Uprava za sprečavanje pranja novca (u 
				daljem tekstu: Uprava) o svakoj promeni na listi označenih lica 
				iz stava 1. ovog člana obaveštava fizička i pravna lica koja su 
				dužna da primenjuju radnje i mere za sprečavanje finansiranja 
				terorizma, odnosno širenja 
				oružja za masovno uništenje u skladu sa zakonom.
				Ministar nadležan za poslove 
				finansija, na predlog Uprave, propisuje način obaveštavanja iz 
				stava 3. ovog člana.
				*Službeni glasnik RS, broj 113/2017
				**Službeni glasnik RS, broj 41/2018
				2. Postupak za 
				označavanje lica
				*Službeni glasnik RS, broj 113/2017
				Označavanje lica na osnovu rešenja Vlade
				*Službeni glasnik RS, broj 113/2017
				Član 4.
				Vlada rešenjem utvrđuje listu označenih 
				lica na osnovu:
				1) predloga nadležnih državnih organa, 
				na osnovu opravdanog uverenja da je lice terorista, da finansira 
				terorizam, da je uključeno u aktivnosti terorističke grupe ili 
				vršenje terorističkog akta, 
				odnosno da je u vezi sa širenjem oružja za masovno uništenje;
				2) obrazloženog zahteva druge države.
				Vlada, najmanje jednom godišnje, na 
				predlog ministra nadležnog za poslove finansija, a po 
				pribavljenom mišljenju nadležnih državnih organa iz člana 5. stav 
				1. ovog zakona razmatra opravdanost stavljanja na listu označenih 
				lica.
				Uprava o svakoj promeni na listi 
				označenih lica iz stava 1. ovog člana obaveštava fizička i 
				pravna lica koja su dužna da primenjuju radnje i mere za 
				sprečavanje finansiranja terorizma, 
				odnosno širenja oružja za masovno uništenje u skladu sa zakonom.
				*Službeni glasnik RS, broj 113/2017
				**Službeni glasnik RS, broj 41/2018
				 Označavanje lica na predlog nadležnog državnog organa 
				*Službeni glasnik RS, broj 113/2017
				Član 5.
				Ministarstvo nadležno za unutrašnje 
				poslove ili nadležno javno tužilaštvo ili organ nadležan za 
				bezbednosne i obaveštajne poslove ili Uprava podnosi Vladi 
				pismeni i obrazloženi predlog akta za označavanje lica.
				Uz predlog akta iz stava 1. ovog člana 
				prilažu se: podaci o licu; informacije koje ukazuju na 
				opravdanost uverenja da je lice terorista, da finansira 
				terorizam, da je uključeno u aktivnosti terorističke grupe ili 
				vršenje terorističkog akta, 
				odnosno da je u vezi sa širenjem oružja za masovno uništenje; podaci o imovini koja može biti 
				predmet ograničavanja raspolaganja, kao i mišljenja nadležnih organa 
				iz stava 1. ovog člana.
				Vlada, na osnovu opravdanog uverenja 
				odlučuje o stavljanju predloženog lica na listu označenih lica.
				Rešenje o stavljanju na listu dostavlja se 
				lično označenom licu, u skladu sa zakonom.
				Vlada, preko ministarstva nadležnog za 
				spoljne poslove, upućuje molbu drugoj državi da ograniči 
				raspolaganje imovinom licu koje je rešenjem Vlade stavljeno na 
				listu označenih lica, ukoliko postoji saznanje da označeno lice 
				ima imovinu u drugoj državi.
				Molba sadrži podatke o licu, činjenice 
				koje ukazuju na opravdanost uverenja da je lice terorista, da 
				finansira terorizam, da je uključeno u aktivnosti terorističke 
				grupe ili vršenje terorističkog akta, 
				odnosno da je u vezi sa širenjem oružja za masovno uništenje, kao i podatke o imovini 
				koja može biti predmet ograničavanja raspolaganja.
				*Službeni glasnik RS, broj 113/2017
				**Službeni glasnik RS, broj 41/2018
				 Označavanje lica na zahtev druge države
				*Službeni glasnik RS, broj 113/2017
				Član 6.
				Zahtev za stavljanje na listu označenih lica i ograničavanje raspolaganja imovinom ili sredstvima učinjen od strane druge države, dostavlja se diplomatskim putem.
				Vlada, na osnovu opravdanog uverenja da je lice terorista, da finansira terorizam, da je uključeno u aktivnosti terorističke grupe ili vršenje terorističkog akta, 
				odnosno da je u vezi sa širenjem oružja za masovno uništenje, 
				u najkraćem mogućem roku odlučuje o predlogu akta nadležnog ministarstva o stavljanju tog lica na listu iz člana 3. ovog zakona.
				Vlada, preko ministarstva nadležnog za spoljne poslove obaveštava podnosioca zahteva o stavljanju na listu označenih lica.
				Rešenje o stavljanju na listu označenih lica, doneto na osnovu obrazloženog zahteva strane države, dostavlja se označenom licu, u skladu sa zakonom.
				*Službeni glasnik RS, broj 113/2017
				**Službeni glasnik RS, broj 41/2018
				Član 6a
				Rešenje o stavljanju na listu iz čl. 5. i 
				6. ovog zakona objavljuje se u „Službenom glasniku Republike 
				Srbije”, kao i na zvaničnim internet stranicama Uprave i 
				ministarstva nadležnog za unutrašnje poslove.
				*Službeni glasnik RS, broj 113/2017
				
				 Postupak pred sudom
				*Službeni glasnik RS, broj 113/2017
				Član 7.
				Rešenje kojim je označeno lice stavljeno na listu označenih lica, konačno je i protiv njega označeno lice može pokrenuti upravni spor.
				Upravni spor se može pokrenuti zbog:
				1) pogrešno utvrđenog identiteta lica, i 
				2) nepostojanja osnova za stavljanje na listu označenog lica.
				U slučaju iz stava 2. tačka 1) ovog člana, nadležni sud donosi odluku u upravnom sporu u roku od 30 dana od dana pokretanja postupka. 
				Stavljanje na listu označenih lica Saveta 
				bezbednosti Ujedinjenih nacija
				*Službeni glasnik RS, broj 113/2017
				Član 7a
				Vlada, preko ministarstva nadležnog za 
				spoljne poslove, predlaže lice za stavljanje na listu označenih 
				lica Saveta bezbednosti Ujedinjenih nacija:
				1) ako je lice, koje je na osnovu 
				rešenja Vlade stavljeno na listu označenih lica, povezano sa 
				licima i organizacijama označenim rezolucijama Saveta 
				bezbednosti Ujedinjenih nacija,
				2) ako se lice ne nalazi na listi 
				označenih lica Saveta bezbednosti Ujedinjenih nacija.
				Uz predlog iz stava 1. ovog člana 
				dostavljaju se podaci o licu; informacije koje ukazuju na 
				opravdanost uverenja da je lice terorista, da finansira 
				terorizam, da je uključeno u aktivnosti terorističke grupe ili 
				vršenje terorističkog akta, 
				odnosno da je u vezi sa širenjem oružja za masovno uništenje; podaci o imovini koja može biti 
				predmet ograničavanja raspolaganja, kao i druge informacije u 
				skladu sa zahtevima nadležnih komiteta Saveta bezbednosti 
				Ujedinjenih nacija.
				*Službeni glasnik RS, broj 113/2017
				**Službeni glasnik RS, broj 41/2018
				Brisanje sa liste označenih lica Saveta 
				bezbednosti Ujedinjenih nacija
				*Službeni glasnik RS, broj 113/2017
				Član 7b
				Vlada, preko ministarstva nadležnog za 
				spoljne poslove, predlaže brisanje lica sa liste označenih lica 
				Saveta bezbednosti Ujedinjenih nacija:
				1) ako nakon razmatranja opravdanosti 
				stavljanja na listu označenih lica na osnovu člana 4. ovog zakona 
				donese odluku o brisanju sa liste označenih lica;
				2) ako je u postupku pred sudom 
				odlučeno u korist označenog lica i lice je brisano sa liste 
				označenih lica;
				3) ako je nastupila smrt označenog 
				lica.
				Uz predlog se dostavljaju podaci o 
				licu, obrazloženje o ispunjenosti uslova iz stava 1. ovog člana, 
				kao i druge informacije u skladu sa zahtevima nadležnih komiteta 
				Saveta bezbednosti Ujedinjenih nacija.
				*Službeni glasnik RS, broj 113/2017
				III. OGRANIČAVANJE RASPOLAGANJA IMOVINOM 
				Neposredna obaveza izveštavanja
				Član 8.
				Pravno ili fizičko lice dužno je da 
				prilikom obavljanja posla ili delatnosti utvrdi da li ima poslova 
				ili drugih sličnih odnosa sa označenim licem.
				Ako pravno ili fizičko lice utvrdi da 
				ima poslova ili drugih sličnih odnosa sa označenim licem dužno 
				je da u najkraćem mogućem roku ograniči raspolaganje imovinom 
				označenog lica i o tome odmah, a najkasnije u roku od 24 časa, 
				obavesti Upravu.
				Lice iz stava 2. ovog člana dužno je 
				da ograniči raspolaganje imovinom označenog lica do prijema 
				rešenja o ograničavanju raspolaganja imovinom, ili obaveštenja da 
				rešenje nije doneto, a najduže sedam dana od dana dostavljanja 
				obaveštenja Upravi.
				Lice iz stava 2. ovog člana ne sme 
				učiniti dostupnom svoju ili tuđu imovinu označenom licu, licu 
				koje označeno lice direktno ili indirektno poseduje ili 
				kontroliše, kao i licu koje postupa u ime i za račun označenog 
				lica ili po njegovim instrukcijama.
				Lice iz stava 2. ovog člana dužno je 
				da uz obaveštenje dostavi ime i prezime, adresu, odnosno naziv i 
				sedište, kao i svu pisanu ili elektronsku dokumentaciju i druge 
				informacije od značaja za identifikaciju označenog lica, imovine 
				i posla ili drugih sličnih odnosa.
				Obaveštenje iz stava 2. i informacije 
				iz stava 5. ovog člana dostavljaju se u pismenoj ili elektronskoj 
				formi, a ako se dostavljaju telefonskim putem, obaveštenje se mora 
				potvrditi u pismenoj formi.
				Organizacija nadležna za vođenje 
				registra privrednih subjekata, udruženja, zadužbina, fondacija, 
				kao i sudovi i javni beležnici dužni su da pregledaju listu 
				označenih lica pre upisa u registar, odnosno pre sačinjavanja ili 
				potvrđivanja ugovora o prometu nepokretnosti. Upis u registar 
				neće se izvršiti, niti će se ugovor o prometu nepokretnosti 
				sačiniti, odnosno potvrditi, u slučaju da je označeno lice 
				predloženo za direktora, odgovorno lice ili većinskog vlasnika 
				privrednog subjekta, udruženja, zadužbine, fondacije ili ako se 
				označeno lice pojavi kao ugovorna strana kod prometa 
				nepokretnosti.
				Obaveštenje o neizvršenju upisa u 
				registar privrednih subjekata, udruženja, zadužbina, fondacija 
				ili o odbijanju sačinjavanja, odnosno potvrđivanja ugovora o prometu 
				nepokretnosti, u slučaju iz stava 7. ovog člana, dostavlja se 
				Upravi u najkraćem mogućem roku.
				Radnje i mere iz ovog člana odnose se i 
				na lice koje postupa u ime i za račun označenog lica ili po 
				njegovim instrukcijama.
				Ministar nadležan za poslove 
				finansija, na predlog Uprave, uređuje način dostavljanja 
				obaveštenja iz st. 2. i 8. ovog člana.
				*Službeni glasnik RS, broj 113/2017
				Postupak u Upravi 
				Član 9.
				Uprava može da zahteva podatke o označenom licu i njegovoj imovini od državnih organa, organizacija i lica kojima su poverena javna ovlašćenja.
				Državni organi, organizacije i lica kojima su poverena javna ovlašćenja su dužni da Upravi, bez odlaganja, a najkasnije narednog radnog dana od dana prijema zahteva, dostave sve podatke kojima raspolažu o označenom licu i njegovoj imovini. 
				Uprava, bez odlaganja, a u naročito opravdanim okolnostima u roku od tri dana od dana dostavljanja obaveštenja ili informacije iz člana 8. ovog zakona, sačinjava izveštaj.
				Izveštaj sadrži i podatke o identitetu prijavljenog lica i njegovoj imovini dobijene od državnih organa, organizacija i lica kojima su poverena javna ovlašćenja, kao i zaključak da li je prijavljeno lice označeno lice i da li imovina podleže ograničavanju raspolaganja.
				Izveštaj iz stava 3. ovog člana Uprava dostavlja, bez odlaganja, ministru nadležnom za poslove finansija.
				Ministar nadležan za poslove finansija, na predlog Uprave, uređuje način dostavljanja podataka o označenom licu i njegovoj imovini od strane državnih organa, organizacija i lica kojima su poverena javna ovlašćenja. 
				Ovlašćenje za ograničavanje raspolaganja imovinom
				Član 10.
				Ako po prijemu izveštaja iz člana 9. ovog zakona, ministar nadležan za poslove finansija utvrdi da se radi o označenom licu i imovini koja podleže ograničavanju raspolaganja, bez odlaganja, rešenjem nalaže ograničavanje raspolaganja imovinom tog lica.
				Rešenje o ograničavanju raspolaganja imovinom obavezno sadrži:
				1) podatke o označenom licu;
				2) podatke o imovini čije raspolaganje se ograničava;
				3) označavanje da će imovinom upravljati Direkcija za upravljanje oduzetom imovinom, u skladu sa zakonom;
				4) označavanje lica kojima se rešenje dostavlja.
				Rešenje o ograničavanju raspolaganja imovinom dostavlja se pravnom ili fizičkom licu kod koga se imovina nalazi, označenom licu, Direkciji za upravljanje oduzetom imovinom, Upravi, nadležnom javnom tužilaštvu, organu nadležnom za bezbednosne i obaveštajne poslove, ministarstvu nadležnom za spoljne poslove, 
				ministarstvu nadležnom za unutrašnje 
				poslove, kao i drugim državnim organima koji mogu biti povezani sa imovinom označenom u tom rešenju. 
				Dostavljanje rešenja o ograničavanju raspolaganja imovinom vrši se, u skladu sa pravilima opšteg upravnog postupka.
				Pravno ili fizičko lice kod koga se imovina nalazi dužno je da ograniči raspolaganje imovinom na osnovu rešenja o ograničavanju raspolaganja imovinom.
				*Službeni glasnik RS, broj 113/2017
				Obaveštenje da rešenje nije doneto
				Član 11.
				Ako po prijemu izveštaja od Uprave, ministar nadležan za poslove finansija utvrdi da se ne radi o označenom licu ili o imovini koja podleže ograničavanju raspolaganja, odnosno da nema uslova za ograničavanje raspolaganja imovinom, dužan je da bez odlaganja, u pismenoj formi, obavesti pravno ili fizičko lice koje je to obaveštenje dostavilo da može da nastavi aktivnosti koje je obustavilo. 
				Obaveštenje iz stava 1. ministar nadležan za poslove finansija dostavlja i Upravi.
				Trajanje ograničavanja raspolaganja imovinom
				Član 12.
				Ograničavanje raspolaganja imovinom traje dok se označeno lice nalazi na listi označenih lica, odnosno do odluke nadležnog suda donete na osnovu ovog zakona.
				Ministar nadležan za poslove finansija dužan je da dva puta godišnje, na predlog Uprave, a po pribavljenom mišljenju nadležnih državnih organa iz člana 5. stav 1. ovog zakona, razmotri opravdanost donošenja rešenja o ograničavanju raspolaganja imovinom.
				Ako ministar nadležan za poslove finansija utvrdi da nisu postojali uslovi za donošenje rešenja o ograničavanju raspolaganja imovinom, to rešenje će poništiti.
				Upravljanje imovinom čije je raspolaganje ograničeno 
				Član 13.
				Upravljanje imovinom čije je raspolaganje ograničeno na osnovu ovog zakona vrši Direkcija za upravljanje oduzetom imovinom, u skladu sa zakonom.
				Upravni spor 
				Član 14.
				Rešenje o ograničavanju raspolaganja imovinom je konačno i protiv njega se može pokrenuti upravni spor. 
				Upravni spor se može pokrenuti pred nadležnim sudom ako:
				a) lice kome je ograničeno raspolaganje imovinom nije označeno lice;
				b) imovina čije je raspolaganje ograničeno nije imovina čije se raspolaganje mora ograničiti u skladu sa ovim zakonom.
				Upravni spor se može pokrenuti, u skladu sa ovim zakonom, za vreme trajanja ograničenja raspolaganja imovinom.
				Pokretanje upravnog spora ne odlaže izvršenje rešenja o ograničavanju raspolaganja imovinom. 
				Dozvoljeno korišćenje dela imovine 
				Član 15. 
				Označeno lice kome je ograničeno raspolaganje imovinom može pred sudom da pokrene postupak radi izuzimanja dela imovine koji je neophodan za osnovne životne troškove (hrana, stanarina ili rata stambenog kredita, lečenje i lekovi, porez, premija osiguranja, troškovi komunalija, troškovi za pružene pravne usluge, naknada za redovno održavanje ili čuvanje sredstava čije je raspolaganje privremeno ograničeno ili druge imovine ili ekonomskih resursa, koji su nastali nakon donošenja rešenja o ograničavanju raspolaganja imovinom). 
				Za odlučivanje u postupku radi izuzimanja dela imovine stvarno je nadležan osnovni sud, u skladu sa zakonom kojim se uređuje nadležnost sudova. 
				Sud nadležan za odlučivanje u postupku iz stava 1. ovog člana je sud na čijem području označeno lice ima prebivalište ili boravište, odnosno sud na čijem se području nalazi imovina koja je predmet izuzimanja od ograničavanja raspolaganja imovinom.
				Postupak radi izuzimanja dela imovine hitan je i vodi se po pravilima vanparničnog postupka.
				Izvršenje sudskih odluka
				Član 16. 
				Imovina čije je raspolaganje ograničeno, u skladu sa ovim zakonom, može biti predmet izvršenja po pravnosnažnoj sudskoj odluci u cilju zaštite savesnih trećih lica. 
				Ukidanje rešenja o ograničavanju raspolaganja imovinom
				Član 17.
				Ako razlozi za donošenje rešenja o ograničavanju raspolaganja imovinom prestanu da postoje, ministar nadležan za poslove finansija dužan je da ukine rešenje, u skladu sa odredbama zakona kojim je uređen opšti upravni postupak.
				Rešenje kojim se ukida rešenje o ograničavanju raspolaganja imovinom dostavlja se pravnom ili fizičkom licu kod koga se imovina nalazi, označenom licu, Direkciji za upravljanje oduzetom imovinom, Upravi, nadležnom javnom tužilaštvu, organu nadležnom za bezbednosne i obaveštajne poslove, ministarstvu nadležnom za spoljne poslove, kao i drugim državnim organima kojima je rešenje o ograničavanju raspolaganja imovinom dostavljeno.
				Dostavljanje rešenja kojim se ukida rešenje o ograničavanju raspolaganja imovinom vrši se u skladu sa pravilima opšteg upravnog postupka.
				IV. NADZOR
				Organ nadležan za vršenje nadzora
				Član 18.
				Uprava vrši nadzor nad primenom odredaba ovog zakona. 
				Ako Uprava u vršenju nadzora utvrdi postojanje nepravilnosti ili nezakonitosti u primeni ovog zakona, dužna je da:
				1) zahteva otklanjanje nepravilnosti i nedostataka u roku koji sama odredi;
				2) podnese zahtev nadležnom organu za pokretanje odgovarajućeg postupka;
				3) preduzme druge mere i radnje za koje je zakonom ovlašćena.
				V. КAZNENE ODREDBE
				Privredni prestupi
				Član 19.
				Novčanom kaznom u iznosu od 100.000 do 3.000.000 dinara kazniće se za privredni prestup pravno lice ako:
				1) prilikom obavljanja posla ili delatnosti ne utvrdi da li ima poslova ili drugih sličnih odnosa sa označenim licem (član 8. stav 1);
				2) ne ograniči raspolaganje 
				imovinom označenog lica, ne obavesti Upravu ili je ne obavesti najkasnije u roku od 24 časa (član 8. stav 2);
				2a) učini dostupnom svoju ili tuđu 
				imovinu označenom licu, licu koje označeno lice direktno ili 
				indirektno poseduje ili kontroliše, kao i licu koje postupa u 
				ime i za račun označenog lica ili po njegovim instrukcijama (član 
				8. stav 4);
				3) ne dostavi svu pisanu ili elektronsku dokumentaciju (član 8. stav 
				5);
				4) ne ograniči raspolaganje imovinom na osnovu rešenja o ograničavanju raspolaganja imovinom (član 10. stav 5).
				Za privredni prestup iz stava 1. ovog člana kazniće se i odgovorno lice u pravnom licu, novčanom kaznom u iznosu od 10.000 do 200.000 dinara.
				*Službeni glasnik RS, broj 113/2017
				Prekršaji
				Član 20.
				Novčanom kaznom u iznosu od 5.000 do 
				150.000 dinara kazniće se za prekršaj odgovorno lice u sudu, 
				organizaciji nadležnoj za vođenje registra privrednih subjekata, 
				udruženja, zadužbina, fondacija ili javni beležnik ako:
				1) upiše u registar privredno društvo, 
				udruženje, zadužbinu, fondaciju ili sačini, odnosno potvrdi 
				ugovor o prometu nepokretnosti (član 8. stav 7); 
				2) obaveštenje o neizvršenju upisa u 
				registar privrednih subjekata, udruženja, zadužbina, fondacija 
				ili o odbijanju sačinjavanja, odnosno potvrđivanja ugovora o prometu 
				nepokretnosti ne dostavi Upravi (član 8. stav 8).
				Novčanom kaznom u iznosu od 10.000 do 150.000 dinara kazniće se za prekršaj fizičko lice ako:
				1) prilikom obavljanja posla ili delatnosti ne utvrdi postojanje poslova ili drugih sličnih odnosa sa označenim licem (član 8. stav 1);
				2) ne ograniči raspolaganje 
				imovinom označenog lica, ne obavesti Upravu ili je ne obavesti najkasnije u roku od 24 časa (član 8. stav 2);
				2a) učini dostupnom svoju ili tuđu 
				imovinu označenom licu, licu koje označeno lice direktno ili 
				indirektno poseduje ili kontroliše, kao i licu koje postupa u 
				ime i za račun označenog lica ili po njegovim instrukcijama (član 
				8. stav 4);
				3) ne dostavi svu pisanu ili elektronsku dokumentaciju (član 8. stav 
				5).
				4) ne ograniči raspolaganje imovinom na osnovu rešenja o ograničavanju raspolaganja imovinom (član 10. stav 5).
				*Službeni glasnik RS, broj 113/2017
				VI. GODIŠNJI IZVEŠTAJ
				Član 21.
				Vlada podnosi godišnji izveštaj o sprovođenju ovog zakona Narodnoj skupštini do kraja marta tekuće godine za prethodnu godinu.
				VII. PRELAZNE I ZAVRŠNE ODREDBE
				Član 22.
				Vlada utvrđuje listu označenih lica u roku od 30 dana od dana stupanja na snagu ovog zakona.
				Član 23.
				Ministar nadležan za poslove finansija u roku od tri meseca od dana stupanja na snagu ovog zakona doneće propise iz člana 8. stav 8. i člana 9. stav 6. ovog zakona.
				Član 24.
				Ovaj zakon stupa na snagu osmog dana od dana objavljivanja u „Službenom glasniku Republike Srbije”.
				
				ODREDBE КOJE NISU UNETE U „PREČIŠĆEN TEКST“ 
				ZAКONA
				
				Zakon o izmenama i dopunama Zakona o 
				ograničavanju raspolaganja imovinom u cilju sprečavanja terorizma: 
				"Službeni glasnik RS", broj 113/2017-255
				Član 16.
				Ministar nadležan za poslove finansija u roku od 30 
				dana od dana stupanja na snagu ovog zakona doneće propis iz člana 
				4. stav 4. ovog zakona.
				Član 17.
				Ovaj zakon stupa na snagu osmog dana od dana 
				objavljivanja u „Službenom glasniku Republike Srbije”. 
				
				Zakon o dopunama Zakona o 
				ograničavanju raspolaganja imovinom u cilju sprečavanja terorizma: 
				"Službeni glasnik RS", broj 41/2018-121
				Član 6.
				Ministar nadležan za poslove 
				finansija u roku od tri meseca od dana stupanja na snagu ovog 
				zakona uskladiće propise donete na osnovu člana 8. stav 10. i 
				člana 9. stav 6. Zakona o ograničavanju raspolaganja imovinom u 
				cilju sprečavanja terorizma („Službeni glasnik RS”, br. 29/15 i 
				113/17) sa odredbama ovog zakona.
				Član 7.
				Ovaj zakon stupa na snagu 
				osmog dana od dana objavljivanja u „Službenom glasniku Republike 
				Srbije”. 
				
	

