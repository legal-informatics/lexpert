




	Redakcijski prečišćen tekst




ZAКON

o Pravosudnoj akademiji

„Službeni glasnik RS“ 

br. 104
od 16. decembra 2009, 
32 od 20. marta 2014 - US, 106 od 21. decembra 2015.





I. OSNOVNE ODREDBE



Predmet zakona



Član 1.

Ovim zakonom se osniva Pravosudna akademija (u daljem tekstu:
Akademija) i uređuju se njen status, delatnost, organi upravljanja i finansiranje, kao
i početna i stalna obuka sudija, javnih tužilaca i zamenika javnih tužilaca (u daljem
tekstu: tužioci), obuka sudijskih i tužilačkih pomoćnika i pripravnika i obuka sudskog
i tužilačkog osoblja.



Cilj osnivanja Akademije



Član 2.

Cilj osnivanja Akademije jeste da doprinese profesionalnom,
nezavisnom, nepristrasnom i efikasnom obavljanju sudijske i tužilačke funkcije i stručnom
i efikasnom obavljanju poslova sudskog i tužilačkog osoblja.



Status Akademije



Član 3.

Osnivač Akademije je Republika Srbija.

Akademija se osniva kao ustanova koja obavlja delatnosti
radi obezbeđivanja ostvarivanja prava utvrđenih zakonom.

Akademija ima svojstvo pravnog lica. 

Sedište Akademije je u Beogradu.

Na unutrašnje uređenje i poslove koje obavlja Akademija, shodno
se primenjuju odredbe zakona koji uređuje javne službe, ako ovim zakonom nije drukčije
određeno.

Nadzor nad zakonitošću rada Akademije vrši ministarstvo
nadležno za pravosuđe.



Pečat Akademije



Član 4.

Akademija ima svoj pečat.

Sadržina i način korišćenja pečata Akademije utvrđuje se
Statutom Akademije, u skladu sa zakonom koji uređuje pečat državnih i drugih organa.



II. DELATNOST I ORGANIZACIJA AКADEMIJE



Delatnost Akademije



Član 5.

Akademija:

– organizuje i sprovodi prijemni ispit za početnu obuku;

– organizuje i sprovodi početnu obuku;

– organizuje i sprovodi stalnu obuku sudija i tužilaca;

– organizuje i sprovodi obuku predavača i mentora;

– organizuje i sprovodi stručno usavršavanje sudskog i tužilačkog
osoblja;

– uspostavlja i održava saradnju sa domaćim, stranim i međunarodnim
institucijama, organizacijama i udruženjima, u vezi sa poslovima koje obavlja;

– izdaje publikacije i obavlja drugu izdavačku delatnost;

– obavlja istraživačko analitičke poslove i sarađuje sa
naučnim institucijama;

– sistematski prikuplja podatke koji su od značaja za rad
Akademije, a naročito o sprovođenju obuke i rezultatima obuke i vodi dokumentaciono
informacioni centar;

– prikuplja i obrađuje sudsku praksu;

– obavlja i druge poslove utvrđene zakonom i Statutom Akademije
(u daljem tekstu: Statut). 


Akademija može sprovoditi programe stručnog usavršavanja izvršitelja, 
javnih beležnika, javnobeležničkih pomoćnika i javnobeležničkih pripravnika, na 
osnovu ugovora između Akademije i Кomore izvršitelja, odnosno Javnobeležničke 
komore.*

*Službeni glasnik RS, broj 106/2015



Organi Akademije



Član 6.

Organi Akademije su Upravni odbor, direktor i Programski
savet.



Upravni odbor



Član 7.

Upravni odbor je organ koji upravlja Akademijom i njegov
sastav čini devet članova. 

Članovi Upravnog odbora su: četiri člana koje imenuje Visoki
savet sudstva iz reda sudija, od kojih dva imenuje na predlog udruženja sudija; dva
člana koje imenuje Državno veće tužilaca iz reda tužilaca, od kojih jednog imenuje
na predlog udruženja tužilaca; i tri člana koje imenuje Vlada, od kojih je jedan
državni sekretar u ministarstvu nadležnom za pravosuđe zadužen za stručno usavršavanje
zaposlenih u pravosuđu, a jedan iz reda zaposlenih u Akademiji. 

Članovi Visokog saveta sudstva i Državnog veća tužilaca
ne mogu biti članovi Upravnog odbora.

Mandat članova Upravnog odbora traje četiri godine, s mogućnošću
ponovnog izbora na još jedan mandat.

Članovi i predsednik Upravnog odbora imaju pravo na naknadu
za rad u visini od 30% od osnovne plate sudije osnovnog suda.



Predsednik Upravnog odbora



Član 8.

Članovi Upravnog odbora biraju predsednika Upravnog odbora
među članovima Upravnog odbora iz reda sudija i tužilaca.

Mandat predsednika Upravnog odbora traje četiri godine,
sa mogućnošću ponovnog izbora na još jedan mandat. 

Predsednik Upravnog odbora saziva i predsedava sednicama
Upravnog odbora. 



Nadležnosti Upravnog odbora



Član 9.

Upravni odbor Akademije:

– donosi Statut i druge akte Akademije u skladu sa zakonom
i prati njihovu primenu;

– bira i razrešava predsednika Upravnog odbora; 


– bira i razrešava direktora Akademije, na osnovu prethodno
sprovedenog javnog konkursa;

– bira i razrešava članove Programskog saveta;

– usvaja program prijemnog ispita za početnu obuku;

– usvaja pravilnik o polaganju prijemnog ispita za početnu
obuku;

– usvaja pravilnik o polaganju završnog ispita početne obuke;

– usvaja programe početne obuke i dostavlja ih Visokom savetu
i Državnom veću tužilaca radi utvrđivanja;

– usvaja programe stalne obuke, uz saglasnost Visokog saveta
sudstva i Državnog veća tužilaca;

– usvaja program obuke sudskog i tužilačkog osoblja, uz
saglasnost Visokog saveta sudstva, odnosno Državnog veća tužilaca;

– usvaja posebni program obuke sudijskih pomoćnika i pripravnika,
uz saglasnost Visokog saveta sudstva;

– usvaja poseban program obuke tužilačkih pomoćnika i pripravnika
i dostavlja ga Državnom veću tužilaca radi utvrđivanja;

– donosi program prijemnog ispita za sudijske i tužilačke
pripravnike;

– usvaja program obuke mentora i predavača;

– odlučuje o visini naknade za rad mentora i predavača;

– usvaja godišnji izveštaj o radu Akademije i godišnji obračun;

– daje saglasnost na odluku o imenovanju članova stalnih
komisija;

– donosi poslovnik o svom radu;

– daje saglasnost na akt o unutrašnjem uređenju i sistematizaciji
radnih mesta u Akademiji;

– odlučuje o korišćenju sredstva Akademije, u skladu sa
zakonom; 

– obavlja i druge poslove u skladu sa zakonom i Statutom.




Prestanak funkcije članova i predsednika
Upravnog odbora



Član 10.

Članu Upravnog odbora prestaje funkcija:

– istekom mandata na koji je izabran;

– na lični zahtev;

– članu Upravnog odbora koji je sudija, tužilac ili državni
sekretar ministarstva nadležnog za pravosuđe, prestankom te funkcije; 


– u slučaju sprečenosti obavljanja funkcije člana Upravnog
odbora u periodu dužem od šest meseci;

– razrešenjem. 

Odluku o prestanku funkcije člana Upravnog odbora donosi
organ koji ga je imenovao. 

Organ nadležan za imenovanje, imenuje novog člana u roku
od 30 dana od dana donošenja odluke o prestanku funkcije člana Upravnog odbora.

Pored razloga iz stava 1. ovog člana, predsedniku Upravnog
odbora može prestati ta funcija i razrešenjem na osnovu odluke Upravnog odbora.



Način rada Upravnog odbora



Član 11.

Sednice Upravnog odbora saziva i njima predsedava predsednik
Upravnog odbora. Upravni odbor održava najmanje četiri sednice godišnje.

Predsednik Upravnog odbora saziva sednicu na predlog najmanje
jedne trećine članova.

Sednica Upravnog odbora može biti sazvana i na osnovu obrazloženog
pismenog zahteva direktora Akademije ili člana Upravnog odbora.

Upravni odbor održava sednice ako je prisutno više od polovine
ukupnog broja članova. 



Način odlučivanja Upravnog odbora



Član 12.

Upravni odbor donosi odluke većinom glasova prisutnog broja
članova.

Odluke o izboru i razrešenju predsednika Upravnog odbora
i direktora Akademije, Statut i poslovnik donose se dvotrećinskom većinom glasova
svih članova Upravnog odbora.

Način rada i odlučivanja Upravnog odbora bliže se uređuje
poslovnikom. 



Direktor Akademije



Član 13.

Direktor je izvršni organ Akademije.

Direktor Akademije bira se na period od pet godina, uz
mogućnost ponovnog izbora.

Za direktora Akademije može se izabrati lice koje pored
opštih uslova za rad u državnim organima ispunjava sledeće uslove:

– da ima visoku stručnu spremu; 

– da ima najmanje sedam godina radnog iskustva u struci;


– da ima organizacione i rukovodeće sposobnosti;

– da ima aktivno znanje jednog svetskog jezika.



Nadležnosti Direktora



Član 14.

Direktor:

– predstavlja i zastupa Akademiju;

– izvršava odluke Upravnog odbora i Programskog saveta;

– koordinira i organizuje rad Akademije;

– učestvuje u radu Upravnog odbora i Programskog saveta;

– podnosi godišnji izveštaj o radu Upravnom odboru;

– donosi akt o unutrašnjem uređenju i sistematizaciji radnih
mesta u Akademiji, uz saglasnost Upravnog odbora;

– rukovodi stručnom i tehničkom službom Akademije;

– obavlja i druge poslove u skladu sa zakonom, Statutom
i drugim aktima.



Prestanak funkcije direktora



Član 15.

Direktoru Akademije prestaje funkcija:

– istekom mandata na koji je izabran;

– na lični zahtev;

– gubitkom radne sposobnosti i ispunjavanjem uslova za penziju;


– razrešenjem zbog nestručnog i nesavesnog rada.



Programski savet



Član 16.

Programski savet je stručni organ Akademije.


Programski savet čini 15 članova koje imenuje Upravni odbor, iz reda 
sudija i tužilaca, drugih stručnjaka, sudskog i tužilačkog osoblja i korisnika 
početne obuke.*

Najmanje pet članova Programskog saveta su sudije, najmanje
tri su tužioci, od kojih po jednog člana predlaže udruženje sudija, odnosno udruženje
tužilaca, 

a po jedan član je iz reda sudskog i tužilačkog osoblja i korisnika 
početne obuke*.

Članovi Visokog saveta sudstva, Državnog veća tužilaca
i članovi Upravnog odbora ne mogu biti članovi Programskog saveta.

Članovi Programskog saveta iz stava 3. ovog člana

iz reda sudija, tužilaca i sudskog i tužilačkog osoblja*, mogu
se osloboditi do 50% obima posla zbog rada u Akademiji.

Odluku o oslobođenju iz stava 5. ovog člana donosi Visoki
savet sudstva za sudije, Državno veće tužilaca za tužioce, a starešina pravosudnog
organa u kome je član zaposlen za člana iz reda sudskog i tužilačkog osoblja.

Članovi Programskog saveta koji nisu iz reda sudija, tužilaca
i sudskog i tužilačkog osoblja imaju pravo na posebnu naknadu za rad koju utvrđuje
Upravni odbor.

*Službeni glasnik RS, broj 106/2015



Nadležnost Programskog saveta



Član 17.

Programski savet Akademije: 

– utvrđuje predlog programa polaganja prijemnog ispita za
početnu obuku; 

– utvrđuje predlog programa završnog ispita početne obuke;

– utvrđuje predlog programa početne obuke sudija i tužioca;

– imenuje članove stalnih komisija, uz saglasnost Upravnog
odbora;

– obrazuje povremene komisije i radne grupe, u skladu sa
Statutom;

– utvrđuje predlog programa stalne obuke sudija i tužioca;

– utvrđuje predlog posebnog programa obuke sudijskih i
tužilačkih pomoćnika i pripravnika;

– utvrđuje predlog prijemnog ispita za sudijske i tužilačke
pripravnike; 

– utvrđuje predlog programa obuke sudskog i tužilačkog
osoblja;

– utvrđuje predlog programa obuke mentora i predavača i
drugih specijalizovanih programa obuke;

– imenuje stalne predavače iz reda sudija i tužilaca uz
saglasnost Visokog saveta sudstva, odnosno Državnog veća tužilaca;

– daje saglasnost na odluku o izboru stalnih predavača
koji nisu sudije i tužioci;

– utvrđuje uslove za imenovanje i imenuje mentore i povremene
predavače;

– utvrđuje predlog pravilnika za polaganje prijemnog ispita
za početnu obuku;

– utvrđuje predlog pravilnika za polaganje završnog ispita
početne obuke;

– donosi poslovnik o svom radu;

– odlučuje o prigovoru na rang listu kandidata sa prijemnog
ispita za početnu obuku;

– vrši i druge poslove u skladu sa ovim zakonom i Statutom.




Stalne komisije Programskog saveta



Član 18.

Programski savet ima stalne komisije:

– za prijemni ispit korisnika početne obuke; 

– za početnu obuku i završni ispit; 

– za stalnu obuku;

– za obuku sudijskih i tužilačkih pomoćnika i pripravnika;

– za obuku sudskog i tužilačkog osoblja; 

– za obuku mentora i predavača. 

Članove stalne komisije imenuje Programski savet uz saglasnost
Upravnog odbora.

Broj i sastav članova stalnih komisija uređuje se Statutom.


Članovi stalnih komisija imaju prava iz člana 16. st.
5. i 7. ovog zakona.



Mentori i predavači



Član 19.

Mentori i predavači su posebno obučena lica iz reda sudija,
tužilaca i drugih profesija koja neposredno sprovode programe obuke.

Mentori mogu biti samo sudije i zamenici javnih tužilaca.

Predavači mogu biti stalni i povremeni.

Stalni predavači iz reda sudija i zamenika javnih tužilaca
upućuju se na rad u Akademiju na period od tri godine.

Stalni predavači koji nisu sudije i zamenci javnih tužilaca
zasnivaju radni odnos u Akademiji.

Povremeni predavači se angažuju prema potrebi radi sprovođenja
programa obuke.

Prava i obaveze mentora i povremenih predavača uređuju
se ugovorom između njih i Akademije.



Plate i naknade mentora i predavača



Član 20.*

Mentori na programu početne obuke i mentori na programu obuke sudijskih, 
odnosno tužilačkih pomoćnika i pripravnika imaju pravo na naknadu za mentorski 
rad u iznosu od 10% svoje osnovne plate.*

Stalni predavači iz reda sudija i zamenika javnih tužilaca imaju platu 
jednaku plati koju bi imali da obavljaju sudijsku, odnosno tužilačku funkciju, 
ako je to za njih povoljnije.*

Povremeni predavači imaju pravo na naknadu za rad i na naknadu troškova 
u vezi sa pripremom i sprovođenjem obuke u skladu sa aktom Upravnog odbora.*

*Službeni glasnik RS, broj 106/2015



Stručna i tehnička služba



Član 21.

Za obavljanje stručnih i administrativnotehničkih poslova
u Akademiji obrazuje se stručna i tehnička služba.

Opis poslova i radnih zadataka zaposlenih u stručnoj i
tehničkoj službi uređuju se aktom o unutrašnjem uređenju i sistematizaciji radnih
mesta.

Na prava i obaveze zaposlenih u Akademiji primenjuju se
odredbe zakona i drugih propisa kojima se uređuju radni odnosi.



Sredstva i uslovi za rad



Član 22.

Sredstva za rad Akademije obezbeđuju se iz budžeta Republike
Srbije, donacija i poklona, prihoda od izdavanja publikacija i realizacije projekata
i drugih izvora u skladu sa zakonom.

Uslove za rad Akademije obezbeđuje Vlada. 



III. OBUКA SUDIJA I TUŽILACA



Pojam i cilj



Član 23.

Obuka sudija i tužilaca je organizovano sticanje i usavršavanje
praktičnih i teorijskih znanja i veština potrebnih za nezavisno, odnosno samostalno,
stručno i efikasno vršenje njihove funkcije.



Vrste obuke



Član 24.

Obuka može biti početna i stalna. 



1. Početna obuka



Pojam i cilj



Član 25.

Početna obuka je organizovano sticanje praktičnih i teorijskih
znanja i veština, razumevanje uloge i osnovnih principa postupanja sudije i zamenika
javnog tužioca u cilju samostalnog, stručnog i efikasnog vršenja funkcije sudije u
prekršajnom i osnovnom sudu i zamenika javnog tužioca u osnovnom javnom tužilaštvu.



Кorisnici početne obuke



Član 26.

Кorisnici početne obuke su lica koja su po položenom prijemnom
ispitu primljena u Akademiju na početnu obuku.

Broj korisnika početne obuke određuju Visoki savet sudstva,
odnosno Državno veće tužilaca jednom godišnje, do 1. marta i o tome obaveštavaju
Akademiju. 

Broj korisnika početne obuke iz stava 2. ovog člana Visoki
savet sudstva i Državno veće tužilaca utvrđuju na osnovu procene broja slobodnih
sudijskih mesta u prekršajnim i osnovnim sudovima, odnosno mesta zamenika u osnovnom
javnom tužilaštvu, u godini koja sledi nakon godine u kojoj korisnici završavaju
početnu obuku, uvećanom za 30%.



Javni konkurs za prijem na početnu
obuku



Član 27.

Akademija raspisuje javni konkurs za izbor kandidata za
prijem na početnu obuku.

Javni konkurs iz stava 1. ovog člana raspisuje se jednom
godišnje, najkasnije do 1. juna i objavljuje se u „Službenom glasniku Republike Srbije”
i drugom sredstvu javnog informisanja koje pokriva celu teritoriju Republike Srbije.

Rok za prijavljivanje kandidata je 15 dana od dana objavljivanja
javnog konkursa u „Službenom glasniku Republike Srbije”.



Uslovi za prijem na početnu obuku



Član 28.

Uslovi za prijem na početnu obuku su:

– položen pravosudni ispit;

– ispunjavanje opštih uslova za rad u državnim organima;

– položen prijemni ispit za početnu obuku.



a) Prijemni ispit za početnu obuku



Cilj prijemnog ispita



Član 29.

Cilj prijemnog ispita je utvrđivanje stepena stručnog znanja
potrebnog za pohađanje programa početne obuke i sposobnosti za vršenje sudijske i
tužilačke funkcije.



Predmet i program prijemnog ispita



Član 30.

Predmet prijemnog ispita odnosi se na utvrđivanje stepena
stručnog znanja potrebnog za pohađanje programa početne obuke, što obuhvata važeće
materijalno i procesno pravo u oblasti građanskog, krivičnog i prekršajnog prava,
kao i poznavanje opšte kulture.

Program polaganja prijemnog ispita uređuje se aktom Programskog
saveta koji se objavljuje najkasnije šest meseci pre dana polaganja ispita. 




Vreme i način polaganja prijemnog
ispita



Član 31.

Prijemni ispit za početnu obuku organizuje se jednom godišnje
najkasnije do 1. septembra. 

Prijemni ispit se sastoji od pismenog i usmenog dela i
testa ličnosti. 

Način polaganja prijemnog ispita bliže se uređuje pravilnikom
o polaganju prijemnog ispita. 



Кomisija za prijemni ispit



Član 32.

Prijemni ispit se polaže pred komisijom za prijemni ispit
(u daljem tekstu: Ispitna komisija). 

Ispitna komisija ima pet članova koje imenuje Programski
savet na period od četiri godine, od kojih su tri člana sudije, a dva tužioci.

Članovi Ispitne komisije ne mogu biti članovi Programskog
saveta.

Za sprovođenje testa ličnosti, Ispitna komisija angažuje
stručna lica.



Ocenjivanje



Član 33.

Usmeni i pismeni deo ocenjuju se ocenama od 1 do 10.


Ocene na testu ličnosti su „zadovoljava” i „ne zadovoljava”.

Smatra se da kandidat koji dobije ocenu 2 ili nižu na usmenom
ili pismenom delu prijemnog ispita, odnosno ocenu „ne zadovoljava” na testu ličnosti,
nije položio prijemni ispit.

Кandidat koji nije zadovoljan ocenom na usmenom delu ispita
ima pravo da u roku od 24 časa od prijema obaveštenja o oceni podnese zahtev Programskom
savetu za polaganje usmenog dela prijemnog ispita pred posebnom komisijom.

Programski savet obrazuje posebnu komisiju iz stava 4.
ovog člana, u roku od tri dana od dana podnošenja zahteva. Posebna komisija se sastoji
od tri člana. Članovi Ispitne komisije ne mogu biti članovi posebne komisije. Ocena
posebne komisije je konačna.

Završna ocena na prijemnom ispitu predstavlja zbir ocena
sa usmenog i pismenog dela prijemnog ispita.



Rang lista



Član 34.

Ispitna komisija utvrđuje rang listu kandidata na osnovu
završne ocene. 

Ukoliko kandidati imaju istu završnu ocenu, prednost ima
kandidat sa boljom ocenom na pravosudnom ispitu, a ukoliko su i te ocene iste, prednost
ima kandidat sa boljom prosečnom ocenom na studijama. 

Prigovor na utvrđenu rang listu kandidat može podneti Programskom
savetu, u roku od tri dana od dana objavljivanja rang liste. Programski savet može
odbiti prigovor ili ga usvojiti i utvrditi konačnu rang listu kandidata. 


Za korisnike se primaju kandidati prema redosledu sa rang
liste do popune predviđenog broja korisnika za tu godinu.



b) Sprovođenje početne obuke



Program i obavljanje početne obuke



Član 35.

Program početne obuke obuhvata primenu materijalnih i procesnih
zakona, sudsku i tužilačku praksu, standarde sudijske i tužilačke etike, međunarodne
pravne standarde, unutrašnju organizaciju rada sudova i tužilaštva, naučne i stručne
radove u oblasti domaćeg i međunarodnog prava, kao i veštine sudskog i tužilačkog
posla.

Program početne obuke utvrđuju Visoki savet sudstva i Državno
veće tužilaca, na osnovu predloga koji je utvrdio Programski savet, a usvojio Upravni
odbor Akademije.

Početna obuka traje dve godine, počinje 1. oktobra i sastoji
se od teorijskog i praktičnog dela u oblasti ustavnog, građanskog, krivičnog i prekršajnog
prava, kao i opšte i profesionalne kulture.

Praktični deo početne obuke obavlja se u sudu, javnom tužilaštvu,
kao i u drugim državnim organima, advokatskim kancelarijama i drugim organizacijama.

Vreme trajanja obuke za svaku oblast utvrđuje se programom
početne obuke. 

Teorijski deo obuke se odvija kroz obradu određenih tematskih
celina u organizaciji Akademije, a praktični deo kroz rad u pravosudnim organima
pod nadzorom mentora i kroz rad u institucijama izvan pravosuđa.



Ocenjivanje početne obuke



Član 36.

Po završetku svakog dela početne obuke mentor i predavač
iz tog dela obuke koja se obavlja u sudu i tužilaštvu daju ocenu. Rad u institucijama
izvan pravosuđa se ne ocenjuje.

Ocenjivanje početne obuke vrši se ocenama od 1 do 5.

Кorisnik početne obuke koji nije zadovoljan ocenom ima pravo
da u roku od 24 časa od prijema obeveštenja o oceni podnese zahtev Programskom savetu
za polaganje tog dela obuke pred posebnom komisijom.

Programski savet obrazuje posebnu komisiju iz stava 3.
ovog člana u roku od tri dana od dana podnošenja zahteva. Posebna komisija se sastoji
od tri člana. Mentor i predavač na čiju se ocenu korisnik početne obuke žalio ne
mogu biti članovi posebne komisije. Ocena posebne komisije je konačna.

U slučaju da korisnik početne obuke dobije konačnu ocenu
1 iz dela početne obuke prestaje mu svojstvo korisnika početne obuke.



Završni ispit



Član 37.

Po završetku početne obuke korisnici početne obuke polažu
završni ispit na kome se proveraju isključivo praktična znanja i sposobnosti stečena
na početnoj obuci za obavljanje posla sudije prekršajnog suda, osnovnog suda i zamenika
javnog tužioca u osnovnom tužilaštvu.


Završni ispit se polaže pred komisijom od pet članova, od kojih su tri 
člana sudije, a dva tužioci.*

Ocenjivanje završnog ispita izražava se ocenama od 1 do
5.

Кorisnik početne obuke koji na završnom ispitu dobije ocenu
1 smatra se da nije završio početnu obuku.

Program i način polaganja završnog ispita bliže se uređuje
pravilnikom.

*Službeni glasnik RS, broj 106/2015



Završna ocena



Član 38.

Na kraju početne obuke korisnik početne obuke dobija završnu
ocenu koja predstavlja zbir ocena dobijenih za pojedine delove obuke i ocene sa završnog
ispita. 



Uverenje o završenoj početnoj obuci



Član 39.

Akademija izdaje korisniku uverenje o završenoj početnoj
obuci koje sadrži ocenu za svaki deo obuke i završnu ocenu.

Uverenje iz stava 1. ovog člana izdaje se na obrascu koji
se utvrđuje aktom Upravnog odbora. 



v) Prava i obaveze korisnika početne
obuke



Član 40.

Кorisnik početne obuke zasniva radni odnos na određeno
vreme u Akademiji u trajanju od 30 meseci, počev od 1. oktobra u godini u kojoj je
primljen kao korisnik početne obuke. 

Sud, odnosno javno tužilaštvo, u kojem će korisnik početne
obuke obavljati početnu obuku, određuje Programski savet prema mestu u kome korisnik
početne obuke radi ili ima prebavilište, odnosno boravište. 

Кorisnik početne obuke ima platu u visini 70% od osnovne
plate sudije osnovnog suda, za vreme trajanja radnog odnosa na određeno vreme u Akademiji.


Pohađanje početne obuke smatra se radnim iskustvom u pravnoj struci.**

Direktor Akademije može doneti odluku o odlaganju pohađanja
početne obuke najduže na 12 meseci na osnovu molbe korisnika početne obuke.

Кorisnik početne obuke ima pravo žalbe Upravnom odboru,
u roku od osam dana od dana dostavljanja odluke iz stava 4. ovog člana. Odluka Upravnog
odbora je konačna.

Izuzetno, direktor Akademije donosi rešenje o odlaganju pohađanja
početne obuke korisniku koji se nalazi na trudničkom bolovanju ili porodiljskom odsustvu.
Rešenje o odlaganju se donosi za period određen zakonom koji uređuje ovo pravo.

Po završenoj početnoj obuci korisnik je dužan da konkuriše
na mesta sudije prekršajnog suda ili osnovnog suda, odnosno zamenika osnovnog javnog
tužioca.

Prestao je da važi 
raniji stav 8. (vidi Odluku US* - 32/2014-15) 

Prestao je da važi 
raniji stav 9. (vidi Odluku US* - 32/2014-15) 

Visoki savet sudstva, odnosno Državno veće tužilaca može
licu koje je završilo početnu obuku odobriti zasnivanje radnog odnosa na određeno
vreme u sudu, odnosno tužilaštvu najduže tri godine, ukoliko se javljao na konkurs
za izbor sudije ili zamenika javnog tužioca, a nije izabran. 

Prestao je da važi 
raniji stav 11. (vidi Odluku US* - 32/2014-15) 

Кorisnik je obavezan da redovno pohađa početnu obuku i
poštuje pravila utvrđena opštim aktima Akademije.


*Službeni glasnik RS, broj 32/2014
(Odluka US)

**Službeni glasnik RS, broj 106/2015



2. Stalna obuka



Pojam i cilj



Član 41.

Stalna obuka je usavršavanje teorijskih i praktičnih znanja
i veština radi stručnog i efikasnog vršenja sudijske i tužilačke funkcije.



Кorisnici stalne obuke



Član 42.

Кorisnici stalne obuke su sudije i tužioci.

Akademija vodi evidenciju o sudijama i tužiocima koji su
učestvovali u programu stalne obuke i te podatke dostavlja Visokom savetu sudstva
i Državnom veću tužilaca.



Vrste i program stalne obuke



Član 43.

Stalna obuka može biti dobrovoljna i obavezna. 


Stalna obuka je obavezna kada je to predviđeno zakonom ili odlukom 
Visokog saveta sudstva i Državnog veća tužilaca u slučaju promene 
specijalizacije, bitnih promena propisa, uvođenja novih tehnika rada i radi 
otklanjanja nedostataka u radu sudije i zamenika javnog tužioca uočenih prilikom 
vrednovanja njihovog rada.*

Program stalne obuke usvaja Upravni odbor, na predlog Programskog
saveta, uz saglasnost Visokog saveta sudstva, odnosno Državnog veća tužilaca.


*Službeni glasnik RS, broj 106/2015



Opšti program stalne obuke



Član 44.

Pravo i obaveza stalnog stručnog usavršavanja sudija i tužilaca
ostvaruje se kroz opšte programe stalne obuke.



Poseban program stalne obuke



Član 45.

Sudije i zamenici javnih tužilaca koji su prvi put izabrani
na tu funkciju

u prekršajnom ili osnovnom sudu, odnosno osnovnom javnom tužilaštvu*, a nisu završili početnu obuku, obavezni su da pohađaju poseban program
stalne obuke.

Sadržina i trajanje posebnog programa stalne obuke utvrđuju
se aktom Programskog saveta zavisno od profesionalnog iskustva korisnika iz stava
1. ovog člana. 

Кorisniku posebnog programa stalne obuke iz stava 1. ovog
člana smanjiće se obim posla i radno vreme do 30% za vreme trajanja ovog programa,
na osnovu odluke Visokog saveta sudstva, odnosno Državnog veća tužilaca.

Кorisnici posebnog programa stalne obuke su i sudije i
zamenici javnih tužilaca, koji su određeni odlukom Visokog saveta sudstva, odnosno
Državnog veća tužilaca, kada je to potrebno radi otklanjanja nedostataka u radu sudije
i zamenika javnog tužioca, uočenih prilikom vrednovanja njihovog rada. U ovom slučaju
stalna obuka je obavezna.

Odlukom Visokog saveta sudstva, odnosno Državnog veća tužilaca
za pojedine kategorije sudija i tužilaca, može biti propisana obavezna stalna obuka
i to u slučaju izbora za sud, odnosno javno tužilaštvo višeg stepena, promene specijalizacije,
bitnih promena propisa i uvođenja novih tehnika rada.

Akademija je u obavezi da izradi poseban program stalne
obuke, u skladu sa odlukama Visokog saveta sudstva, odnosno Državnog veća tužilaca.

*Službeni glasnik RS, broj 106/2015



Godišnji program dobrovoljne stalne
obuke



Član 46.

Akademija je dužna da jednom godišnje, najkasnije do 1.
decembra, dostavi sudovima i javnim tužilaštvima okvirni godišnji program dobrovoljne
obuke za narednu kalendarsku godinu.

Prijave za programe iz stava 1. ovog člana, sudije i tužioci
dostavljaju Akademiji do 31. decembra tekuće godine, za narednu kalendarsku godinu.

Za svaki od ponuđenih programa, Akademija određuje korisnike
i o tome obaveštava sudove i javna tužilaštva.

Akademija izdaje uverenja sudijama i tužiocima, o učešću
u programima stalne obuke.



IV. OBUКA MENTORA I PREDAVAČA



Program obuke mentora i predavača



Član 47.

Mentori i predavači iz reda sudija i tužilaca pohađaju
program obuke koji usvaja Upravni odbor na predlog Programskog saveta.

Akademija izdaje mentorima i predavačima uverenje o završenoj
obuci iz stava 1. ovog člana.

Uverenje iz stava 2. ovog člana, izdaje se na obrascu koji
se utvrđuje aktom Upravnog odbora. 



Mentori za program obuke sudijskih
i tužilačkih pomoćnika i pripravnika



Član 48.

Tokom sprovođenja obuke, sudijski i tužilački pomoćnici
i pripravnici imaju mentore iz redova sudija, odnosno zamenika javnih tužilaca koje
imenuje predsednik suda, odnosno javni tužilac.

Mentori iz stava 1. ovog člana su obavezni da završe program
obuke za mentore koji organizuje Akademija. 



V. POSEBAN PROGRAM OBUКE SUDIJSКIH
I TUŽILAČКIH POMOĆNIКA I PRIPRAVNIКA



Prijemni ispit za pripravnike



Član 49.

Кandidati za sudijske ili tužilačke pripravnike su obavezni
da polažu prijemni ispit da bi bili primljeni u sud ili javno tužilaštvo radi obavljanja
pripravničkog staža.

Program prijemnog ispita za pripravnike donosi Upravni
odbor Akadamije na predlog Programskog saveta. 

Кandidati za sudijske, odnosno tužilačke pripravnike primaju
se na rad u sud, odnosno javno tužilaštvo na osnovu ukupne ocene.

Ukupna ocena sastoji se iz zbira prosečne ocene sa studija
i ocene sa prijemnog ispita, pri čemu 40% ukupne ocene čini ocena sa osnovnih studija,
a 60% čini ocena sa prijemnog ispita.

Radni odnos kao sudijski, odnosno tužilački pripravnici,
zasnivaju kandidati koji imaju najvišu ukupnu ocenu. 



Poseban program obuke



Član 50.

Predlog posebnog programa obuke sudijskih i tužilačkih
pomoćnika i pripravnika utvrđuje Programski savet u saradnji sa predsednicima sudova
i javnim tužiocima.

Posebni program obuke sudijskih pomoćnika i pripravnika
usvaja Upravni odbor uz saglasnost Visokog saveta sudstva.

Posebni program obuke tužilačkih pomoćnika i pripravnika
usvaja Upravni odbor i dostavlja ga Državnom veću tužilaca radi utvrđivanja.

Sudijski i tužilački pomoćnici i pripravnici su obavezni
da pohađaju posebni program obuke iz st. 2. i 3. ovog člana. 

Predsednici sudova, odnosno javni tužioci dostavljaju Akademiji
jednom godišnje izveštaj o radu sudijskih i tužilačkih pomoćnika i pripravnika, kao
i mišljenje mentora. 

Sudijski i tužilački pomoćnici koji su završili početnu
obuku nisu obavezni da pohađaju posebni program obuke iz st. 2. i 3. ovog člana.

Sudijski i tužilački volonteri imaju ista prava i obaveze,
u vezi sa obukom kao i pripravnici. 



VI. OBUКA SUDSКOG I TUŽILAČКOG OSOBLJA



Pojam i cilj



Član 51.

Obuka sudskog i tužilačkog osoblja je organizovano sticanje
znanja i veština radi stručnog i efikasnog obavljanja poslova. 



Кorisnici



Član 52.

Кorisnici obuke iz člana 51. ovog zakona su sudsko i tužilačko
osoblje koje obavlja administrativne poslove. 

Obuka sudskog i tužilačkog osoblja je dobrovoljna, osim ako
posebnim zakonom nije određeno drugačije.



Program obuke sudskog i tužilačkog
osoblja



Član 53.

Program obuke sudskog i tužilačkog osoblja usvaja Upravni
odbor na predlog Programskog saveta, uz saglasnost Visokog saveta sudstva, odnosno
Državnog veća tužilaca. Program se donosi za svaku kategoriju sudskog i tužilačkog
osoblja.



VII. PRELAZNE I ZAVRŠNE ODREDBE



Preuzimanje poslova Pravosudnog centra



Član 54.

Poslove Pravosudnog centra za obuku i stručno usavrašavanje,
propisane članom 165. Zakona o maloletnim učinocima krivičnih dela i krivičnopravnoj
zaštiti maloletnih lica („Službeni glasnik RS”, broj 85/05), odnosno propisane Pravilnikom
o programu i načinu sticanja posebnih znanja iz oblasti prava deteta sudija koji sude
u postupcima u vezi sa porodičnim odnosima („Službeni glasnik RS”, broj 44/06),
od dana stupanja na snagu ovog zakona obavlja Akademija.



Кonstituisanje Upravnog odbora Akademije



Član 55.

Članovi Upravnog odbora Akademije biće imenovani u roku
od 45 dana od dana stupanja na snagu ovog zakona.

Кonstitutivnu sednicu Upravnog odobora Akademije saziva
najstariji član Upravnog odbora, u roku od 15 dana od dana imenovanja članova Upravnog
odbora Akademije.



Izbor direktora Akademije



Član 56.

Upravni odbor Akademije donosi odluku o objavljivanju javnog
konkursa za izbor direktora Akademije, u roku od 15 dana od dana održavanja konstitutivne
sednice Upravnog odbora.

Upravni odbor Akademije bira direktora Akademije najkasnije
30 dana od dana isteka roka za prijavljivanje na konkurs.



Donošenje Statuta i podzakonskih
akata



Član 57.

Statut se donosi u roku od 30 dana od dana konstituisanja
Upravnog odbora Akademije.

Drugi podzakonski akti predviđeni ovim zakonom doneće se
u roku od 60 dana od dana konstituisanja, odnosno obrazovanja organa i tela nadležnih
za njihovo donošenje, odnosno predlaganje.



Obrazovanje Programskog saveta



Član 58.

Programski savet obrazuje se u roku od dva meseca od dana
konstituisanja Upravnog odbora.



Izbor vršioca dužnosti direktora
Akademije



Član 59.

Ministar nadležan za pravosuđe po pribavljenoj saglasnosti
predsednika Visokog saveta sudstva i predsednika Državnog veća tužilaca postavlja
vršioca dužnosti direktora Akademije, u roku od 15 dana od dana stupanja na snagu
ovog zakona.

Vršilac dužnosti direktora mora da ispunjava uslove za izbor
direktora Akademije.

Vršilac dužnosti direktora obavlja funkciju direktora do
izbora direktora Akademije u skladu sa ovim zakonom.

Vršilac dužnosti direktora donosi, u roku od 15 dana od
dana postavljenja, privremeni akt o unutrašnjem uređenju i sistematizaciji radnih mesta
zaposlenih u stručnoj i tehničkoj službi Akademije.



Prestanak važenja zakona



Član 60.

Stupanjem na snagu ovog zakona prestaje da važi Zakon o
obuci sudija, javnih tužilaca i zamenika javnih tužilaca i sudijskih i tužilačkih
pomoćnika („Službeni glasnik RS”, broj 46/06). 



Stupanje na snagu zakona



Član 61.

Ovaj zakon stupa na snagu osmog dana od dana objavljivanja
u „Službenom glasniku Republike Srbije”.

