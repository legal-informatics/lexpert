



Redakcijski prečišćen tekst


ZAКON
o Bezbednosno-informativnoj agenciji
„Službeni glasnik RS”, br. 42 od 19. jula 2002, 111 od 
29. decembra 2009, 65 od 27. juna 2014 - US, 66 od 29. juna 2014, 36 od 10. maja 
2018.
I. OSNOVNE ODREDBE
Član 1.
Obrazuje se Bezbednosno-informativna agencija (u daljem 
tekstu: Agencija), kao posebna organizacija. 
Član 2.
Agencija obavlja poslove koji se odnose na: zaštitu 
bezbednosti Republike Srbije i otkrivanje i sprečavanje delatnosti usmerenih na 
podrivanje ili rušenje Ustavom utvrđenog poretka Republike Srbije; istraživanje, 
prikupljanje, obradu i procenu bezbednosno-obaveštajnih podataka i saznanja od 
značaja za bezbednost Republike Srbije i informisanje nadležnih državnih organa o 
tim podacima, kao i druge poslove određene zakonom.
Član 3.
Agencija ima svojstvo pravnog lica, u skladu sa zakonom.
Član 4.
Кontrolu rada Agencije ostvaruju nadležni organi, u skladu 
sa zakonom i drugim propisima.
U obavljanju poslova iz svog delokruga Agencija ostvaruje 
saradnju sa drugim nadležnim državnim organima i službama. 
Agencija ostvaruje saradnju sa organima, organizacijama i 
službama drugih država i međunarodnih organizacija, u skladu sa smernicama Vlade 
Republike Srbije (u daljem tekstu: Vlada) i bezbednosno-obaveštajnom politikom 
Republike Srbije.
II. ORGANIZACIJA RADA
Član 5.
Radom Agencije rukovodi direktor, koga postavlja i razrešava 
Vlada.
Član 6.
U Agenciji se obrazuju posebne organizacione jedinice za 
obavljanje bezbednosnih poslova iz njenog delokruga.
Član 7.
Na unutrašnju organizaciju i sistematizaciju radnih mesta u 
Agenciji primenjuju se načela za unutrašnju organizaciju i sistematizaciju radnih 
mesta u ministarstvima i posebnim organizacijama, osim ukoliko obavljanje 
određenih poslova u Agenciji ne zahteva drugačiji način organizovanja.
Akt o unutrašnjem uređenju i sistematizaciji radnih 
mesta u Agenciji donosi direktor Agencije, uz prethodnu saglasnost Vlade. 
Aktom iz stava 2. ovog člana se utvrđuju, naročito, 
organizacione jedinice, poslovi koji se u njima obavljaju, način rukovođenja, 
ovlašćenja i odgovornosti rukovodilaca, unutrašnja kontrola i interna revizija, 
međusobni odnosi organizacionih jedinica, način saradnje Agencije sa drugim 
organima i organizacijama, podela radnih mesta, vrste radnih mesta, ukupan broj 
radnih mesta sa nazivom, opis poslova, raspon zvanja, zaštitni režim, status 
pripadnika, potreban broj izvršilaca i uslovi za svako radno mesto, kao i podaci 
o stepenu uvećanja staža osiguranja.
Podaci sadržani u aktu iz stava 2. ovog člana jesu 
tajni podaci, koji se određuju i sa kojima se postupa u skladu sa zakonom kojim 
se uređuje tajnost podataka.
*Službeni glasnik RS, broj 36/2018
Član 8.
Direktor internim uputstvima bliže uređuje pojedina pitanja 
koja se odnose na unutrašnje organizovanje i obavljanje poslova iz delokruga 
Agencije i daje pripadnicima Agencije obavezne instrukcije o načinu obavljanja 
poslova.
III. NAČIN OBAVLJANJA POSLOVA
Član 9.
Agencija u obavljanju poslova iz svoje nadležnosti primenjuje 
odgovarajuće operativne metode, mere i radnje, kao i odgovarajuća 
operativno-tehnička sredstva kojima se obezbeđuje prikupljanje podataka i 
obaveštenja radi otklanjanja i sprečavanja delatnosti usmerenih na podrivanje ili 
rušenje Ustavom utvrđenog poretka Republike Srbije, ugrožavanje bezbednosti u 
zemlji i, u vezi s tim, preduzima druge potrebne mere i radnje na osnovu zakona i 
propisa donetih u skladu sa zakonom.
Odluku o primeni mera i metoda iz stava 1. ovog člana 
donosi direktor Agencije ili lice koje on ovlasti.
Član 10.
U obavljanju poslova iz svog delokruga, pripadnici Agencije 
ovlašćeni su da od državnih i drugih organa, pravnih i fizičkih lica traže i 
dobiju obaveštenja, podatke i stručnu pomoć od značaja za razjašnjavanje činjenica 
vezanih za obavljanje poslova iz delokruga Agencije.
Na pružanje pomoći, davanje obaveštenja i podataka iz stava 1. 
ovog člana niko ne može biti prinuđen, a uskraćivanje ili odbijanje pomoći, davanja 
obaveštenja ili podataka mora biti zasnovano na zakonom utvrđenim razlozima. 

Član 11.
O poslovima iz svoje nadležnosti Agencija obrađuje, čuva i 
koristi prikupljene informacije i dokumentaciju, o čemu vodi odgovarajuće 
evidencije i obezbeđuje zaštitu njihove tajnosti.
Način evidentiranja, obrade, čuvanja, korišćenja, zaštite i 
dostavljanja drugim nadležnim državnim organima informacija i dokumenata iz stava 
1. ovog člana utvrđuje Vlada.
Član 12.
Pripadnici Agencije raspoređeni u posebne organizacione 
jedinice iz člana 6. ovog zakona u otkrivanju, praćenju, dokumentovanju, 
sprečavanju, suzbijanju i presecanju delatnosti organizacija i lica usmerenih na 
vršenje organizovanog kriminala i krivičnih dela sa elementom inostranosti, 
unutrašnjeg i međunarodnog terorizma i najtežih oblika krivičnih dela protiv 
čovečnosti i međunarodnog prava i protiv Ustavom utvrđenog poretka i bezbednosti 
Republike primenjuju ovlašćenja utvrđena zakonom i drugim propisima koje primenjuju 
ovlašćena službena lica i radnici na određenim dužnostima ministarstva nadležnog 
za unutrašnje poslove, u skladu sa propisima o unutrašnjim poslovima.
Član 13.
Prestao je da važi raniji član 13. 
(vidi 

Odluku US - 
65/2014-99)
Član 13.
Posebne mere kojima se odstupa od nepovredivosti tajne 
pisama i drugih sredstava opštenja (u daljem tekstu: posebne mere) su:
1) tajni nadzor i snimanje komunikacije bez obzira na 
oblik i tehnička sredstva preko kojih se obavlja ili nadzor elektronske ili druge 
adrese;
2) tajni nadzor i snimanje komunikacije na javnim 
mestima i mestima kojima je pristup ograničen ili u prostorijama;
3) statistički elektronski nadzor komunikacije i 
informacionih sistema u cilju pribavljanja podataka o komunikaciji ili lokaciji 
korišćene mobilne terminalne opreme;
4) računarsko pretraživanje već obrađenih ličnih i 
drugih podataka i njihovo upoređivanje sa podacima koji su prikupljeni primenom 
mera iz tač. 1)–3) ovog stava.
Uz posebne mere iz stava 1. tač. 1) i 2) ovog člana 
može se odobriti tajni nadzor i snimanje mesta, prostorija i predmeta, uključujući 
i uređaje za automatsku obradu podataka i opreme na kojoj se čuvaju ili se mogu 
čuvati elektronski zapisi.
*Službeni glasnik RS, broj 66/2014
Član 14.  
Prestao je da važi raniji član 14. (vidi Odluku US - 
65/2014-99)
Član 14.
Posebne mere mogu se odrediti prema licu, grupi ili 
organizaciji za koju postoje osnovi sumnje da preduzima ili priprema radnje 
usmerene protiv bezbednosti Republike Srbije, a okolnosti slučaja ukazuju da se 
na drugi način te radnje ne bi mogle otkriti, sprečiti ili dokazati ili bi to 
izazvalo nesrazmerne teškoće ili veliku opasnost.
Prilikom odlučivanja o određivanju i trajanju posebnih 
mera posebno će se ceniti da li bi se isti rezultat mogao postići na način kojim 
se manje ograničavaju prava građana, u obimu neophodnom da se svrha ograničavanja 
zadovolji u demokratskom društvu.
*Službeni glasnik RS, broj 66/2014
Član 15.
Prestao je da važi raniji član 15. (vidi Odluku US - 
65/2014-99)
Član 15.
Ako su ispunjeni uslovi iz člana 14. ovog zakona, na 
obrazloženi predlog direktora Agencije, sud može odrediti primenu posebne mere.
Predlog iz stava 1. ovog člana sadrži naziv posebne 
mere, raspoložive podatke o licu, grupi ili organizaciji prema kojoj će biti 
primenjivana, postojanje uslova za njeno određivanje i rok trajanja.
O predlogu iz stava 1. ovog člana odlučuje predsednik 
Višeg suda u Beogradu, odnosno sudija kojeg on odredi među sudijama koji su 
raspoređeni u Posebno odeljenje tog suda za koje je zakonom određeno da postupa u 
predmetima krivičnih dela organizovanog kriminala, korupcije i drugih posebno 
teških krivičnih dela.
Odluka o predlogu iz stava 1. ovog člana donosi se u 
roku od 48 časova od časa podnošenja predloga.
*Službeni glasnik RS, broj 66/2014
Član 15a
Ako usvoji predlog za određivanje posebne mere sud 
donosi naredbu.
Naredba o određivanju posebne mere sadrži naziv posebne 
mere, raspoložive podatke o licu, grupi ili organizaciji prema kojoj će biti 
primenjivana, razloge o ispunjenosti uslova iz člana 14. ovog zakona, način 
primene, obim i trajanje posebne mere.
Posebna mera može trajati tri meseca, a zbog 
neophodnosti otkrivanja, sprečavanja ili prikupljanja dokaza o radnji iz člana 14. 
stav 1. ovog zakona, može se produžiti najviše još tri puta u trajanju od po tri 
meseca. Primena posebne mere se prekida čim prestanu razlozi za njenu primenu.
Ako ne usvoji predlog za određivanje posebne mere sud 
donosi rešenje.
Protiv rešenja iz stava 4. ovog člana direktor Agencije 
može izjaviti žalbu Apelacionom sudu u Beogradu.
Odluku o žalbi iz stava 5. ovog člana donosi veće 
sastavljeno od troje sudija Posebnog odeljenja Apelacionog suda u Beogradu za koje 
je zakonom određeno da postupa u predmetima krivičnih dela organizovanog 
kriminala, korupcije i drugih posebno teških krivičnih dela, u roku od 48 časova 
od časa izjavljivanja žalbe.
*Službeni glasnik RS, broj 66/2014
Član 15b
Ako u toku primene posebne mere pripadnik Agencije 
dođe do saznanja da lice, grupa ili organizacija koristi drugo sredstvo 
komunikacije, elektronsku ili drugu adresu, ili da se komunikacija obavlja na 
drugim mestima kojima je pristup ograničen ili u drugim prostorijama, obavestiće 
o tome odmah direktora Agencije koji može narediti proširenje posebne mere.
U slučaju donošenja naredbe iz stava 1. ovog člana, 
direktor Agencije u roku od 48 časova podnosi predlog za naknadno odobrenje 
proširenja primene posebne mere. O predlogu odlučuje sudija iz člana 15. stav 3. 
ovog zakona u roku od 48 časova od časa prijema predloga.
Ako usvoji predlog iz stava 2. ovog člana sudija će 
naknadno odobriti proširenje primene posebne mere, a ako odbije predlog, 
materijal koji je prikupljen u skladu sa stavom 1. ovog člana se uništava.
Materijal iz stava 3. ovog člana uništava se u 
prisustvu sudije koji o tome sastavlja zapisnik.
*Službeni glasnik RS, broj 66/2014
Član 15v
Ako je prilikom primene posebnih mera prikupljen 
materijal o krivičnom delu u odnosu na koje se mogu odrediti posebne dokazne 
radnje, takav materijal se dostavlja nadležnom javnom tužilaštvu. Sa materijalom 
se postupa u skladu sa odredbama koje uređuju krivični postupak.
*Službeni glasnik RS, broj 66/2014
Član 15g
Predlog za određivanje ili proširenje posebnih mera, 
odluka o predlogu, naredba o proširenju posebne mere i zapisnik o uništavanju 
materijala iz člana 15b stav 4. ovog zakona beleže se u posebnom upisniku i 
čuvaju se zajedno sa materijalom o primeni posebnih mera u posebnom omotu sa 
naznakom „posebne mere” i oznakom stepena tajnosti, u skladu sa odredbama zakona 
kojim se uređuje tajnost podataka.
Podaci o predlaganju, odlučivanju i primeni posebnih 
mera predstavljaju tajne podatke.
Podatke iz stava 2. ovog člana dužna su da čuvaju kao 
tajne i druga lica koja ih u bilo kom svojstvu saznaju.
*Službeni glasnik RS, broj 66/2014
Član 16.
Кad posebni razlozi bezbednosti Republike Srbije to 
zahtevaju, Agencija može da preuzme i neposredno obavi poslove koji su u 
nadležnosti ministarstva nadležnog za unutrašnje poslove.
Odluku o preuzimanju i obavljanju poslova iz delokruga 
ministarstva nadležnog za unutrašnje poslove sporazumno donose direktor Agencije 
i ministar nadležan za unutrašnje poslove.
U slučaju sukoba nadležnosti odlučuje Vlada, u skladu sa 
zakonom i drugim propisima.
Preuzete poslove iz st. 1. i 2. ovog člana pripadnici 
Agencije obavljaju pod uslovima i na način, kao i primenom ovlašćenja, utvrđenih 
zakonom i drugim propisima koje primenjuju ovlašćena službena lica i radnici na 
određenim dužnostima ministarstva nadležnog za unutrašnje poslove, u skladu sa 
propisima o unutrašnjim poslovima. 
Direktor Agencije i ministar nadležan za unutrašnje poslove 
sporazumno će bliže urediti svojim aktom obavezne oblike i način ostvarivanja 
saradnje Agencije i ministarstva nadležnog za unutrašnje poslove u pitanjima od 
interesa za bezbednost i ustavni poredak Republike Srbije, odnosno bezbednost 
ljudi i imovine. 
IV. КONTROLA RADA
Član 17.
Direktor Agencije dužan je da dva puta godišnje podnese 
izveštaj o radu Agencije i o stanju bezbednosti Republike Srbije, Narodnoj 
skupštini i Vladi Republike Srbije.
Član 18.
U obavljanju poslova iz svog delokruga Agencija je obavezna 
da se pridržava načelnih stavova i smernica Vlade koje se odnose na 
bezbednosno-obaveštajnu politiku Republike Srbije.
Član 19.
Lica koja učestvuju u vršenju kontrole rada Agencije, 
obavezna su da štite i čuvaju poverljivost podataka i informacija do kojih dolaze 
u vršenju poslova kontrole i po prestanku svojih funkcija.
V. PRIPADNICI AGENCIJE
Član 20.
Brisan je raniji stav 1. (vidi član 2. Zakona - 
36/2018-33)
Pripadnici Agencije ne mogu biti članovi političkih 
stranaka.
Pripadnici Agencije nemaju pravo na sindikalno organizovanje 
niti pravo na štrajk.
Član 20a
Pripadnici Agencije su ovlašćena službena lica, lica 
na određenim dužnostima i lica bez ovlašćenja.
Na prava, dužnosti i odgovornosti po osnovu radnog 
odnosa pripadnika Agencije u statusu ovlašćenih službenih lica i lica na 
određenim dužnostima koja nisu uređena ovim zakonom i propisima donetim na 
osnovu ovog zakona, shodno se primenjuju odredbe zakona koji važe za policijske 
službenike.
Na prava, dužnosti i odgovornosti po osnovu radnog 
odnosa pripadnika Agencije u statusu lica bez ovlašćenja koja nisu uređena ovim 
zakonom i propisima donetim na osnovu ovog zakona, shodno se primenjuju propisi 
kojima se uređuju radni odnosi u državnim organima.
Bliži uslovi i način ostvarivanja prava, obaveze i 
odgovornosti iz radnog odnosa pripadnika Agencije uređuju se pravilnikom o radu.
*Službeni glasnik RS, broj 36/2018
Član 20b
Za popunjavanje radnih mesta u Agenciji nije obavezan 
konkurs.
O zasnivanju radnog odnosa u Agenciji rešenjem odlučuje 
direktor.
Na uslove za zasnivanje 
radnog odnosa u Agenciji, primenjuju se propisi kojima se uređuju uslovi za 
zasnivanje radnog odnosa u ministarstvu nadležnom za unutrašnje poslove.
*Službeni glasnik RS, broj 36/2018
Član 20v
Postojanje bezbednosne smetnje, kao činjenice koja 
predstavlja stvarni i neprihvatljiv bezbednosni rizik u slučaju prijema lica u 
radni odnos, uključujući i lice koje se vraća na rad na osnovu pravosnažne odluke 
nadležnog organa, utvrđuje Agencija u postupku bezbednosnog proveravanja.
Bezbednosno proveravanje može se vršiti samo uz 
prethodnu pisanu saglasnost lica, datu putem popunjavanja i potpisivanja upitnika o 
identifikacionim podacima, na obrascu koji utvrđuje direktor Agencije.
Ako lice iz stava 1. ovog člana odbije da popuni ili 
potpiše upitnik iz stava 2. ovog člana, smatraće se da je odustalo od zasnivanja 
radnog odnosa, odnosno nastavka rada u Agenciji.
U postupku bezbednosnog proveravanja prikupljaju se i 
proveravaju podaci navedeni u upitniku iz stava 2. ovog člana, kao i drugi 
podaci u pogledu lica koje se bezbednosno proverava, putem obavljanja razgovora sa 
licem koje se proverava, sa licima koja su sa njim u vezi i drugim licima, kao i 
prikupljanjem podataka od drugih organa ili iz registara, evidencija, zbirki i 
baza podataka koje se vode na osnovu zakona.
Podaci prikupljeni bezbednosnim proveravanjem 
evidentiraju se, čuvaju i štite u skladu sa zakonom kojim se uređuje tajnost 
podataka i zakonom kojim se uređuje zaštita podataka o ličnosti, a koriste samo 
u svrhu za koju su prikupljeni.
*Službeni glasnik RS, broj 36/2018
Član 20g
Pripadnici Agencije dužni su da, zbog potrebe rada u 
Agenciji, pohađaju stručnu obuku, kao i da se stručno usavršavaju i da polože 
poseban stručni ispit.
Postupak, program i način pohađanja stručne obuke, 
stručnog usavršavanja i polaganja posebnog stručnog ispita utvrđuje se aktom 
direktora.
*Službeni glasnik RS, broj 36/2018
Član 20d
Rad pripadnika Agencije ocenjuje se jedanput godišnje.
Postupak, merila i način ocenjivanja pripadnika Agencije 
uređuje se aktom koji donosi direktor.
*Službeni glasnik RS, broj 36/2018
Član 20đ
Zvanja ovlašćenih službenih lica i lica na određenim 
dužnostima uređuju se ovim zakonom.
Zvanja su:
1) sa srednjim obrazovanjem – mlađi referent, referent, 
stariji referent, viši referent, samostalni referent i viši samostalni referent;
2) sa prvim stepenom visokog obrazovanja – mlađi 
saradnik, saradnik, stariji saradnik, viši saradnik, samostalni saradnik i viši 
samostalni saradnik;
3) sa drugim stepenom visokog obrazovanja – mlađi 
savetnik, savetnik, viši savetnik, samostalni savetnik, viši samostalni savetnik 
i glavni savetnik. 
Pripadnicima Agencije u statusu ovlašćenog službenog 
lica i lica na određenim dužnostima utvrđuju se zvanja odgovarajućeg naziva za 
svako sistematizovano radno mesto.
Uslovi za sticanje i gubitak zvanja utvrđuju se aktom 
direktora, uz prethodnu saglasnost Vlade.
*Službeni glasnik RS, broj 36/2018
Član 20e
Pripadnik Agencije ima pravo na platu, uvećanu platu, 
naknadu plate, naknadu troškova i druga primanja, u skladu sa ovim zakonom i 
zakonom kojim se uređuje sistem plata u javnom sektoru.
Plata se sastoji od osnovne plate i uvećane plate.
Osnovna plata određuje se množenjem osnovice sa 
koeficijentima za obračun plata.
Кoeficijenti za obračun plata sastoje se od osnovnog, 
dodatnog i korektivnog koeficijenta u odnosu na radna mesta, zvanje, naročito 
rizične uslove rada, opasnost, odgovornost i složenost poslova.
Кoeficijenti za obračun plate, utvrđuju se aktom 
direktora, uz prethodnu saglasnost Vlade.
*Službeni glasnik RS, broj 36/2018
Član 21.
Pripadnik Agencije svoje svojstvo dokazuje službenom 
legitimacijom.
Vrste, oblik i sadržaj službenih legitimacija propisuje 
Vlada.
Član 22.
Pripadnik Agencije je dužan da poslove i zadatke koji su mu 
određeni izvršava u skladu sa zakonom, drugim propisom i opštim aktom, nalogom 
direktora, odnosno neposredno nadređenog rukovodioca u Agenciji.
Pripadnik Agencije je samostalan u radu i za svoj rad lično 
odgovoran.
Član 23.
Pripadnik Agencije je dužan da čuva podatke Agencije koji 
predstavljaju državnu, vojnu, službenu ili poslovnu tajnu, metode, mere i radnje 
koje predstavljaju ili sadrže koju od ovih tajni, kao i druge podatke čije bi 
saopštavanje načinilo štetu po interese fizičkih ili pravnih lica ili za uspešno 
obavljanje poslova Agencije.
Obaveza čuvanja podataka, mera i radnji iz stava 1. ovog 
člana prihvata se prilikom prijema na rad, a važi i po prestanku rada u 
Agenciji.
Od obaveze čuvanja tajne pripadnika Agencije može osloboditi 
direktor Agencije. 
Član 23a
Pripadnik Agencije može biti trajno ili privremeno 
premešten na drugo odgovarajuće radno mesto. 
Odgovarajućim radnim mestom smatra se radno mesto čiji 
se poslovi obavljaju u istom zvanju, kao poslovi radnog mesta sa kojeg se 
pripadnik Agencije premešta i za koje ispunjava sve uslove za rad na tim 
poslovima. 
Za premeštaj zbog potrebe posla, nije potrebna 
saglasnost pripadnika Agencije.
*Službeni glasnik RS, broj 36/2018
Član 23b
Pripadnik Agencije može biti trajno premešten na drugo 
odgovarajuće radno mesto, na lični zahtev ili na predlog nadležnog rukovodioca, 
u slučaju potrebe posla, kada se oceni da njegove radne sposobnosti i 
osposobljenost u većoj meri mogu da doprinesu poboljšanju procesa rada na radnom 
mestu na koje se trajno premešta.
Zahtev, odnosno predlog za trajni premeštaj mora biti 
posebno obrazložen.
Za trajni premeštaj pripadnika Agencije, u slučaju 
kada je razdaljina mesta rada od mesta premeštaja veća od 50 kilometara, 
neophodna je saglasnost pripadnika.
*Službeni glasnik RS, broj 36/2018
Član 23v
Pripadnik Agencije može biti privremeno premešten na 
drugo odgovarajuće radno mesto na lični zahtev ili na predlog nadležnog 
rukovodioca u slučaju potrebe posla, zbog zamene odsutnog pripadnika, povećanog 
obima posla ili privremene zdravstvene nesposobnosti, pri čemu zadržava sva 
prava radnog mesta sa koga je premešten, ako je to za njega povoljnije.
Privremeni premeštaj traje najduže godinu dana.
Zahtev, odnosno predlog za privremeni premeštaj, mora 
biti posebno obrazložen. 
Posle isteka vremena na koje je privremeno premešten, 
pripadnik se vraća na radno mesto sa koga je premešten.
Žalba na rešenje o privremenom premeštaju ne odlaže 
njegovo izvršenje.
*Službeni glasnik RS, broj 36/2018
Član 24.
Disciplinski postupak protiv pripadnika Agencije vodi se u 
skladu sa zakonom i drugim propisima.
U disciplinskom postupku protiv pripadnika Agencije 
isključuje se javnost.
Vlada bliže uređuje pitanja koja se odnose na disciplinsku 
odgovornost pripadnika Agencije.
Član 25.
Ako se protiv aktivnih i bivših pripadnika Agencije vodi 
krivični ili drugi postupak zbog primene odgovarajućih mera, odnosno upotrebe 
sredstava prinude, Agencija će mu obezbediti besplatnu pravnu pomoć u tom 
postupku, izuzev ako je Agencija inicirala ili pokrenula postupak.
Ako su život, odnosno lična i imovinska bezbednost 
pripadnika Agencije ili članova njegove porodice dovedene u opasnost zbog vršenja 
službe, Agencija će pripadniku, pored pravne pomoći iz stava 1. ovog člana, 
obezbediti i drugu pomoć i zaštitu radi otklanjanja opasnosti.
Prava iz st. 1. i 2. ovog člana imaju i građani koji 
Agenciji pružaju pomoć u obavljanju poslova iz njenog delokruga.
VI. PRELAZNE I ZAVRŠNE ODREDBE
Član 26.
Podzakonski akti za izvršavanje ovog zakona doneće se u roku 
od 90 dana od dana njegovog stupanja na snagu.
Do donošenja akata iz stava 1. ovog člana primenjivaće se 
važeći akti koji nisu u suprotnosti sa ovim zakonom.
Član 27.
Radnici Ministarstva unutrašnjih poslova – Resora državne 
bezbednosti koji u roku od 90 dana od dana stupanja na snagu ovog zakona ne budu 
preuzeti u Agenciju, rasporediće se u Ministarstvo unutrašnjih poslova na radna 
mesta koja odgovaraju njihovoj stručnoj spremi i radnim sposobnostima.
Agencija će preuzeti prostorije, predmete, arhivu i drugi 
registraturski materijal, opremu, sredstva za rad i druga sredstva koja je na 
dan stupanja na snagu ovog zakona koristilo Ministarstvo unutrašnjih poslova – 
Resor državne bezbednosti.
Član 28.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije".

ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama Zakona o Bezbednosno-informativnoj 
agenciji: „Službeni glasnik RS“, broj 111/2009-35
Član 3.
Ovaj zakon stupa na snagu narednog dana od dana objavljivanja 
u „Službenom glasniku Republike Srbije”, a primenjuje se od 1. januara 2010. 
godine.
Zakon o izmenama i dopunama Zakona o 
Bezbednosno-informativnoj agenciji: „Službeni glasnik RS“, broj 36/2018-33
Član 5.
Do početka primene zakona kojim se uređuje 
sistem plata u javnom sektoru, pravo pripadnika na platu, uvećanu platu, naknade 
i ostala primanja, utvrđuje se u skladu sa propisima koji važe na dan stupanja na 
snagu ovog zakona. 
Član 6.
Podzakonski akti za izvršavanje ovog zakona 
doneće se u roku od 90 dana od dana njegovog stupanja na snagu.
Do donošenja akata iz stava 1. ovog člana 
primenjivaće se važeći akti, ako nisu u suprotnosti sa ovim zakonom.
Član 7.
Ovaj zakon stupa na snagu osmog dana od dana 
njegovog objavljivanja u „Službenom glasniku Republike Srbije”.



