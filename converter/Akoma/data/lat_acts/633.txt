






ZAКON

o Matici srpskoj

„Službeni glasnik
RS”, broj 49 od 21. 
jula 1992.



 

Član 1.

Matica srpska, od svog osnivanja 1826. godine,
jedinstveno je i samostalno književno, naučno i kulturno društvo, kojim
upravljaju njeni članovi.

Matica srpska obavlja poslove i ostvaruje ciljeve od
trajnog značaja za književnost, nauku i kulturu srpskog naroda.

 

Član 2.

Matica srpska ima svojstvo pravnog lica u skladu s ovim
zakonom i svojim statutom.

Sedište Matice srpske je u Novom Sadu.
 

Član 3.

Matica srpska:

1. izučava književnost i jezik srpskog naroda i
književnost drugih naroda;

2. organizuje i obavlja naučnoistraživački rad u oblasti
društvenih i prirodnih nauka;

3. izdaje Letopis Matice srpske, naučne časopise, knjige
i druge publikacije iz oblasti književnosti, nauke i umetnosti;

4. obrađuje, čuva i štiti arhivsku građu nastalu u
njenom radu i radu ustanova i preduzeća koje je osnovala, kao i onu koja joj je
poverena ili koju je stekla od fizičkih i građanskopravnih lica;

5. sakuplja, obrađuje i populariše kulturna dobra;

6. podstiče i populariše književno, naučno i umetničko
stvaralaštvo;

7. dodeljuje nagrade i priznanja;

8. obavlja i druge poslove i zadatke utvrđene svojim
statutom.

Poslovi iz stava 1. ovog član i na njima zasnovani
ciljevi obavljaju se, odnosno ostvaruju i preko Biblioteke Matice srpske,
Galerije Matice srpske i Izdavačkog preduzeća Matice srpske, čiji je ona
osnivač.

U ostvarivanju svojih ciljeva i zadataka Matica srpska
sarađuje s akademijama nauka i umetnosti, univerzitetima, naučnim
institucijama, ustanovama u oblasti kulture i obrazovanja i drugim
organizacijama, udruženjima, društvima i pojedincima u zemlji i inostranstvu.
 

Član 4.

Matica srpska obavlja poslove utvrđene ovim zakonom na
način utvrđen zakonom i statutom.

Arhivska građa nastala u radu Matice srpske i ustanova
i preduzeća koje je ona osnovala, kao i arhivska građa koja joj je poverena i
koju je stekla od fizičkih i građanskopravnih lica, čuva se, štiti i obezbeđuje
u Matici srpskoj.
 

Član 5.

Od opšteg interesa su poslovi Matice srpske:

1. priprema i izdavanje kapitalnih dela iz oblasti
književnosti, nauke, kulture i umetnosti;

2. izdavanje Letopisa Matice srpske,

Zbornika Matice srpske za književnost i jezik,

Zbornika Matice srpske za društvene nauke,

Zbornika Matice srpske za istoriju,

Zbornika Matice srpske za prirodne nauke,

Zbornika Matice srpske za likovne umetnosti,

Zbornika Matice srpske za scenske umetnosti i muziku,

Zbornika Matice srpske za slavistiku i

Zbornika Matice srpske za filologiju i lingvistiku;

3. zaštita arhivske i rukopisne građe i drugih
kulturnih dobara;

4. dodela Zmajeve nagrade i Brankove nagrade i

5. naučnoistraživački rad u oblasti društvenih i
prirodnih nauka u skladu sa zakonom.
 

Član 6.

Matica srpska obezbeđuje sredstva za obavljanje poslova i
ostvarivanje svojih ciljeva:

– iz budžeta Republike Srbije i budžeta drugih
teritorijalnih jedinica;

– iz sopstvenih prihoda;

– iz zadužbina i fondova, poklona, legata i drugih
izvora u skladu sa njihovom namenom, zakonom i svojim statutom.
 

Član 7.

Ustanove i preduzeća koje je osnovala Matica srpska ne
mogu menjati bez njene saglasnosti svoju delatnost, sedište i firmu, niti oblik
svojine na imovinu Matice srpske.

Niko ne može koristiti naziv Matice srpske bez njene
saglasnosti.

Matica srpska daje saglasnost na izbor i razrešenje upravnika
Biblioteke Matice srpske, upravnika Galerije Matice srpske i direktora i
glavnog i odgovornog urednika Izdavačkog preduzeća Matice srpske.

Matica srpska daje saglasnost na deo statuta ustanova i
preduzeća koja je osnovala koji se odnosi na pitanja iz st. 1. i 3. ovog člana.

Druga međusobna prava, obaveze i odgovornosti vezani za
obavljanje poslova Matice srpske utvrđeni ovim zakonom sporazumno utvrđuju Matica
srpska i ustanove i preduzeća koje je ona osnovala.
 

Član 8.

Matica srpska i ustanove i preduzeća koje je ona
osnovala urediće svoja međusobna prava i obaveze, a ustanove i preduzeća svoj
rad s odredbama ovog zakona u roku od 90 dana od dana njegovog stupanja na snagu.
 

Član 9.

Nadzor nad primenom odredaba ovog zakona vrši
Ministarstvo kulture.
 

Član 10.

Danom stupanja na snagu ovog zakona prestaje da važi
Zakon o Matici srpskoj („Službeni list SAP Vojvodine”, broj 28/86).
 

Član 11.

Ovaj zakon stupa na snagu osmog dana od dana
objavljivanja u „Službenom glasniku Republike Srbije”.

