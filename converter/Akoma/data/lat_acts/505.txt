







ZAКON


o klasifikaciji
delatnosti

„Službeni glasnik RS“ 

broj 104
od 16. decembra 2009.





Predmet zakona



Član 1.

Ovim zakonom se uređuje Кlasifikacija delatnosti (u
daljem tekstu: Кlasifikacija), kao opšti standard prema kojem se vrši
razvrstavanje jedinica razvrstavanja u delatnosti.



Primena Кlasifikacije



Član 2.

Кlasifikacija se primenjuje:

1) prilikom upisivanja delatnosti u privredni ili drugi
poseban registar;

2) u statistici i vođenju evidencija;

3) prilikom prikupljanja, obrađivanja i prikazivanja podataka
o stanju i kretanjima u ekonomiji, socijalnoj oblasti i oblasti radne i životne
sredine prema delatnostima, kao i prilikom izvršavanja međunarodnih obaveza;

4) prilikom donošenja i praćenja mera ekonomske i
socijalne politike;

5) u naučnoistraživačkom i analitičkom radu. 




Propisivanje Кlasifikacije



Član 3.

Кlasifikaciju, uključujući nazive, šifre i opise
delatnosti, propisuje Vlada. 



Jedinice razvrstavanja



Član 4.

Prema Кlasifikaciji, po delatnostima se razvrstavaju:
privredna društva, zadruge, banke, društva za osiguranje, brokersko-dilerska
društva, davaoci finansijskog lizinga, druge pravne forme privrednih subjekata,
preduzetnici, poljoprivredna gazdinstva, ustanove, javna preduzeća, državni
organi, organi autonomnih pokrajina, organi jedinica lokalne samouprave,
političke stranke, sindikalne i društvene organizacije, udruženja, ogranci i
predstavništva stranih pravnih lica i druge organizacije koje obavljaju
delatnost (u daljem tekstu: jedinice razvrstavanja).

Razvrstavanje po delatnostima vrši se po metodologiji
koju propisuje Vlada.



Pretežna delatnost



Član 5.

Jedinica razvrstavanja raspoređuje se u odgovarajuću
kategoriju Кlasifikacije (sektor, oblast, grana i grupa) prema delatnosti koju
obavlja.

Ako jedinica razvrstavanja obavlja više delatnosti,
raspoređuje se u odgovarajuću kategoriju Кlasifikacije iz stava 1. ovog člana
prema pretežnoj delatnosti.



Prijavljivanje delatnosti



Član 6.

Prilikom registracije podataka u Registru privrednih
subjekata, jedinica razvrstavanja u registracionoj prijavi koja se podnosi
Agenciji za privredne registre navodi pretežnu delatnost iz Кlasifikacije i
šifru te delatnosti.

Prijavljivanje delatnosti drugih jedinica razvrstavanja
koje se registruju u drugim posebnim registrima vrši se prilikom izrade akta o
osnivanju, koji se, zajedno sa prijavom za registraciju i prijavom za
razvrstavanje, podnosi organu koji vodi poseban registar.



Obaveštenje o registraciji
delatnosti



Član 7.

Agencija za privredne registre obaveštava jedinicu
razvrstavanja registrovanu u Registru privrednih subjekata o pretežnoj
delatnosti u koju je svrstana i o promenama u razvrstavanju u skladu sa zakonom
kojim se reguliše postupak registracije privrednih subjekata.

Drugi organi koji vode posebne registre dostavljaju
organu nadležnom za poslove statistike prijave za razvrstavanje u roku od sedam
dana od dana registracije.

Jedinica razvrstavanja za koju ne postoji obaveza
registracije neposredno dostavlja podatke potrebne za razvrstavanje organu
nadležnom za poslove statistike.

Organ nadležan za poslove statistike obaveštava
jedinicu razvrstavanja koja se registruje u posebnim registrima i jedinicu
razvrstavanja za koju ne postoji obaveza registracije o pretežnoj delatnosti u
koju je svrstana i o promenama u razvrstavanju.

Organ nadležan za poslove statistike obaveštava i
organe nadležne za vođenje drugih posebnih registara o pretežnoj delatnosti u
koju je jedinica svrstana i o promenama u razvrstavanju.



Dostavljanje podatka o
razvrstavanju



Član 8.

Podatke o registrovanju i razvrstavanju po delatnostima
primljene u toku meseca Agencija za privredne registre dostavlja najkasnije do
15. u sledećem mesecu organu nadležnom za poslove statistike.



Poveravanje poslova



Član 9.

Poslove razvrstavanja po pretežnoj delatnosti i poslove
koji se odnose na promene razvrstavanja Agencija za privredne registre obavlja
kao poverene poslove.



Prestanak važenja
postojećih propisa



Član 10.

Zakon o Кlasifikaciji delatnosti i o Registru jedinica
razvrstavanja („Službeni list SRJ”, br. 31/96, 34/96, 12/98, 59/98 i 74/99)
prestaje da važi danom stupanja na snagu ovog zakona.

Кlasifikacija utvrđena zakonom iz stava 1. ovog člana
primenjivaće se do kraje godine u kojoj ovaj zakon stupa na snagu:

– prilikom donošenja i praćenja mera ekonomske i
socijalne politike;

– u statistici i vođenju evidencija;

– prilikom prikupljanja, obrađivanja i objavljivanja
podataka prema delatnostima i izvršavanja međunarodnih obaveza, kao i

– u naučnoistraživačkom i analitičkom radu. 




Prelazne odredbe



Član 11.

Vlada će u roku od šezdeset dana od dana stupanja na
snagu odredaba člana 3. i člana 4. stav 2. ovog zakona propisati Кlasifikaciju
i metodologiju za razvrstavanje po delatnostima. 



Član 12.

Sve jedinice registrovane u Registru privrednih
subjekata do dana stupanja na snagu ovog zakona razvrstaće Agencija za privredne
registre, u roku od tri meseca od dana propisivanja Кlasifikacije, i to prema
pretežnoj delatnosti u skladu sa ovim zakonom, i objaviće taj podatak na
internet stranici Agencije za privredne registre, bez donošenja posebnog akta.

Sve jedinice registrovane u drugim posebnim registrima
do dana stupanja na snagu ovog zakona, kao i jedinice za koje ne postoji obaveza
registracije, organ nadležan za poslove statistike razvrstaće prema pretežnoj
delatnosti u skladu sa ovim zakonom, i to u roku od tri meseca od dana
propisivanja Кlasifikacije, i objaviće taj podatak na internet stranici organa
nadležnog za poslove statistike.



Stupanje na snagu ovog
zakona



Član 13.

Ovaj zakon stupa na snagu po isteku tri meseca od dana
njegovog objavljivanja u „Službenom glasniku Republike Srbije”, osim odredaba
člana 3. i člana 4. stav 2. ovog zakona, koje stupaju na snagu osmog dana od
dana objavljivanja u „Službenom glasniku Republike Srbije”.





