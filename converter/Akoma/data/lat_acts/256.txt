


	
	Zakon



	
			ZAКON
			o davanju garancije Republike Srbije u korist Societe Generale Banka Srbija a.d. Beograd, Кomercijalne banke a.d. Beograd i Vojvođanske banke a.d. Novi Sad po zaduženju Javnog preduzeća „Srbijagas” Novi Sad, po osnovu ugovora o kreditu za izgradnju gasovoda na teritoriji Republike Srbije od granice sa Republikom Bugarskom do granice sa Mađarskom i drugim susednim zemljama sa Republikom Srbijom kroz ulaganje u kapital akcionarskog društva South Stream Serbia AG, ZUG, Švajcarska
			"Službeni glasnik RS", broj 31 od 29. aprila 
			2019.
			Član 1.
			Republika Srbija preuzima obavezu da kao garant izmiri obaveze Javnog preduzeća „Srbijagas” Novi Sad (u daljem tekstu: „Zajmoprimac”) po osnovu dugoročnog kredita odobrenog od strane Societe Generale Banka Srbija a.d. Beograd u iznosu koji ne može biti veći od dinarskog iznosa indeksiranog u evrima, u iznosu do 30.000.000 evra (slovima: trideset miliona evra) uvećanog za iznos pripadajuće ugovorene kamate; Кomercijalne banke a.d. Beograd u iznosu koji ne može biti veći od dinarskog iznosa indeksiranog u evrima, u iznosu do 30.000.000 evra (slovima: trideset miliona evra) uvećanog za iznos pripadajuće ugovorene kamate i Vojvođanske banke a.d. Novi Sad u iznosu koji ne može biti veći od dinarskog iznosa indeksiranog u evrima, u iznosu do 10.000.000 evra (slovima: deset miliona evra) uvećanog za iznos pripadajuće ugovorene kamate. 
			Član 2.
			Garanciju iz člana 1. ovog zakona Republika Srbija izdaje u korist Societe Generale Banka Srbija a.d. Beograd, na ime obaveza iz Ugovora o dugoročnom kreditu broj LTL 586498, u iznosu do 30.000.000 evra (slovima: trideset miliona evra) u dinarskoj protivvrednosti po srednjem kursu Narodne banke Srbije uvećanog za nominalnu kamatnu stopu koja je varijabilna i iznosi tromesečni EURIBOR plus kamatna marža koja iznosi 1,42% na godišnjem nivou, zaključenog između Zajmoprimca i Societe Generale Banka Srbija a.d. Beograd, dana 5. aprila 2019. godine.
			Član 3.
			Garanciju iz člana 1. ovog zakona Republika Srbija izdaje u korist Кomercijalne banke a.d. Beograd, na ime obaveza iz Ugovora o dugoročnom kreditu broj 00-410.5600000.1, u iznosu do 30.000.000 evra (slovima: trideset miliona evra) u dinarskoj protivvrednosti po srednjem kursu Narodne banke Srbije uvećanog za nominalnu kamatnu stopu koja je varijabilna i iznosi tromesečni EURIBOR plus kamatna marža koja iznosi 1,38% na godišnjem nivou, zaključenog između Zajmoprimca i Кomercijalne banke a.d. Beograd, 5. aprila 2019. godine.
			Član 4. 
			Garanciju iz člana 1. ovog zakona Republika Srbija izdaje u korist Vojvođanske banke a.d. Novi Sad, na ime obaveza iz Ugovora o kreditu broj 02-7037, u iznosu do 10.000.000 evra (slovima: deset miliona evra) u dinarskoj protivvrednosti po srednjem kursu Narodne banke Srbije uvećanog za nominalnu kamatnu stopu koja je varijabilna i iznosi tromesečni EURIBOR plus kamatna marža koja iznosi 1,75% na godišnjem nivou, zaključenog između Zajmoprimca i Vojvođanske banke a.d. Novi Sad, dana 5. aprila 2019. godine.
			Član 5.
			Republika Srbija (u daljem tekstu: Garant) neopozivo, bezuslovno, bez prigovora i na prvi poziv garantuje, da će izmiriti dug Zajmoprimca prema Societe Generale Banka Srbija a.d. Beograd, Кomercijalnoj banci a.d. Beograd i Vojvođanskoj banci a.d. Novi Sad (u daljem tekstu: Banke), odnosno svih plativih iznosa o njihovom dospeću, u svemu na način i u skladu sa uslovima iz pojedinačnih ugovora o kreditu, sa rokom važnosti koji će biti duži za mesec dana od roka dospeća kredita, čime se stvara obaveza otplate duga nastalih po osnovu datih garancija da plati dospelu a neizmirenu obavezu ukoliko Zajmoprimac ne izvrši tu svoju obavezu blagovremeno, u skladu sa ugovorima o kreditu sa Bankama. 
			Ukoliko Garant ne izvrši svoje obaveze, u roku iz stava 1. ovog člana, svaka od Banaka će nezavisno jedna od druge imati pravo da proglasi dospelim sve iznose koji su plativi u skladu sa odredbama pojedinačnih ugovora o kreditu.
			U slučaju aktiviranja garancije iz člana 1. ovog zakona, svaka od Banaka će imati pravo da od Garanta naplati iznos svojih dospelih a neizmirenih potraživanja. Garant se obavezuje da će obezbediti u budžetu za odgovarajuću fiskalnu godinu, sredstva neophodna za izvršavanje preuzetih obaveza po ovoj garanciji.
			Član 6.
			Otplatu kredita vrši Zajmoprimac prema Bankama u dinarima indeksirano prema vrednosti evra, sve u skladu sa odredbama pojedinačnih ugovora o kreditu.
			Sredstva za otplatu kredita obezbediće Zajmoprimac iz sopstvenih prihoda.
			Zajmoprimac je dužan da sredstva za otplatu kredita obezbeđuje prema planu otplate, u iznosu koji uključuje glavnicu, obračunatu kamatu i prateće troškove zaduživanja.
			Član 7.
			Ako po osnovu garancije iz člana 1. ovog zakona Garant izvrši obavezu umesto Zajmoprimca, Garant će od Zajmoprimca imati pravo na povraćaj glavnice, kamate, pratećih troškova zaduživanja i pratećih troškova koji nastanu zbog neizvršenja, odnosno neblagovremenog izvršenja obaveze, kao i svih drugih troškova koji mogu nastati u vezi sa izvršavanjem obaveza umesto Zajmoprimca, do visine iznosa izmirene obaveze, kao i pravo da od Zajmoprimca naplati obračunatu zakonsku zateznu kamatu. Garant svoje pravo povraćaja od Zajmoprimca neće ostvarivati pre potpunog namirenja potraživanja Banaka, niti će postupati protivno njihovim interesima.
			Pravo na povraćaj sredstava iz stava 1. ovog člana Garant će ostvariti tako što će inicirati naplatu sa računa Zajmoprimca na osnovu ovlašćenja dobijenog od Zajmoprimca ili drugih instrumenata obezbeđenja, u skladu sa propisima kojima se uređuje platni promet.
			Član 8.
			Sredstva zajma koja su Zajmoprimcu stavljena na raspolaganje na osnovu ugovora o kreditu za koje se izdaje garancija po ovom zakonu uplatiće se na namenski račun Zajmoprimca koji će se otvoriti kod Narodne banke Srbije, nakon stupanja na snagu ovog zakona. Sredstva sa računa koristiće se za plaćanje obaveza Zajmoprimca samo uz saglasnost ministra nadležnog za poslove finansija.
			Član 9.
			Ovaj zakon stupa na snagu narednog dana od dana objavljivanja u „Službenom glasniku Republike Srbije”.
	

