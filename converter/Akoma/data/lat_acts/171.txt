



Redakcijski prečišćen tekst


ZAКON
o vanparničnom postupku
„Službeni glasnik SRS”, br. 25 od 4. maja 1982, 48 od 24. 
decembra 1988, i „Službeni glasnik RS”, br. 46 od 4. novembra 1995 - 
dr. zakon, 
18 od 24. februara 2005 - 
dr. zakon, 85 od 31. avgusta 2012, 45 od 22. maja 2013 
- dr. zakon, 55 od 23. maja 2014, 6 od 22. januara 2015, 106 od 21. decembra 2015 - 
dr. zakon
PRVI DEO
Opšte odredbe
Član 1.
(1) Ovim zakonom određuju se pravila po kojima
sudovi 
postupaju i odlučuju o ličnim, porodičnim, imovinskim i drugim pravnim stvarima 
koje se po ovome ili drugom zakonu rešavaju u vanparničnom postupku.
(2) Odredbe ovog zakona primenjuju se i u drugim pravnim 
stvarima iz nadležnosti sudova za koje zakonom nije izričito određeno da se 
rešavaju u vanparničnom postupku, ako se ne odnose na zaštitu povređenog ili 
ugroženog prava niti se zbog učesnika u postupku mogu primeniti odredbe Zakona o 
parničnom postupku.
*Službeni glasnik RS, broj 55/2014
Član 2.
(1) Vanparnični postupak pokreće se predlogom fizičkog ili 
pravnog lica, kao i predlogom organa određenog ovim ili drugim zakonom.
(2) Vanparnični postupak sud pokreće po službenoj dužnosti 
u slučajevima i pod uslovima određenim ovim ili drugim zakonom.
(3) Ako postupak nije pokrenuo organ koji je zakonom 
ovlašćen da pokreće postupak, sud će ga bez odlaganja obavestiti da je postupak 
pokrenut na predlog ovlašćenog lica. Sud može ovlašćenom organu odrediti rok za 
prijavljivanje učešća u postupku i do isteka tog roka zastati sa postupkom ako je 
to potrebno radi zaštite učesnika u postupku ili radi zaštite društvenih 
interesa.
Član 3.
(1) Učesnik u vanparničnom postupku je lice koje je 
postupak pokrenulo, lice o čijim se pravima ili pravnim interesima odlučuje u 
postupku, kao i organi koji učestvuju u postupku na osnovu zakonskog ovlašćenja 
da postupak pokreće, bez obzira da li je postupak pokrenuo ili je kasnije stupio 
u postupak.
(2) Predlagač u smislu ovog zakona je lice, odnosno organ 
po čijem predlogu je postupak pokrenut, a protivnik predlagača je lice prema 
kome se pravo ili pravni interes predlagača ostvaruje.
(3) Svojstvo učesnika u postupku, s pravnim dejstvom u 
određenoj pravnoj stvari, sud može izuzetno priznati i onim oblicima udruživanja 
koji nemaju svojstvo pravnog lica i za koja nije posebnim propisima određeno da 
mogu biti učesnici u vanparničnom postupku ako ispunjavaju uslove 
predviđene 
odredbama Zakona o parničnom postupku, i ako se predmet vanparnične stvari 
neposredno na njih odnosi.
*Službeni glasnik RS, broj 55/2014
Član 4.
(1) U vanparničnom postupku sud po službenoj dužnosti 
posebno vodi računa i preduzima mere radi zaštite prava i pravnih interesa 
maloletnika o kojima se roditelji ne staraju, kao i drugih lica koja nisu u 
mogućnosti da se sama brinu o zaštiti svojih prava i interesa.
(2) Кad se u postupku odlučuje o pravima i pravnim 
interesima maloletnika i drugih lica pod posebnom društvenom zaštitom, sud će 
obavestiti organ starateljstva o pokretanju postupka, pozivati ga na ročišta i 
dostavljati mu podneske učesnika i odluke protiv kojih je dozvoljen pravni lek, 
bez obzira da li organ starateljstva učestvuje u postupku.
(3) Кad smatra da je to potrebno, sud će pozvati organ 
starateljstva da učestvuje u postupku i odrediti mu rok u kome može prijaviti 
svoje učešće. Dok ne istekne ovaj rok sud će zastati sa postupkom, ali organ 
starateljstva može svoje pravo da učestvuje u postupku koristiti i posle proteka 
tog roka.
Član 5.
Organ starateljstva koji učestvuje u postupku, i kad zakonom 
nije ovlašćen da pokreće postupak, ovlašćen je da preduzima sve radnje u postupku 
radi zaštite prava i pravnih interesa maloletnika i drugih lica pod posebnom 
društvenom zaštitom, a naročito da iznosi činjenice koje učesnici nisu naveli da 
predlaže izvođenja dokaza i da izjavljuje pravne lekove.
Član 6.
U vanparničnom postupku sud može postaviti privremenog 
zastupnika svakom učesniku u postupku kad za to postoje uslovi 
predviđeni 
odredbama Zakona o parničnom postupku.
*Službeni glasnik RS, broj 55/2014
Član 7.
Sud može dozvoliti da učesnik, koji nema poslovne 
sposobnosti, pored radnji na koje je zakonom ovlašćen, radi ostvarenja svojih 
prava i pravnih interesa, preduzima i druge radnje u postupku, ako smatra da je u 
stanju da shvati značenje i pravne posledice tih radnji.
Član 8.
(1) U vanparničnim stvarima koje se odnose na lično stanje 
učesnika (statusne stvari), kao i u drugim vanparničnim stvarima koje se odnose 
na prava i pravne interese sa kojima učesnici ne mogu raspolagati, oni se u 
postupku pred sudom ne mogu odreći svog zahteva, priznati zahtev protivnika, 
niti zaključiti sudsko poravnanje.
(2) U postupku iz stava 1. ovog člana sud može da utvrđuje 
i činjenice koje učesnici nisu izneli, kao i činjenice koje među učesnicima nisu 
sporne, ako su važne za donošenje odluke.
Član 9.
U postupku u kome se odlučuje o statusnim stvarima javnost 
je isključena.
Član 10.
U vanparničnom postupku nema mirovanja postupka.
Član 11.
(1) Sud odlučuje o zahtevima učesnika na osnovu rasprave na 
ročištu samo u slučajevima kad je to ovim ili drugim zakonom određeno, ili kad 
oceni da je održavanje ročišta potrebno radi razjašnjenja ili utvrđivanja odlučnih 
činjenica ili smatra da je zbog drugih razloga održavanje ročišta celishodno.
(2) Izostanak pojedinih učesnika sa ročišta ne sprečava sud 
da dalje postupa, ako u pojedinim slučajevima zakonom nije drukčije određeno.
(3) Saslušanje učesnika u postupku može se izvršiti i u 
odsustvu drugih učesnika.
(4) U stambenim stvarima u kojima se rešava o stanarskom 
pravu ili o pojedinim ovlašćenjima koja čine sadržinu stanarskog prava odluka se 
uvek donosi na osnovu rasprave na ročištu.
Član 12.
(1) Predlog za pokretanje vanparničnog postupka može se 
povući do donošenja prvostepene odluke. Predlog podnet od više lica povlači se 
njihovom saglasnom izjavom, ako ovim ili drugim zakonom nije drukčije određeno.
(2) Predlog se može povući i docnije sve dok postupak nije 
pravnosnažno završen, ako se time ne vređaju prava drugih učesnika na koje se 
odluka odnosi ili ako ostali učesnici na to pristanu.
(3) Ako je predlog povučen posle donošenja prvostepene 
odluke, prvostepeni sud će odluku ukinuti.
(4) Smatraće se da je predlog povučen kad predlagač ne dođe 
na ročište ili se ne odazove na poziv suda radi saslušanja, ako je bio uredno 
pozvan, a ne postoje opšte poznate okolnosti koje su ga sprečile da dođe u sud. 
Opravdane razloge izostanka sud može uvažiti i bez izjašnjavanja ostalih učesnika 
sve dok im ne uputi obaveštenje o povlačenju predloga.
(5) U slučajevima iz st. 1. i 4. ovog člana, drugi učesnici 
koji su zakonom ovlašćeni da pokrenu postupak mogu predložiti da se postupak 
nastavi. Predlog za nastavljanje postupka može se podneti u roku od 15 dana od 
dana prijema obaveštenja o povlačenju predloga.
Član 13.
(1) U statusnim stvarima mesno nadležan je sud na čijem 
području ima prebivalište lice u čijem interesu se postupak vodi, a ako nema 
prebivalište, sud na čijem području to lice ima boravište, ako ovim ili drugim 
zakonom nije drukčije određeno.
(2) U drugim vanparničnim stvarima mesno nadležan je sud na 
čijem području predlagač ima prebivalište ili boravište, odnosno sedište, ako 
ovim ili drugim zakonom nije drukčije određeno.
(3) Кad se vanparnična stvar odnosi na nepokretnosti, 
isključivo je nadležan sud na čijem području se nalazi nepokretnost, a ako se 
nepokretnost nalazi na području više sudova nadležan je svaki od tih sudova.
Član 14.
(1) U vanparničnom postupku sud se može po službenoj 
dužnosti oglasiti mesno nenadležan najkasnije na prvom ročištu, a ako ročište 
nije održano, do preduzimanja prve radnje koju je učesnik preduzeo po pozivu suda.
(2) Ako se u toku postupka izmene okolnosti na kojima je 
zasnovana mesna nadležnost suda, sud koji vodi postupak može predmet ustupiti 
sudu koji je prema izmenjenim okolnostima mesno nadležan, ako je očigledno da će 
se pred tim sudom postupak lakše sprovesti, ili ako je to u interesu lica pod 
posebnom društvenom zaštitom.
(3) Кad se predmet ustupa drugom sudu u interesu lica pod 
posebnom društvenom zaštitom, sud će pre ustupanja predmeta pozvati organ 
starateljstva da u određenom roku da svoje mišljenje o celishodnosti ustupanja. Ako 
organ starateljstva u ostavljenom roku ne dostavi mišljenje, sud će postupiti prema 
okolnostima slučaja, vodeći računa o interesima lica pod posebnom društvenom 
zaštitom.
Član 15.
Učesnici mogu sporazumom menjati mesnu nadležnost suda samo 
kad je to za pojedine vanparnične stvari ovim ili drugim zakonom dozvoljeno.
Član 16.
(1) Do donošenja odluke o glavnoj stvari sud će posebnom 
odlukom obustaviti vanparnični postupak, ako utvrdi da bi postupak trebalo 
sprovesti po pravilima parničnog postupka. Postupak će se po pravnosnažnosti te 
odluke sprovesti po pravilima parničnog postupka pred nadležnim sudom.
(2) Radnje koje je sproveo vanparnični sud (uviđaj, 
veštačenje, saslušanje svedoka i dr.) ponovo će se izvesti, ako je pri njihovom 
ranijem izvođenju učinjena neka od bitnih povreda odredaba parničnog postupka
.
*Službeni glasnik RS, broj 55/2014
Član 17.
(1) U vanparničnom postupku u prvom stepenu postupa sudija 
pojedinac, ako ovim ili drugim zakonom nije drukčije određeno.
(2) U stambenim stvarima u kojima se rešava o stanarskom 
pravu ili o pojedinim ovlašćenjima koja čine sadržinu stanarskog prava 
prvostepeni sud odlučuje u veću sastavljenom od jednog sudije i dvojice sudija 
porotnika.
(3) Pojedine radnje u postupku može da preuzima sudijski 
pomoćnik u sudu kad je to ovim ili drugim zakonom određeno. Zapisnik o tim 
radnjama potpisuju sudijski pomoćnik i zapisničar koji je sastavio zapisnik.
*Službeni glasnik RS, broj 55/2014
Član 18.
(1) U vanparničnom postupku odluke se donose u obliku 
rešenja.
(2) Rešenje protiv koga je dozvoljena posebna žalba i rešenje 
drugostepenog suda, mora biti obrazloženo.
Član 19.
Žalba protiv rešenja donesenog u prvom stepenu može se 
izjaviti u roku od 15 dana od dana dostavljanja prepisa rešenja, ako ovim ili 
drugim zakonom nije drukčije određeno.
Član 20.
(1) Žalba zadržava izvršenje rešenja, ako ovim ili drugim 
zakonom nije drukčije određeno, ili ako sud drukčije ne odluči.
(2) Sud može iz važnih razloga odlučiti da žalba ne 
zadržava izvršenje rešenja.
(3) U slučaju iz stava 2. ovog člana, kad je potrebno da se 
zaštite prava maloletnika ili drugih lica pod posebnom društvenom zaštitom, sud 
može po službenoj dužnosti, a radi zaštite prava drugih učesnika po njihovom 
predlogu, odrediti da se položi obezbeđenje u gotovom novcu. Кad to posebne 
okolnosti slučaja zahtevaju davanje obezbeđenja može se odrediti i u drugom 
obliku.
Član 21.
(1) Prvostepeni sud može povodom žalbe, sam novim rešenjem 
preinačiti ili ukinuti svoje ranije rešenje, ako se time ne vređaju prava drugih 
učesnika koja se zasnivaju na tom rešenju.
(2) Ako prvostepeni sud ne preinači, odnosno ne ukine svoje 
rešenje, žalbu, zajedno sa spisima, dostaviće drugostepenom sudu na rešavanje bez 
obzira da li je žalba podnesena u zakonom određenom roku.
(3) Drugostepeni sud može iz važnih razloga odlučiti i o 
neblagovremeno podnesenoj žalbi, ako se time ne vređaju prava drugih lica koja 
se zasnivaju na tom rešenju.
Član 22.
(1) Кad odluka suda zavisi od prethodnog rešenja pitanja da 
li postoji neko pravo ili pravni odnos, a o tom pitanju još nije doneo odluku sud 
ili drugi nadležni organ (prethodno pitanje), sud može sam rešiti to pitanje, ako 
ovim ili drugim zakonom nije drukčije određeno.
(2) Odluka suda o prethodnom pitanju ima pravno dejstvo samo 
u vanparničnom postupku u kome je to pitanje rešeno.
Član 23.
(1) Ako su među učesnicima sporne činjenice važne za rešenje 
prethodnog pitanja, sud će ih uputiti da u određenom roku pokrenu parnicu ili 
postupak pred upravnim organom radi rešenja spornog prava, odnosno pravnog 
odnosa.
(2) Sud će uputiti na parnicu, odnosno na postupak pred 
upravnim organom onog učesnika čije pravo smatra manje verovatnim, ako ovim ili 
drugim zakonom nije drukčije određeno.
Član 24.
(1) Ako učesnik koji je upućen na parnicu ili postupak pred 
upravnim organom u određenom roku, koji ne može biti duži od 30 dana, pokrene 
parnicu, odnosno postupak pred upravnim organom vanparnični postupak će se 
prekinuti do pravnosnažnog okončanja tog postupka.
(2) Ako ni jedan od učesnika do završetka vanparničnog 
postupka ne pokrene parnicu, odnosno postupak pred upravnim organom, sud će 
dovršiti postupak bez obzira na zahteve u pogledu kojih je učesnik upućen na 
parnicu, odnosno na postupak pred upravnim organom.
Član 25.
(1) Кad se rešenjem suda menja lični ili porodični status 
učesnika ili njegova prava i dužnosti, pravne posledice rešenja nastaju kad ono 
postane pravnosnažno.
(2) Sud može odlučiti da pravne posledice rešenja nastaju 
pre pravnosnažnosti, ako je to potrebno radi zaštite maloletnika ili drugih lica 
pod posebnom društvenom zaštitom.
(3) Pravnosnažno rešenje kojim se menja lični ili porodični 
status učesnika bez odlaganja se dostavlja matičaru nadležnom za vođenje matične 
knjige rođenih za to lice.
Član 26.
Pravnosnažnost rešenja, donesenog u vanparničnom postupku, 
ne sprečava učesnike da svoj zahtev o kome je rešenjem odlučeno ostvaruju u 
parnici ili u postupku pred upravnim organom, kad im je to pravo priznato ovim 
ili drugim zakonom.
Član 27.
(1) U postupku u kome se odlučuje o statusnim stvarima i o 
vanparničnim stvarima koje se odnose na stanarsko pravo protiv pravnosnažnog 
rešenja drugostepenog suda revizija je dozvoljena, ako ovim ili drugim zakonom 
nije drukčije određeno.
(2) U postupku u kome se odlučuje o imovinsko-pravnim 
stvarima revizija je dozvoljena pod uslovima pod kojima se po Zakonu o parničnom 
postupku može izjaviti revizija u imovinsko-pravnim sporovima, ako ovim ili 
drugim zakonom nije drukčije određeno.
Član 28.
(1) O troškovima postupka u statusnim stvarima sud odlučuje 
slobodno, vodeći računa o okolnostima slučaja i o ishodu postupka, s tim što se 
u pogledu troškova postupka koji su prouzrokovani učešćem organa starateljstva u 
postupku primenjuju odredbe Zakona o parničnom postupku o troškovima postupka u 
kome javni tužilac učestvuje kao stranka.
(2) U vanparničnim stvarima koje se odnose na imovinska 
prava učesnika, učesnici snose troškove na jednake delove, ali ako postoji 
znatna razlika u pogledu njihovog udela u imovinskom pravu o kome se odlučuje sud 
će prema srazmeri tog udela odrediti koliki će deo troškova snositi svaki od 
učesnika.
(3) U vanparničnim stvarima iz stava 2. ovog člana sud može 
odlučiti da sve troškove postupka snosi učesnik u čijem interesu se postupak 
vodi, odnosno učesnik koji je isključivo svojim ponašanjem dao povod za pokretanje 
postupka.
*Službeni glasnik RS, broj 55/2014
Član 29.
(1) Po predlogu za ponavljanje postupka prethodno će se 
postupiti kao po neblagovremeno podnesenoj žalbi, ako postoje uslovi iz člana 
21. ovog zakona da drugostepeni sud odluči i o osnovanosti neblagovremeno 
podnesene žalbe. Ukoliko drugostepeni sud nađe da ti uslovi ne postoje vratiće 
predmet prvostepenom sudu radi postupanja po predlogu.
(2) Protiv rešenja kojim je postupak pravnosnažno završen, 
predlog za ponavljanje postupka ne može se podneti ako je učesniku ovim ili drugim 
zakonom priznato pravo da svoj zahtev o kome je rešenjem odlučeno ostvaruje u 
parnici ili u postupku pred upravnim organom.
Član 30.
(1) Po odredbama prvog dela ovog zakona postupa se u svim 
pitanjima koja posebnim postupcima sadržanim u ovom zakonu nisu drukčije uređena, 
kao i u drugim vanparničnim stvarima, za koje posebnim zakonom nisu uređena 
pravila postupanja.
(2) U vanparničnom postupku shodno se primenjuju odredbe 
Zakona o parničnom postupku, ako ovim ili drugim zakonom nije drukčije određeno.
Član 30a
(1) Sud može javnom beležniku poveriti sprovođenje 
postupka za koji je po zakonu nadležan ili preduzimanje pojedinih vanparničnih 
radnji pod uslovima koji su predviđeni ovim zakonom.
(2) Sud ne može poveriti javnom beležniku sprovođenje 
postupaka u statusnim i porodičnim stvarima, sprovođenje postupka za određivanje 
naknade za eksproprisanu nepokretnost, vođenje javnih knjiga i registara za koje 
je zakonom predviđeno da ih vodi sud, sastavljanje isprava za koje je ovim ili 
posebnim zakonom predviđena isključiva nadležnost suda i sprovođenje postupka za 
raspravljanje zaostavštine kada je za nasleđivanje merodavno pravo strane države.
(3) Sud odlučuje o celishodnosti poveravanja javnom 
beležniku da sprovodi pojedine postupke i da preduzima pojedine procesne radnje 
iz sudske nadležnosti.
*Službeni glasnik RS, broj 55/2014
**Službeni glasnik RS, broj 6/2015
Član 30b
(1) Rešenje kojim se javnom beležniku poverava 
sprovođenje postupka ili preduzimanje pojedine procesne radnje donosi sudija kojem 
je dodeljen predmet.
(2) Protiv rešenja kojim se javnom beležniku poverava 
sprovođenje postupka ili preduzimanje pojedine procesne radnje nije dozvoljena 
žalba.
*Službeni glasnik RS, broj 55/2014
Član 30v
(1) Rešenje o određivanju javnog beležnika kojem se 
upućuje povereni predmet donosi predsednik suda, koji je po zakonu nadležan da 
sprovede postupak, odnosno da preduzme pojedinu procesnu radnju.
(2) Predmet se može uputiti javnom beležniku čije se 
službeno sedište nalazi na području tog suda.
(3) Ako na području suda službeno sedište ima više 
javnih beležnika, sud je dužan da im predmete dodeljuje ravnomerno, prema 
azbučnom redu njihovih prezimena.
(4) Ako je neki javni beležnik promenio prezime ili 
ako je princip azbučnog reda narušen zato što je javni beležnik opravdano odbio 
da prihvati povereni posao, prvi sledeći predmet poverava se onom javnom 
beležniku kojem je dodeljeno najmanje predmeta.
*Službeni glasnik RS, broj 55/2014
Član 30g
(1) Javni beležnik je dužan da prihvati posao koji mu 
je poveren.
(2) Javni beležnik može odbiti da sprovede postupak 
koji mu je poveren, odnosno da preduzme procesnu radnju koja mu je poverena kada 
postoji razlog za njegovo isključenje, odnosno izuzeće ili neka druga okolnost koja 
ga objektivno sprečava da prihvati povereni posao.
(3) O opravdanosti razloga za odbijanje poverenog posla 
odlučuje sud koji je doneo rešenje o poveravanju posla.
(4) Ako sud proceni da postoji opravdan razlog za 
odbijanje poverenog posla, naređuje javnom beležniku da vrati spise predmeta koji 
mu je poveren u roku od sedam dana.
*Službeni glasnik RS, broj 55/2014
Član 30d
(1) Javni beležnik je dužan da postupa po pravilima 
koja važe za postupak koji mu je poveren.
(2) Postojanje razloga za isključenje, odnosno izuzeće 
javnog beležnika i njegova dužnost da čuva službenu tajnu cene se prema pravilima 
postupka čije sprovođenje mu je povereno.
(3) Prilikom sprovođenja postupka, odnosno procesne 
radnje koja mu je poverena javni beležnik je ovlašćen da pribavlja potrebne 
podatke i isprave od drugih nadležnih organa, a podnesci kojima to traži 
oslobođeni su plaćanja taksa.
*Službeni glasnik RS, broj 55/2014
Član 30đ
(1) Rešenjem kojim poverava javnom beležniku sprovođenje 
postupka ili preduzimanje procesne radnje sud određuje rok u kojem mora obaviti 
povereni posao.
(2) Ako javni beležnik ne može da obavi poveren posao 
u ostavljenom roku dužan je da o tome bez odlaganja obavesti sud i učesnike.
(3) Obaveštenje mora da sadrži razloge zbog kojih 
povereni posao ne može da se obavi u ostavljenom roku.
(4) Pošto primi obaveštenje, sud donosi odluku da 
javnom beležniku ostavi naknadni rok za obavljanje poverenog posla, da posao 
poveri drugom javnom beležniku ili da sam sprovede postupak, odnosno pojedinu 
procesnu radnju.
*Službeni glasnik RS, broj 55/2014
Član 30e
(1) Sud koji je javnom beležniku poverio sprovođenje 
postupka ili preduzimanje pojedine procesne radnje vrši nadzor nad njegovim radom.
(2) Na zahtev suda koji mu je poverio posao javni 
beležnik je dužan da mu preda na uvid sve spise predmeta i podnese pismeni 
izveštaj o svom radu.
*Službeni glasnik RS, broj 55/2014
Član 30ž
(1) Sud donosi rešenje o oduzimanju poverenog posla 
javnom beležniku koji radi na štetu stranaka, stvara im suvišne troškove, 
neopravdano odugovlači postupak ili kada to nalažu drugi opravdani razlozi.
(2) Protiv rešenja o oduzimanju poverenog posla nije 
dozvoljena žalba.
(3) Rešenjem o oduzimanju poverenog posla sud naređuje 
javnom beležniku da prekine svaki rad na predmetu i da mu dostavi sve spise 
predmeta.
(4) Rešenje o oduzimanju poverenog posla sud dostavlja: 
javnom beležniku, učesnicima u postupku, disciplinskom tužiocu Javnobeležničke 
komore i ministru nadležnom za poslove pravosuđa.
*Službeni glasnik RS, broj 55/2014
Član 30z
Rešenje koje je javni beležnik doneo kao poverenik suda 
može se napadati pravnim lekovima pod istim uslovima i po istim pravilima kao da 
ga je doneo sud.
*Službeni glasnik RS, broj 55/2014
Član 30i
Prestao je da važi (vidi član 73. Zakona - 106/2015-56)
DRUGI DEO
Posebni postupci
I. Uređenje ličnih stanja
Glava prva
Lišenje poslovne sposobnosti
Član 31.
(1) U ovom postupku sud ispituje da li su se stekli 
zakonski uslovi za lišenje poslovne sposobnosti punoletnog lica, odlučuje o meri 
lišenja poslovne sposobnosti, određuje vreme za koje će se proveriti da li 
postoje razlozi za dalje trajanje izrečene mere i odlučuje o vraćanju poslovne 
sposobnosti kada prestanu razlozi za lišenje poslovne sposobnosti.
(2) Postupak za lišenje, kao i postupak za vraćanje poslovne 
sposobnosti hitan je.
*Službeni glasnik RS, broj 55/2014
Član 32.
(1) Postupak za lišenje poslovne sposobnosti sud 
pokreće po službenoj dužnosti, kao i na predlog organa starateljstva, supružnika, 
vanbračnog partnera, deteta ili roditelja lica koje treba lišiti poslovne 
sposobnosti.
(2) Postupak se pokreće i po predlogu dede, babe, brata, 
sestre, kao i unuka, ako sa tim licem živi u porodičnoj zajednici.
(3) Predlog za pokretanje postupka može da stavi i samo lice 
koje treba lišiti poslovne sposobnosti, ako može da shvati značenje i pravne 
posledice svog predloga.
*Službeni glasnik RS, broj 55/2014
Član 33.
(1) Predlog mora da sadrži činjenice na kojima se zasniva, 
kao i dokaze kojima se te činjenice utvrđuju ili čine verovatnim.
(2) Ako postupak nije pokrenuo organ starateljstva, predlog 
mora da sadrži i podatke iz kojih proizilazi ovlašćenje za pokretanje postupka.
Član 34.
(1) Ako lice, prema kojem je pokrenut postupak za lišenje 
poslovne sposobnosti, ima nepokretnu imovinu, sud će bez odlaganja izvestiti 
organ koji vodi zemljišnu ili drugu javnu knjigu o evidenciji nepokretnosti radi 
zabeležbe postupka.
(2) O pokretanju postupka obaveštava se i matičar koji vodi 
matičnu knjigu rođenih za to lice.
Član 35.
(1) U ovom postupku sud odlučuje na osnovu rasprave na 
ročištu.
(2) Na ročište se pozivaju, pored organa starateljstva, lice 
prema kome se postupak vodi, njegov staralac, odnosno privremeni zastupnik i 
predlagač.
Član 36.
(1) Sud će lično saslušati lice prema kome se postupak 
vodi, a ako se isto nalazi u zdravstvenoj ustanovi, saslušaće se obavezno u toj 
ustanovi, gde će se održati i ročište.
(2) Sud uvažava mišljenje i stavove lica prema kome se 
postupak vodi, u meri u kojoj je to moguće s obzirom na stanje njegovog mentalnog 
zdravlja.
(3) Sud može odustati od saslušanja lica prema kome se 
postupak vodi, samo ako bi to moglo da bude štetno po njegovo zdravlje ili ako 
saslušanje uopšte nije moguće s obzirom na duševno ili fizičko stanje tog lica.
*Službeni glasnik RS, broj 55/2014
Član 37.
Sud je dužan da sasluša staraoca, odnosno privremenog 
zastupnika, predlagača i druga lica koja mogu da daju potrebna obaveštenja o 
životu i o ponašanju lica prema kome se postupak vodi i o drugim važnim 
okolnostima. Po potrebi, sud će podatke o tim činjenicama pribaviti od
pravnih 
i drugih lica, koja tim podacima raspolažu.
*Službeni glasnik RS, broj 55/2014
Član 38.
(1) Lice prema kome se postupak za lišenje poslovne 
sposobnosti vodi mora biti pregledano od najmanje dva lekara odgovarajuće 
specijalnosti, koji će dati nalaz i mišljenje o stanju mentalnog zdravlja i 
sposobnosti tog lica za rasuđivanje.
(2) Veštačenje se vrši u prisustvu sudije, sem kada se 
obavlja u stacionarnoj zdravstvenoj ustanovi.
(3) Sud može rešenjem odrediti da lice prema kome se 
vodi postupak, privremeno ali najduže 30 dana, bude smešteno u odgovarajuću 
zdravstvenu ustanovu, ako je to po mišljenju lekara neophodno da se utvrdi stanje 
njegovog mentalnog zdravlja, osim ako bi time mogle nastupiti štetne posledice po 
njegovo zdravlje.
*Službeni glasnik RS, broj 55/2014
Član 39.
(1) Protiv rešenja o smeštaju u zdravstvenu ustanovu mogu 
izjaviti žalbu lice prema kome se postupak vodi i njegov staralac, odnosno 
privremeni zastupnik u roku od tri dana od dostavljanja prepisa rešenja.
(2) Lice prema kome se postupak vodi može izjaviti žalbu 
bez obzira na stanje svog mentalnog zdravlja.
(3) Žalba zadržava izvršenje rešenja, ako sud iz opravdanih 
razloga, drugačije ne odluči.
(4) Sud će žalbu sa spisima bez odlaganja dostaviti 
drugostepenom sudu, koji je dužan odlučiti u roku od tri dana od dana prijema 
žalbe.
*Službeni glasnik RS, broj 55/2014
Član 40.
(1) Кad nađe da postoje uslovi za lišenje poslovne 
sposobnosti, sud će lice prema kome se postupak vodi lišiti poslovne sposobnosti 
potpuno ili delimično.
(2) U rešenju kojim je odlučio o lišenju poslovne 
sposobnosti sud određuje rok u kome će se proveriti da li postoje razlozi za 
dalje trajanje izrečene mere, a koji ne može biti duži od tri godine.
(3) U rešenju kojim se lice delimično lišava poslovne 
sposobnosti, sud je dužan da na osnovu rezultata medicinskog veštačenja odredi 
vrstu poslova koje to lice može samostalno preduzimati pored poslova na koje je 
zakonom ovlašćeno.
*Službeni glasnik RS, broj 55/2014
Član 40a
(1) Protiv rešenja o lišenju poslovne sposobnosti, lice 
koje je lišeno poslovne sposobnosti može izjaviti žalbu bez obzira na stanje svog 
mentalnog zdravlja u roku od osam dana od dana kada mu je rešenje dostavljeno.
(2) Drugostepeni sud je dužan da o žalbi odluči u roku 
od osam dana od dana kada mu je žalba dostavljena.
*Službeni glasnik RS, broj 55/2014
Član 41.
(1) Sud može odložiti donošenje rešenja o delimičnom lišenju 
poslovne sposobnosti zbog zloupotrebe alkohola ili drugih opojnih sredstava, ako 
se osnovano može očekivati da će se lice, prema kome se vodi postupak, uzdržati 
od zloupotrebe alkohola ili drugih opojnih sredstava.
(2) Sud će odložiti donošenje rešenja iz stava 1. ovog člana 
ako se to lice po svojoj inicijativi ili po predlogu suda podvrgne lečenju u 
određenoj zdravstvenoj ustanovi.
(3) Sud može da odloži donošenje rešenja o lišenju poslovne 
sposobnosti za vreme od šest do 12 meseci.
(4) Rešenje može da se opozove ako lice prekine lečenje ili 
bude otpušteno iz zdravstvene ustanove zbog narušavanja reda.
*Službeni glasnik RS, broj 55/2014
Član 42.
(1) Кada istekne vreme proveravanja, sud po službenoj 
dužnosti ispituje da li i dalje postoje razlozi zbog kojih je lice lišeno 
poslovne sposobnosti.
(2) Ako utvrdi da i dalje postoje razlozi za lišenje 
poslovne sposobnosti sud donosi rešenje kojim utvrđuje da ne postoje uslovi za 
vraćanje poslovne sposobnosti.
(3) U rešenju kojim je utvrdio da ne postoje uslovi za 
vraćanje poslovne sposobnosti sud određuje rok u kome će se proveriti da li 
postoje razlozi za dalje trajanje izrečene mere, a koji ne može biti duži od tri 
godine.
(4) Ako utvrdi da su prestali razlozi zbog kojih je 
lice lišeno poslovne sposobnosti, sud donosi rešenje o vraćanju poslovne 
sposobnosti.
*Službeni glasnik RS, broj 55/2014
Član 42a
(1) Ako utvrdi da se stanje mentalnog zdravlja lica 
potpuno lišenog poslovne sposobnosti toliko popravilo da je dovoljno i delimično 
lišenje poslovne sposobnosti, sud određuje delimično lišenje poslovne sposobnosti.
(2) Ako utvrdi da se stanje mentalnog zdravlja lica 
delimično lišenog poslovne sposobnosti pogoršalo tako da su se stekli zakonski 
uslovi za potpuno lišenje poslovne sposobnosti, sud određuje potpuno lišenje 
poslovne sposobnosti.
(3) Sud je dužan da, u skladu sa utvrđenim promenama 
stanja mentalnog zdravlja lica delimično lišenog poslovne sposobnosti, poveća, 
odnosno smanji obim poslova koje ono može samostalno da preduzima pored poslova 
na koje je zakonom ovlašćeno.
*Službeni glasnik RS, broj 55/2014
Član 42b
(1) Sud po službenoj dužnosti ili na predlog organa 
starateljstva i lica iz člana 32. ovog zakona, donosi rešenje o vraćanju poslovne 
sposobnosti pre nego što istekne vreme proveravanja ako utvrdi da više ne postoje 
razlozi zbog kojih je lice lišeno poslovne sposobnosti.
(2) Ako pre nego što istekne vreme proveravanja utvrdi 
da se stanje mentalnog zdravlja lica koje je potpuno lišeno poslovne sposobnosti 
toliko popravilo da je dovoljno i delimično lišenje poslovne sposobnosti, sud po 
službenoj dužnosti ili na predlog organa starateljstva i lica iz člana 32. ovog 
zakona određuje delimično lišenje poslovne sposobnosti.
(3) Ako pre nego što istekne vreme proveravanja utvrdi 
da se stanje mentalnog zdravlja lica koje je delimično lišeno poslovne sposobnosti 
promenilo, sud po službenoj dužnosti ili na predlog organa starateljstva i lica 
iz člana 32. ovog zakona donosi rešenje kojim povećava, odnosno smanjuje obim 
poslova koje lice delimično lišeno poslovne sposobnosti može samostalno da 
preduzima pored poslova na koje je zakonom ovlašćeno.
*Službeni glasnik RS, broj 55/2014
Član 43.
U postupku vraćanja poslovne sposobnosti shodno se primenjuju 
odredbe ove Glave o lišenju sposobnosti.
Član 44.
Pravnosnažno rešenje o lišenju, kao i rešenje o vraćanju 
poslovne sposobnosti, sud će dostaviti matičaru radi upisa u matičnu knjigu 
rođenih za to lice, organu koji vodi zemljišnu ili drugu javnu knjigu o evidenciji 
nepokretnosti ako lice na koje se rešenje odnosi ima nepokretnost, kao i organu 
starateljstva.
Prestale su da važe odredbe Glave druge (Zadržavanje u 
zdravstvenoj organizaciji koja obavlja delatnost u oblasti neuropsihijatrije) 
(vidi član 67. Zakona - 45/2013-25)
Čl. 45. do 55.
Prestali su da važe (vidi član 67. Zakona - 45/2013-25)
Glava treća
Proglašenje nestalog lica za umrlo i dokazivanje smrti
Član 56.
U ovom postupku sud odlučuje o proglašenju nestalog lica za 
umrlo i utvrđuje smrt lica za koje o činjenici smrti nema dokaza predviđenih 
zakonom.
Član 57.
(1) Za umrlo može se oglasiti lice:
a) o čijem životu za poslednjih pet godina nije bilo 
nikakvih vesti, a od čijeg je rođenja proteklo sedamdeset godina;
b) o čijem životu za poslednjih pet godina nije bilo 
nikakvih vesti, a okolnosti pod kojima je nestalo čine verovatnim da više nije u 
životu;
v) koje je nestalo u brodolomu, saobraćajnoj nesreći, 
požaru, poplavi, zemljotresu ili u kakvoj drugoj neposrednoj smrtnoj opasnosti, a 
o čijem životu nije bilo nikakvih vesti za šest meseci od dana prestanka 
opasnosti;
g) koje je nestalo u toku rata u vezi sa ratnim događajima, 
a o čijem životu nije bilo nikakvih vesti za godinu dana od dana prestanka 
neprijateljstva.
(2) Rokovi iz tač. a) i b) računaju se od dana kada je po 
poslednjim vestima nestali nesumnjivo bio živ, a ako se taj dan ne može tačno 
utvrditi, ti rokovi počinju teći završetkom meseca, odnosno godine u kojoj je 
nestali po poslednjim vestima bio živ.
Član 58.
Predlog za proglašenje nestalog lica za umrlo može podneti 
svako lice koje za to ima neposredni pravni interes, kao i javni tužilac.
Član 59.
(1) Predlog mora da sadrži činjenice na kojima se zasniva, 
kao i dokaze kojima se te činjenice utvrđuju ili čine verovatnim.
(2) Ako postupak nije pokrenuo javni tužilac, predlog mora 
da sadrži i podatke iz kojih proizilaze pravni interes predlagača za proglašenje 
nestalog lica za umrlo.
Član 60.
(1) Sud, po prijemu predloga, na pogodan način proverava da 
li su ispunjene osnovne pretpostavke za pokretanje postupka. Ako na osnovu 
podataka u predlogu ili izvršene provere oceni da su te pretpostavke ispunjene, 
odrediće nestalom licu staraoca i o tome obavestiti organ starateljstva ili će 
pozvati organ starateljstva da mu u određenom roku postavi staraoca za zastupanje 
u postupku.
(2) Staralac je dužan da prikuplja dokaze o nestanku odnosno 
životu nestalog lica i da ih predlaže sudu, a i sam sud će po službenoj dužnosti 
pribaviti i izvesti dokaze radi utvrđivanja činjenice da li je nestalo lice i kad 
umrlo ili je u životu.
Član 61.
(1) Ako sud oceni da su ispunjene osnovne pretpostavke za 
pokretanje postupka, izdaje oglas u kome će navesti bitne okolnosti slučaja, 
pozvati nestalo lice, kao i svakog drugog ko ma šta zna o njegovom životu da to 
bez odlaganja javi sudu, i ukazati da će sud po isteku tri meseca od objavljivanja 
oglasa u „Službenom glasniku Republike Srbije” odlučiti o predlogu.
(2) Oglas se objavljuje u „Službenom glasniku Republike 
Srbije” i na oglasnoj tabli suda, a objaviće se na uobičajen način i u mestu u 
kome je nestalo lice imalo svoje poslednje prebivalište, odnosno boravište.
*Službeni glasnik RS, broj 55/2014
Član 62.
Ako predlagač po nalogu suda u određenom roku ne položi 
iznos potreban za objavljivanje oglasa smatraće se da je predlog povučen, osim ako 
je predlog podneo javni tužilac.
Član 63.
(1) Po proteku roka od tri meseca od objavljivanja oglasa u 
„Službenom glasniku Republike Srbije”, ako se nestali ne javi i nema traga da 
je u životu, sud će zakazati ročište na koje će pozvati predlagača i staraoca 
nestalog lica i izvešće potrebne dokaze.
(2) Ako utvrdi da je ispunjen neki od uslova iz člana 57. 
ovog zakona i da rezultati celokupnog postupka pouzdano ukazuju da nestalo lice 
nije živo, sud će doneti rešenje kojim će proglasiti da je to lice umrlo.
*Službeni glasnik RS, broj 55/2014
Član 64.
(1) U rešenju kojime se nestalo lice proglašava za umrlo 
označiće se dan, a po mogućnosti i čas, koji se smatra kao vreme smrti nestalog.
(2) Кao vreme smrti smatraće se dan za koji se izvedenim 
dokazima utvrdi da je nestalo lice umrlo, odnosno dan koji nestalo lice 
verovatno nije preživelo. Ako ne može da se utvrdi taj dan, smatra se da je smrt 
nastupila prvog dana po isteku rokova iz člana 57. ovog zakona.
Član 65.
Pravnosnažno rešenje o proglašenju nestalog lica za umrlo 
dostaviće se matičaru radi upisa u matičnu knjigu umrlih, sudu nadležnom za 
vođenje ostavinskog postupka, organu starateljstva i organu koji vodi zemljišnu ili 
drugu javnu knjigu o evidenciji nepokretnosti, ako je lice proglašeno za umrlo 
imalo nepokretnosti.
Član 66.
Ako se lice proglašeno za umrlo lično javi sudu, sud će, 
pošto utvrdi njegov identitet, bez daljeg postupka svoje rešenje o proglašenju tog 
lica za umrlo ukinuti.
Član 67.
(1) Ako po donošenju rešenja o proglašenju nestalog lica za 
umrlo sud na bilo koji način sazna da je nestalo lice živo, po službenoj 
dužnosti pokrenuće i sprovesti postupak radi ukidanja tog rešenja.
(2) Sud će ovaj postupak sprovesti i po predlogu organa i 
lica iz člana 58. ovog zakona.
Član 68.
Ako se po donošenju rešenja o proglašenju nestalog lica za 
umrlo sazna da je nestalo lice umrlo nekog drugog dana, a ne onog koji se po 
rešenju ima smatrati kao dan smrti, sud će na predlog svakog lica koje ima 
neposredni pravni interes i javnog tužioca sprovesti postupak i u pogledu datuma 
smrti izmeniti svoje ranije rešenje.
Član 69.
(1) O pokretanju postupka za ukidanje ili izmenu rešenja o 
proglašenju nestalog lica za umrlo, sud će obavestiti nadležni organ starateljstva 
i ostavinski sud pred kojim je u toku postupak raspravljanja zaostavštine tog 
lica.
(2) Ako je zaostavština pravnosnažno raspravljena, a 
obuhvatala je i nepokretnosti, sud će narediti zabeležbu postupka za ukidanje, 
odnosno izmenu rešenja o proglašenju nestalog lica za umrlo u zemljišnoj ili drugoj 
javnoj knjizi o evidenciji nepokretnosti.
(3) Кad sud na osnovu izvedenih dokaza odbije predlog za 
ukidanje, odnosno izmenu donetog rešenja o proglašenju nestalog lica za umrlo, 
obavestiće o tome nadležni organ starateljstva, sud koji raspravlja zaostavštinu i 
organ koji vodi zemljišnu, odnosno drugu javnu knjigu o evidenciji nepokretnosti, 
radi brisanja izvršene zabeležbe postupka.
Član 70.
Ako smrt nekog lica ne može da se dokaže ispravom 
predviđenom Zakonom o matičnim knjigama, svako lice koje ima neposredni pravni 
interes, kao i javni tužilac, mogu podneti predlog sudu da rešenjem utvrdi smrt 
tog lica.
Član 71.
U postupku za dokazivanje smrti shodno će se primeniti 
odredbe ove glave o proglašenju nestalog lica za umrlo, s tim što oglasni rok ne 
može biti kraći od 15 ni duži od 30 dana.
Glava treća a
*Službeni glasnik RS, broj 85/2012
Utvrđivanje vremena i mesta rođenja
*Službeni glasnik RS, broj 85/2012
Član 71a
(1) Lice koje nije upisano u matičnu knjigu rođenih, a 
vreme i mesto svog rođenja ne može da dokaže na način predviđen propisima kojima 
se uređuje vođenje matičnih knjiga, može sudu podneti predlog za utvrđivanje 
vremena i mesta rođenja (dokazivanje rođenja).
(2) Pored lica čije se rođenje dokazuje, postupak za 
utvrđivanje vremena i mesta rođenja može pokrenuti svako lice koje za to ima 
neposredni pravni interes, kao i organ starateljstva.
*Službeni glasnik RS, broj 85/2012
Član 71b
Za utvrđivanje vremena i mesta rođenja mesno je nadležan 
svaki stvarno nadležan sud.
*Službeni glasnik RS, broj 85/2012
Član 71v
(1) Predlog za utvrđivanje vremena i mesta rođenja mora 
da sadrži podatke o imenu i prezimenu lica čije se rođenje dokazuje, njegovom 
polu, vremenu i mestu njegovog rođenja ako je poznato, kao i dokaze kojima se te 
činjenice mogu utvrditi ili učiniti verovatnim.
(2) Ako postoje, u predlogu za utvrđivanje vremena i 
mesta rođenja treba navesti i druge činjenice koje mogu olakšati sudu da utvrdi 
vreme i mesto rođenja (podaci o roditeljima i drugim bliskim srodnicima lica čije 
se rođenje dokazuje, njegovom supružniku, školovanju, zaposlenju, promeni boravišta 
i sl.).
(3) Predlog za utvrđivanje vremena i mesta rođenja koji 
nije podnelo lice čije se rođenje dokazuje, niti organ starateljstva, mora da 
sadrži činjenice iz kojih proizlazi da predlagač ima pravni interes da pokrene 
postupak za utvrđivanje vremena i mesta rođenja.
*Službeni glasnik RS, broj 85/2012
Član 71g
(1) Pošto primi predlog za utvrđivanje vremena i mesta 
rođenja, sud nalaže ministarstvu nadležnom za unutrašnje poslove i matičarima na 
čijem području je boravilo lice čije se rođenje dokazuje da provere da li u 
njihovim evidencijama postoje podaci o vremenu i mestu rođenja lica čije se rođenje 
dokazuje i da o tome dostave izveštaj u roku koji ne može biti duži od 30 dana.
(2) Ako proceni da je to celishodno, sud nalaže i 
drugim organima i ustanovama koje vode evidencije o fizičkim licima da mu pruže 
potrebna obaveštenja.
(3) Ako sudu ne bude dostavljen izveštaj u ostavljenom 
roku, smatra se da o licu čije se rođenje dokazuje nema podataka u evidencijama 
organa kojima je naloženo da izvrše proveru.
(4) Ako ima nagoveštaja da je lice čije se rođenje 
dokazuje imalo boravište u stranoj državi, sud donosi rešenje o zastoju postupka 
dok ne pribavi potrebna obaveštenja od nadležnih organa strane države u skladu s 
pravilima o međunarodnoj pravnoj pomoći.
*Službeni glasnik RS, broj 85/2012
Član 71d
(1) Pošto primi izveštaj, odnosno kad protekne rok za 
dostavljanje izveštaja, sud zakazuje ročište na koje poziva predlagača i lice čije 
se rođenje dokazuje i izvodi potrebne dokaze.
(2) Da bi utvrdio vreme i mesto rođenja licu čije se 
rođenje dokazuje sud mora da sasluša najmanje dva punoletna svedoka čiji identitet 
utvrđuje uvidom u javnu ispravu s fotografijom.
(3) Sud može odrediti da lekar odgovarajuće 
specijalnosti pregleda lice čije se rođenje dokazuje i dâ nalaz i mišljenje o 
njegovoj starosti.
*Službeni glasnik RS, broj 85/2012
Član 71đ
Rešenje kojim se utvrđuje vreme i mesto rođenja sadrži: 
ime i prezime lica čije se rođenje dokazuje, njegov pol, dan, mesec, godinu i čas 
rođenja, mesto rođenja, kao i podatke o njegovim roditeljima ako su poznati.
*Službeni glasnik RS, broj 85/2012
Član 71e
Ako sud ne može da utvrdi kada je rođeno lice čije se 
rođenje dokazuje, smatra se da je ono rođeno 1. januara u 00:01 časova one godine 
za koju se na osnovu izvedenih dokaza može uzeti da je verovatno godina njegovog 
rođenja.
*Službeni glasnik RS, broj 85/2012
Član 71ž
Ako sud ne može da utvrdi gde je rođeno lice čije se 
rođenje dokazuje, kao mesto rođenja smatra se sedište grada, odnosno opštine za 
koju se na osnovu izvedenih dokaza može uzeti da je verovatno mesto rođenja, a 
ako se mesto rođenja ne može utvrditi na takav način, smatra se da je lice čije 
se rođenje dokazuje rođeno u mestu gde je nađeno, odnosno gde je imalo boravište 
u vreme podnošenja predloga za utvrđivanje vremena i mesta rođenja.
*Službeni glasnik RS, broj 85/2012
Član 71z
(1) Rešenje o vremenu i mestu rođenja sud je dužan da 
donese u roku od 90 dana od dana podnošenja predloga, a taj rok može biti 
produžen najviše za 60 dana samo ako je doneto rešenje o zastoju postupka zato 
što su postojali nagoveštaji da je lice čije se rođenje dokazuje imalo boravište 
u stranoj državi.
(2) Protiv rešenja o vremenu i mestu rođenja može se 
izjaviti žalba u roku od osam dana od dana dostavljanja.
(3) O žalbi na rešenje o vremenu i mestu rođenja veće 
višeg suda odlučuje u roku od 30 dana od dana prijema žalbe.
*Službeni glasnik RS, broj 85/2012
Član 71i
U postupku za utvrđivanje vremena i mesta rođenja 
predlagač je oslobođen plaćanja taksa i drugih troškova postupka, a troškovi 
veštačenja u tom postupku isplaćuju se iz sredstava suda.
*Službeni glasnik RS, broj 85/2012
Član 71j
Pravnosnažno rešenje o vremenu i mestu rođenja 
prvostepeni sud dostavlja nadležnom matičaru u roku od osam dana od dana 
pravnosnažnosti, radi upisa činjenice rođenja u matičnu knjigu rođenih.
*Službeni glasnik RS, broj 85/2012
Član 71k
(1) Pravnosnažnost rešenja o vremenu i mestu rođenja ne 
utiče na pravo ovlašćenih lica da u drugom postupku utvrđuju porodični status 
lica čije je rođenje dokazano.
(2) Organ koji je nadležan da sprovede postupak za 
sticanje državljanstva Republike Srbije nije vezan pravnosnažnim rešenjem o vremenu 
i mestu rođenja.
*Službeni glasnik RS, broj 85/2012
Član 71l
(1) Ako se naknadno utvrdi da je lice čije se rođenje 
dokazuje već upisano u matičnu knjigu rođenih, sud koji je doneo rešenje o vremenu 
i mestu rođenja po službenoj dužnosti pokreće i sprovodi postupak radi stavljanja 
van snage tog rešenja.
(2) Pravnosnažno rešenje o stavljanju van snage rešenja o 
vremenu i mestu rođenja prvostepeni sud u roku od osam dana od dana 
pravnosnažnosti dostavlja nadležnom matičaru.
*Službeni glasnik RS, broj 85/2012
Član 71lj
Ako učesnik u postupku za utvrđivanje vremena i mesta 
rođenja sazna za nove činjenice ili stekne mogućnost da upotrebi nove dokaze na 
osnovu kojih je moglo drugačije da se utvrdi vreme i mesto rođenja, ili postoje 
drugi uslovi za ponavljanje postupka po pravilima parničnog postupka, neće se 
ponavljati postupak za utvrđivanje vremena i mesta rođenja, već učesnik svoja prava 
može da ostvari u parničnom postupku.
*Službeni glasnik RS, broj 85/2012
II. Uređenje porodičnog odnosa
Glava četvrta
Produženje roditeljskog prava
Član 72.
(1) U ovom postupku sud odlučuje o produženju roditeljskog 
prava posle punoletstva deteta, kad za to postoje zakonom određeni razlozi.
(2) Postupak za produženje roditeljskog prava je hitan, a 
pokreće se na predlog zakonom ovlašćenih lica, odnosno organa.
(3) Dete u postupku zastupa poseban staralac, određen od 
suda ili organa starateljstva.
Član 73.
(1) U ovom postupku sud po službenoj dužnosti ispituje 
da li su se stekli zakonski uslovi za produženje roditeljskog prava, određuje 
vreme posle kojeg se proverava da li i dalje postoje razlozi za trajanje izrečene 
mere i odlučuje o prestanku produženog roditeljskog prava.
(2) Odluka o predlogu za produženje roditeljskog prava donosi 
se na osnovu rasprave na ročištu na koje se pozivaju: organ starateljstva, dete, 
staralac deteta i njegovi roditelji, bez obzira da li su oni pokrenuli postupak. 
Roditelji se u tom postupku obavezno saslušavaju, a organ starateljstva dužan je 
da da mišljenje o celishodnosti produženja roditeljskog prava.
(3) Duševno stanje i sposobnost deteta utvrđuje se na način 
određen u članu 38. ovog zakona.
*Službeni glasnik RS, broj 55/2014
Član 74.
Odredbe ovog zakona o lišenju i vraćanju poslovne 
sposobnosti shodno se primenjuju na postupak za produženje roditeljskog prava, 
postupak koji sud sprovodi kada istekne vreme proveravanja, kao i na postupak po 
predlogu zakonom ovlašćenih lica i organa za donošenje rešenja o prestanku 
produženog roditeljskog prava, ukoliko ovim ili drugim zakonom nije drukčije 
određeno.
*Službeni glasnik RS, broj 55/2014
Prestale su da važe odredbe Glave pete (Lišenje i vraćanje 
roditeljskog prava) (vidi član 362. Zakona - 18/2005-26)
Čl. 75. do 78.
Prestali su da važe (vidi član 362. Zakona - 18/2005-26)


Glava šesta
Davanje dozvole za stupanje u brak
Član 79.
U ovom postupku sud odlučuje o dozvoli za zaključenje braka 
između određenih lica kad se zbog zakonom propisanih uslova punovažan brak 
između njih može zaključiti samo na osnovu dozvole suda.
Član 80.
(1) Postupak se pokreće predlogom lica koje ne ispunjava 
zakonom propisani uslov za zaključenje punovažnog braka, a kad ni jedno od lica 
koja žele da zaključe brak ne ispunjava propisani uslov, postupak se pokreće 
njihovim zajedničkim predlogom.
(2) Za postupanje po predlogu mesno nadležan je sud na čijem 
području predlagač ima prebivalište ili boravište, a po zajedničkom predlogu sud 
na čijem području jedan od predlagača ima prebivalište ili boravište.
Član 81.
Predlog mora da sadrži lične podatke o licima koja žele da 
zaključe brak, činjenice na kojima se zasniva i dokaze o tim činjenicama. Ako je 
predlagač maloletan, predlog mora da sadrži i podatke o njegovim roditeljima.
Član 82.
(1) Кad je predlog podnelo maloletno lice, sud će na 
pogodan način ispitati sve okolnosti koje su od značaja za utvrđenje da li 
postoji slobodna volja i želja maloletnika da zaključi brak, kao i da li je 
maloletno lice dostiglo telesnu i duševnu zrelost potrebnu za vršenje prava i 
dužnosti u braku.
(2) Sud će pribaviti mišljenje zdravstvene ustanove, 
ostvariće odgovarajuću saradnju sa organom starateljstva, saslušaće podnosioca 
predloga, njegove roditelje ili staraoca, lice sa kojim maloletnik namerava da 
zaključi brak, a po potrebi može da izvede i druge dokaze i pribavi druge 
podatke. Ako oceni da je to potrebno radi utvrđivanja odlučnih činjenica sud će 
sve ili pojedine dokaze izvesti na ročištu. Neće se saslušati roditelj koji je 
lišen roditeljskog prava, a sud će po slobodnoj oceni odlučiti da li će saslušati 
roditelja koji bez opravdanih razloga ne vrši roditeljsko pravo.
(3) Sud će, po pravilu, saslušati maloletnika bez prisustva 
ostalih učesnika.
(4) Sud je dužan da ispita i lična svojstva, imovno stanje i 
druge bitne okolnosti koje se odnose na lice sa kojim maloletnik želi da zaključi 
brak.
(5) Po zajedničkom predlogu punoletnih lica, srodnika po 
tazbini, odnosno usvojioca i usvojenika, sud će na pogodan način ispitati 
opravdanost predloga vodeći računa o ostvarivanju ciljeva braka i o zaštiti 
porodice. Кad su zajednički predlog podneli usvojilac i usvojenik, sud će 
prethodno pribaviti mišljenje organa starateljstva.
*Službeni glasnik RS, broj 55/2014
Član 83.
U rešenju kojim se dozvoljava zaključenje braka sud će navesti 
lična imena lica između kojih se dozvoljava zaključenje braka.
Član 84.
Protiv rešenja kojim se odbija predlog da se maloletnom licu 
dozvoli zaključenje braka žalbu može da izjavi samo maloletnik, i kad je postupak 
pokrenut zajedničkim predlogom.
Član 85.
(1) Zajednički predlog za dozvolu za stupanje u brak 
predlagači mogu da povuku do pravosnažnosti rešenja.
(2) Smatraće se da je predlog povučen i kad od predloga 
odustane jedan od predlagača.
Član 86.
Protiv pravnosnažnog rešenja drugostepenog suda, donesenog u 
ovom postupku, revizija nije dozvoljena.
III. Postupci za uređenje imovinskih odnosa
Glava sedma
Raspravljanje zaostavštine
1. Opšte odredbe
Član 87.
U postupku za raspravljanje zaostavštine sud utvrđuje ko su 
naslednici umrlog, koja imovina sačinjava njegovu zaostavštinu i koja prava iz 
zaostavštine pripadaju naslednicima, legatarima i drugim licima.
Član 88.
(1) Za raspravljanje zaostavštine mesno je nadležan sud na 
čijem je području ostavilac u vreme smrti imao prebivalište, odnosno boravište 
(ostavinski sud).
(2) Ako ostavilac u vreme smrti nije imao ni prebivalište 
ni boravište na teritoriji Republike Srbije, nadležan je sud na čijem se 
području nalazi pretežni deo njegove zaostavštine.
*Službeni glasnik RS, broj 55/2014
Član 89.
(1) Postupak se pokreće po službenoj dužnosti čim sud sazna 
da je neko lice umrlo ili da je proglašeno za umrlo.
(2) Brisan je (vidi član 25. Zakona - 55/2014-55)
(3) Brisan je (vidi član 25. Zakona - 55/2014-55)
Član 90.
U postupku za raspravljanje zaostavštine sve izjave i 
predloge učesnika, izuzev izjava o odricanju od nasleđa, mogu uzimati na zapisnik 
i sudijski pomoćnici.
*Službeni glasnik RS, broj 55/2014
Član 91.
(1) Privremene mere za obezbeđivanje zaostavštine može 
narediti sud na čijem je području ostavilac umro, kao i sud na čijem se području 
nalazi imovina ostavioca.
(2) Ako su rešenjem određene mere za obezbeđenje 
zaostavštine, a usled odlaganja izazvanih žalbom postoji opasnost da se izvršenje 
ovih mera osujeti, sud će odlučiti da žalba ne zadržava izvršenje.
2. Prethodne radnje
Član 92.
(1) Кad je neko lice umrlo ili je proglašeno za umrlo, 
matičar koji je nadležan da izvrši upis smrti u matičnu knjigu umrlih dužan je da 
u roku od 30 dana po izvršenom upisu dostavi ostavinskom sudu izvod iz matične 
knjige umrlih.
(2) Кada primi izvod iz matične knjige umrlih, 
ostavinski sud donosi rešenje kojim poverava javnom beležniku da sastavi 
smrtovnicu.
(3) Sastavljanje smrtovnice poverava se javnom beležniku 
na čijem se službenom području nalazilo poslednje prebivalište, odnosno boravište 
ostavioca, a ako ostavilac nije imao prebivalište, odnosno boravište u Republici 
Srbiji, sastavljanje smrtovnice poverava se javnom beležniku na čijem se službenom 
području nalazi zaostavština ili njen pretežan deo.
(4) Javni beležnik je dužan da potpunu smrtovnicu 
dostavi ostavinskom sudu u roku od 30 dana od dana kada je primio rešenja kojim 
mu je povereno da sastavlja smrtovnicu.
(5) Ako javni beležnik nije u mogućnosti da pribavi 
podatke za sastavljanje smrtovnice, ostavinskom sudu dostavlja smrtovnicu samo sa 
onim podacima kojima raspolaže, iznosi razloge zbog kojih nije mogao da sačini 
potpunu smrtovnicu i navodi podatke koji bi mogli da posluže sudu za pronalaženje 
naslednika i imovine umrlog.
*Službeni glasnik RS, broj 55/2014
Član 93.
(1) Smrtovnica se sastavlja na osnovu podataka dobijenih od 
srodnika umrlog, od lica sa kojima je umrli živeo, kao i od drugih lica koja 
mogu pružiti podatke koji se unose u smrtovnicu.
(2) Smrtovnica se sastavlja i u slučaju kad umrli nije 
ostavio nikakve imovine.
Član 94.
(1) Ako je ostavinskom sudu dostavljena nepotpuna 
smrtovnica, sud može, prema okolnostima, odlučiti da sam sastavi smrtovnicu u 
sudu ili da to učini sudijski pomoćnik van suda.
(2) Sud može, kad je to celishodno, sam sastaviti 
smrtovnicu i kad je izvodom iz matične knjige umrlih ili drugom javnom ispravom 
dokazana smrt nekog lica ili njegovo proglašenje za umrlo.
*Službeni glasnik RS, broj 55/2014
Član 95.
(1) U smrtovnicu se unose ovi podaci: lično ime umrlog, 
lično ime jednog od njegovih roditelja, zanimanje, datum rođenja i državljanstvo 
umrlog, a za umrla lica koja su bila u braku i njihovo prezime koje su nosili pre 
stupanja u brak; dan, mesec i godina, mesto i po mogućnosti čas smrti; mesto u 
kome je umrli imao prebivalište, odnosno boravište; lično ime, datum rođenja, 
zanimanje, prebivalište, odnosno boravište supružnika umrlog i bračne, vanbračne 
i usvojene dece; lično ime, datum rođenja i prebivalište, odnosno boravište 
ostalih srodnika koji bi mogli biti pozvani na nasleđe na osnovu zakona, kao i 
lica koja su pozvana na nasleđe na osnovu testamenta; približna vrednost 
nepokretne imovine i posebno približna vrednost pokretne imovine umrlog.
(2) Po mogućnosti, u smrtovnici će se navesti: mesto gde se 
nalazi imovina koju je umrli ostavio; da li ima imovine za čije držanje, čuvanje 
ili prijavljivanje postoje posebni propisi; da li ima gotovog novca, hartija od 
vrednosti, dragocenosti, štednih knjižica ili nekih drugih važnih isprava; da li 
je umrli ostavio dugova i koliko; da li je ostavio pismeni testament ili ugovor 
o doživotnom izdržavanju ili sporazum o ustupanju ili raspodeli imovine za života 
i gde se oni nalaze, a ako je umrli napravio usmeni testament onda lično ime, 
zanimanje i boravište svedoka pred kojim je usmeni testament sačinjen.
(3) U smrtovnici će se posebno naglasiti da li se očekuje 
rođenje deteta umrlog i da li njegova deca i supružnik imaju staraoca.
(4) Ako je pre ostavioca umro njegov supružnik, ili koje 
njegovo dete, ili koje drugo lice koje bi moglo biti pozvano na nasleđe, u 
smrtovnici će se naznačiti datum i mesto njihove smrti.
*Službeni glasnik RS, broj 55/2014
Član 96.
(1) Popis i procenu imovine umrlog vrši javni beležnik 
na osnovu odluke suda.
(2) Prilikom sastavljanja smrtovnice javni beležnik vrši 
popis i procenu zaostavštine i bez odluke suda ako to traži naslednik ili 
legatar.
(3) Sud donosi odluku o popisu i proceni kad to 
zahtevaju naslednici, legatari ili poverioci umrlog.
(4) Sud po službenoj dužnosti donosi odluku o popisu i 
proceni kada se ne zna za naslednike ili za njihovo boravište, kad su naslednici 
lica koja usled maloletstva, duševne bolesti ili drugih okolnosti nisu sposobna 
da se sama staraju o svojim poslovima, kad zaostavštinu treba da nasledi 
Republika Srbija ili u drugim opravdanim slučajevima.
*Službeni glasnik RS, broj 55/2014
Član 97.
(1) Popis će obuhvatiti: celokupnu imovinu koja je bila u 
posedu umrlog u vreme smrti, imovinu koja je pripadala umrlom, a koja se nalazi 
kod drugog lica sa naznačenjem kod koga se nalazi ta imovina i po kom osnovu, kao 
i imovinu koju je držao umrli, a za koju se tvrdi da nije njegova svojina.
(2) U popisu imovine zabeležiće se potraživanja i dugovi 
umrlog .
*Službeni glasnik RS, broj 55/2014
Član 98.
(1) Pokretne stvari popisuju se po vrsti, rodu, broju, 
meri, težini ili pojedinačno.
(2) Nepokretnosti se popisuju pojedinačno sa naznačenjem 
mesta gde se nalaze, kulture zemljišta i zemljišno-knjižnih podataka, ako su 
poznati.
(3) Кada se popisuje nepokretnost, zgrada ili deo 
zgrade koja nije upisana u javnu knjigu, u zapisnik o popisu unose se podaci o 
katastarskoj parceli na kojoj se zgrada ili deo zgrade nalazi i navode se podaci 
iz isprava kojima se dokazuje vanknjižna svojina.
(4) Prilikom popisivanja imovine istovremeno će se 
naznačiti vrednost pojedinih pokretnih i nepokretnih stvari koje ulaze u 
zaostavštinu.
*Službeni glasnik RS, broj 55/2014
Član 99.
Brisan je raniji stav 1. (vidi član 33. Zakona - 
55/2014-55)
(1) Popis i procena vrši se u prisustvu dva punoletna 
građanina, a kad je to potrebno i uz sudelovanje veštaka.
(2) Popisu i proceni može prisustvovati svako 
zainteresovano lice.
*Službeni glasnik RS, broj 55/2014
Član 99a
(1) Javni beležnik je dužan da zapisnik o popisu i 
proceni imovine umrlog dostavi ostavinskom sudu i svakom učesniku u postupku 
popisa i procene.
(2) Ako javni beležnik nije popisao i procenio imovinu 
umrlog, to može da učini sudijski pomoćnik ostavinskog suda.
*Službeni glasnik RS, broj 55/2014
Član 100.
(1) Svaki učesnik u postupku popisa i procene imovine 
umrlog može da podnese prigovor na izvršeni popis i procenu u roku od osam dana 
od dana kada je primio zapisnik o popisu i proceni.
(2) Ako učesnici prigovore popisu ili proceni imovine, 
sud može odrediti da popis i procenu izvrši drugi javni beležnik ili sudijski 
pomoćnik.
(3) Ako popis imovine nije izvršen, sud može na osnovu 
podataka zainteresovanih lica sam utvrditi imovinu koja ulazi u zaostavštinu.
*Službeni glasnik RS, broj 55/2014
Član 101.
Кad se u zaostavštini pronađu predmeti za čije držanje, 
čuvanje ili prijavljivanje postoje posebni propisi, sa njima će se posle izvršenog 
popisa postupiti po tim propisima.
Član 102.
(1) Кada postoje okolnosti koje nalažu naročitu 
opreznost, sud na čijem području je ostavilac umro, sud na čijem području se 
nalazi zaostavština i javni beležnik kojem je povereno sastavljanje smrtovnice 
donose po službenoj dužnosti rešenje da se imovina ili njen deo predaju na čuvanje 
pouzdanom licu, rešenje da se gotov novac, dragocenosti, hartije od vrednosti, 
štedne knjižice i druge važne isprave predaju na čuvanje sudu ili javnom beležniku 
na čijem području se nalaze, kao i rešenje o pečaćenju ostaviočevog stana, 
pojedinih prostorija u stanu ili drugih prostorija koje pripadaju ostaviocu 
(privremene mere za obezbeđenje zaostavštine).
(2) Privremene mere za obezbeđenje zaostavštine posebno 
se određuju kada su naslednici nepoznati ili odsutni i kada se utvrdi da nijedan 
od prisutnih naslednika nije sposoban da upravlja zaostavštinom, a nema zakonskog 
zastupnika.
(3) Javni beležnik kojem je povereno sastavljanje 
smrtovnice može odrediti privremenu meru za obezbeđenje zaostavštine dok ne preda 
smrtovnicu ostavinskom sudu.
(4) Sud koji je odredio privremenu meru za obezbeđenje 
zaostavštine o tome obaveštava ostavinski sud, koji može tu meru izmeniti ili 
staviti van snage.
(5) Odluku kojom se dozvoljava da se skinu pečati sa 
ostaviočevih prostorija može doneti samo ostavinski sud.
*Službeni glasnik RS, broj 55/2014
Član 103.
(1) Кada je po ovom zakonu potrebno postaviti privremenog 
staraoca zaostavštine, postavljanje će izvršiti ostavinski sud.
(2) Pre postavljanja privremenog staraoca sud će, po 
mogućnosti, zatražiti mišljenje u pogledu ličnosti staraoca od lica koja su 
pozvana na nasleđe.
Član 104.
Mere za obezbeđivanje zaostavštine može odrediti ostavinski 
sud u toku celog postupka za raspravljanje zaostavštine.
3. Postupak sa testamentom
Član 105.
Organ koji sastavlja smrtovnicu proveriće da li je posle 
umrlog ostao pismeni testament ili isprava o usmenom testamentu i testament koji 
je zaveštalac ostavio dostaviće sudu zajedno sa smrtovnicom.
Član 106.
(1) Кad sud utvrdi da je lice koje je ostavilo testament 
umrlo ili da je proglašeno za umrlo, otvoriće njegov testament bez povrede 
pečata, pročitaće ga i o tome sastaviti zapisnik.
(2) Ovako će se postupiti bez obzira da li je testament po 
zakonu punovažan i bez obzira da li ima više testamenata.
(3) Otvaranje i čitanje testamenta izvršiće se u prisustvu 
dva punoletna građanina, koji mogu biti i naslednici.
(4) Proglašenju testamenta mogu prisustvovati naslednici, 
legatari i druga zainteresovana lica i tražiti prepis testamenta.
(5) Sud kod koga se testament nađe ili kome bude podnesen 
otvoriće i pročitati testament iako je za raspravljanje zaostavštine nadležan 
drugi sud ili inostrani organ.
Član 107.
(1) Zapisnik o proglašenju testamenta sadrži: koliko je 
testamenata nađeno, koji datum nose i gde su nađeni; ko ih je predao sudu ili 
sastavljaču smrtovnice; koji su svedoci prisustvovali otvaranju i proglašenju 
testamenta; da li je testament predat otvoren ili zatvoren i kakvim je pečatom 
bio zapečaćen i sadržinu testamenta.
(2) Ako je prilikom otvaranja testamenta primećeno da je 
pečat povređen ili da je u testamentu nešto brisano, precrtano i ispravljano, ili 
ako se što drugo sumnjivo nađe mora se i to u zapisniku navesti.
(3) Zapisnik potpisuje sudija zapisničar i svedoci.
(4) Na proglašeni testament sud će staviti potvrdu o 
njegovom proglašenju sa naznačenjem datuma proglašenja, kao i broj i datume ostalih 
pronađenih testamenata.
Član 108.
(1) Ako je umrli napravio usmeni testament i o tome postoji 
isprava koju su svedoci svojeručno potpisali, sud će sadržinu ove isprave 
proglasiti po odredbama koje važe za proglašenje pismenog testamenta.
(2) Ako takve isprave nema, svedoci pred kojima je usmeni 
testament izjavljen, saslušaće se ponaosob o sadržini testamenta, a naročito o 
okolnostima od kojih zavisi njegova punovažnost, pa će se zapisnik o saslušanju 
ovih svedoka proglasiti po odredbama koje važe za proglašenje pismenog 
testamenta.
(3) Ako stranka zahteva da se svedoci usmenog testamenta 
saslušaju pod zakletvom, ili ako sud nađe da je takvo saslušanje potrebno, 
odrediće ročište za saslušanje ovih svedoka, na koje će pozvati predlagače, a 
ostala zainteresovana lica samo ako se time ne bi odugovlačio postupak.
Član 109.
(1) Ako je pismeni testament nestao ili je uništen 
nezavisno od ostaviočeve volje, a među zainteresovanim licima nema spora o 
ranijem postojanju tog testamenta, o obliku u kome je sastavljen, o načinu 
nestanka ili uništenja, kao i o sadržini testamenta, ostavinski sud će saslušati 
sva zainteresovana lica i po njihovim predlozima izvesti potrebne dokaze, pa će 
taj zapisnik proglasiti po odredbama koje važe za proglašenje pismenog 
testamenta.
(2) Ako bi zaostavštinu ili njen deo, kad ne bi bilo 
testamenta nasledila Republika Srbija sporazum zainteresovanih lica o ranijem 
postojanju testamenta, o njegovom obliku i sadržini važi samo uz saglasnost 
nadležnog javnog pravobranioca.
(3) Ako među zainteresovanim licima ima lica koja nisu 
sposobna sama da se staraju o svojim poslovima, sporazum iz st. 1. i 2. ovog 
člana važi samo uz saglasnost organa starateljstva.
*Službeni glasnik RS, broj 55/2014
Član 110.
(1) Zapisnik o proglašenju testamenta sa izvornim pismenim 
testamentom, odnosno sa ispravom o usmenom testamentu ili zapisnikom o saslušanju 
svedoka usmenog testamenta, dostaviće se ostavinskom sudu, a sud koji je 
testament proglasio zadržaće njihov prepis.
(2) Izvorni pismeni testament, isprava o usmenom 
testamentu, zapisnik o saslušanju svedoka usmenog testamenta, kao i zapisnik o 
sadržini nestalog ili uništenog pismenog testamenta čuvaće se u ostavinskom sudu 
odvojeno od drugih spisa a njihov overeni prepis priložiće se spisima.
4. Postupak ostavinskog suda po prijemu smrtovnice
Član 110a
(1) Ako po prijemu smrtovnice utvrdi da je za 
nasleđivanje merodavno pravo Republike Srbije, ostavinski sud može doneti rešenje 
kojim sprovođenje ostavinskog postupka poverava javnom beležniku.
(2) Ostavinski sud, ako za to ne postoje smetnje, 
poverava sprovođenje ostavinske rasprave javnom beležniku koji je sačinio 
smrtovnicu.
*Službeni glasnik RS, broj 55/2014
Član 111.
Ako je ostavilac odredio izvršioca testamenta, sud će to 
ovom saopštiti i pozvati ga da u određenom roku izjavi da li se prima te 
dužnosti.
Član 112.
(1) Ako se očekuje rođenje deteta koje bi bilo pozvano na 
nasleđe, ostavinski sud će o tome obavestiti organ starateljstva.
(2) Ako organ starateljstva drukčije ne odredi, o pravima 
još nerođenog deteta staraće se jedan od njegovih roditelja.
Član 113.
(1) Ako prema podacima iz smrtovnice umrli nije ostavio 
imovinu, ostavinski sud će obustaviti raspravljanje zaostavštine.
(2) Sud će tako postupiti i u slučaju ako je umrli ostavio 
samo pokretnu imovinu, a ni jedno od lica pozvanih na nasleđe ne traži da se 
sprovede rasprava.
(3) Ako je sud obustavio postupak zbog toga što se 
zaostavština sastoji samo iz pokretne imovine, lica pozvana na nasleđe 
zadržavaju pravo da traže raspravljanje zaostavštine.
Član 114.
Кad se po odredbi zakona može tražiti izdvajanje 
zaostavštine od imovine naslednika, sud će na predlog ovlašćenih lica narediti 
to izdvajanje, primenjujući pri tom shodno odredbe ovog zakona o privremenim 
merama za obezbeđenje zaostavštine.
5. Raspravljanje zaostavštine
Član 115.
(1) Za raspravljanje zaostavštine sud će odrediti ročište.
(2) U pozivu na ročište sud će zainteresovana lica 
obavestiti o pokretanju postupka i postojanju testamenta, ako postoji i pozvati da 
odmah dostave sudu pismeni testament odnosno ispravu o usmenom testamentu, ako 
se kod njih nalazi ili da naznače svedoke usmenog testamenta.
(3) Sud će u pozivu upozoriti zainteresovana lica da mogu 
do okončanja postupka dati sudu izjavu da li se primaju nasleđa ili se nasleđa 
odriču, a ako na ročište ne dođu ili ne daju izjavu – da se pretpostavlja da se 
prihvataju nasleđa, i da će sud o njihovim pravima odlučiti prema podacima kojima 
raspolaže. Posebno će ih upozoriti da izjava o delimičnom odricanju od nasleđa i 
izjava o odricanju od nasleđa pod uslovom ne proizvodi pravno dejstvo.
(4) Po pokretanju postupka za raspravljanje zaostavštine, ako 
je umrli ostavio testament, sud će obavestiti i na ročište pozvati sva lica koja 
bi mogla po zakonu polagati pravo na nasleđe.
(5) Ako je umrli postavio izvršioca testamenta, sud će i 
njega obavestiti o pokretanju postupka.
Član 116.
(1) Ako se ne zna da li umrli ima naslednika, sud će 
oglasom pozvati lica koja polažu prava na nasleđe da se prijave sudu u roku od 
godine dana od objavljivanja oglasa.
(2) Oglas će se pribiti na oglasnu tablu suda, objaviti u 
„Službenom glasniku Republike Srbije”, a po potrebi i na drugi način.
(3) Na isti način sud će postupiti ako je nasledniku 
postavljen privremeni staralac zbog toga što je boravište naslednika nepoznato, a 
naslednik nema punomoćnika, ili zbog toga što se naslednik ili njegov zakonski 
zastupnik, koji nemaju punomoćnika, nalazi u inostranstvu, tako da se dostavljanje 
nije moglo izvršiti .
(4) Po isteku roka iz stava 1. ovog člana, sud će 
raspraviti zaostavštinu na osnovu izjave postavljenog staraoca i podataka kojima 
sud raspolaže.
*Službeni glasnik RS, broj 55/2014
Član 117.
(1) U postupku za raspravljanje zaostavštine sud će 
raspraviti sva pitanja koja se odnose na zaostavštinu, a naročito o pravu na 
nasleđe, o veličini nasleđenog dela i o pravu na legat.
(2) O ovim pravima odlučuje sud, po pravilu, pošto od 
zainteresovanih lica uzme potrebne izjave.
(3) O pravima lica koja nisu došla na ročište a uredno su 
pozvana sud će odlučiti prema podacima kojima raspolaže, uzimajući u obzir 
njihove pismene izjave koje stignu do donošenja odluke.
(4) Prilikom raspravljanja zaostavštine zainteresovana lica 
mogu davati izjave bez prisustva drugih zainteresovanih lica i nije potrebno da 
se u svakom slučaju tim licima daje prilika da se izjasne o izjavama drugih 
zainteresovanih lica.
(5) Ako sud posumnja da je lice, koje po zakonu polaže pravo 
na nasleđe, jedini ili najbliži srodnik umrlog, saslušaće lica za koja smatra da 
bi mogla imati jednako ili jače pravo na nasleđe, a ta lica pozvaće i oglasom po 
odredbama člana 116. ovog zakona.
Član 118.
(1) Ako se naslednik primio nasleđa ili se odrekao nasleđa, 
mora izjavu o tome potpisati on sam ili njegov zastupnik.
(2) Potpis na izjavi o primanju nasleđa ili o odricanju od 
nasleđa, koju je pismeno podneo sudu, kao i potpis na punomoćju, moraju biti 
overeni.
(3) U izjavi treba navesti da li se naslednik prima, 
odnosno odriče dela koji mu pripada po zakonu ili na osnovu testamenta, ili se 
izjava odnosi na nužni deo.
(4) Izjavu o odricanju od nasleđa naslednik može dati pred 
ostavinskim sudom i pred svakim drugim stvarno nadležnim sudom. Ovu izjavu sa 
istim pravnim dejstvom naslednik može dati i pred konzularnim predstavnikom ili 
diplomatskim predstavnikom Republike Srbije koji vrši konzularne poslove.
(5) Prilikom davanja izjave o odricanju nasleđa sud će 
naslednike upozoriti da se može odreći nasleđa samo u svoje ime.
*Službeni glasnik RS, broj 55/2014
Član 119.
(1) Sud će prekinuti raspravljanje zaostavštine i uputiti 
stranke da pokrenu parnicu ili postupak pred organom uprave, ako su među 
strankama sporne činjenice od kojih zavisi neko njihovo pravo.
(2) Ovako će sud postupiti ako su sporne činjenice od kojih 
zavisi pravo na nasleđe, a naročito punovažnost ili sadržina testamenta ili 
odnos naslednika i ostavioca na osnovu koga se po zakonu nasleđuje; činjenice od 
kojih zavisi osnovanost zahteva nadživelog supružnika i potomaka ostaviočevih 
koji su živeli sa ostaviocem u istom domaćinstvu da im se iz zaostavštine 
izdvoje predmeti domaćinstva, koji služe za zadovoljavanje svakodnevnih potreba; 
činjenice od kojih zavisi veličina naslednog dela, naročito uračunavanje u 
nasledni deo; činjenice od kojih zavisi osnovanost isključenja nužnih naslednika 
ili osnovanost razloga za nedostojnost; činjenica o tome da li se neko lice 
odreklo od nasleđa.
(3) Ako u navedenim slučajevima ne postoji spor o 
činjenicama, već se stranke spore o primeni prava, ostavinski sud raspraviće 
pravna pitanja u postupku za raspravljanje zaostavštine.
*Službeni glasnik RS, broj 55/2014
Član 120.
Ako među strankama postoji spor o pravu na legat ili o 
drugom pravu iz zaostavštine, sud će takođe uputiti stranke da povedu parnicu 
ili postupak pred upravnim organom, ali neće prekidati raspravljanje zaostavštine.
Član 121.
Ako se naslednici spore bilo o činjenicama bilo o primeni 
prava, sud će prekinuti raspravljanje zaostavštine i uputiti stranke da povedu 
parnicu ili postupak pred upravnim organom u ovim slučajevima: ako između 
naslednika postoji spor o tome da li neka imovina ulazi u zaostavštinu; ako 
između naslednika postoji spor povodom zahteva potomaka ostaviočevih koji su sa 
njim živeli u zajednici da im se iz zaostavštine izdvoji deo koji odgovara 
njihovom doprinosu u povećanju vrednosti ostaviočeve imovine.
6. Rešenje o nasleđivanju
Član 122.
(1) Кad sud utvrdi kojim licima pripada pravo na nasleđe, 
oglasiće ta lica za naslednike rešenjem o nasleđivanju.
(2) Ovo rešenje mora da sadrži: lično ime umrlog, ime jednog 
od roditelja, zanimanje, datum rođenja i državljanstvo umrlog, a za umrla lica koja 
su bila u braku i njihovo prezime koje su nosili pre stupanja u brak; označenje 
nepokretnosti sa podacima iz zemljišnih knjiga, kao i označenja pokretnih stvari sa 
pozivom na popis; lično ime, zanimanje i prebivalište naslednika, odnos 
naslednika prema ostaviocu – da li nasleđuje kao zakonski ili testamentalni 
naslednik, a ako ima više naslednika i deo u kome učestvuju u nasleđu; da li je 
i koliko pravo naslednika odloženo zbog nedospelog vremena ili je ograničeno na 
izvesno vreme, ili je odloženo zbog neispunjenja uslova, ili je zavisno od 
raskidnog uslova, odnosno naloga, koji se imaju smatrati kao raskidni uslovi, 
ili ograničeno pravom plodouživanja i u čiju korist; lično ime, zanimanje i 
prebivalište lica kojima je pripao legat, plodouživanje ili koje drugo pravo iz 
zaostavštine sa tačnim naznačenjem tog prava 
.
(3) Ako u postupku za raspravljanje zaostavštine svi 
naslednici sporazumno predlože deobu i način deobe, sud će ovaj sporazum uneti u 
rešenje o nasleđivanju.
*Službeni glasnik RS, broj 55/2014
Član 123.
(1) Rešenje o nasleđivanju dostaviće se svim naslednicima i 
legatarima, kao i drugim licima koja su u toku postupka istakla zahtev iz 
zaostavštine.
(2) Pravnosnažno rešenje o nasleđivanju dostaviće se 
nadležnom organu uprave.
Član 124.
Кad budu podneti dokazi o izvršenju i obezbeđenju obaveze 
koje su nasledniku naložene testamentom u korist lica koja nisu sposobna da se 
sama staraju o svojim poslovima ili za postizanje neke opšte korisne svrhe, sud 
će narediti da se u zemljišnu ili drugu javnu knjigu izvrše potrebni upisi, kao i 
da se ovlašćenim licima predaju pokretne stvari koje se nalaze na čuvanju kod 
suda.
Član 125.
Кad je pravo naslednika ili legatara odloženo zbog 
nedospelosti vremena ili je ograničeno na izvesno vreme, ili je odloženo zbog 
još neispunjenog uslova ili je zavisno od raskidnog uslova, odnosno naloga koji 
se ima smatrati kao raskidni uslov, sud će po predlogu zainteresovanog lica 
odrediti privremene mere za obezbeđenje odnosnog dela zaostavštine po odredbama 
zakona koji uređuje izvršenje i obezbeđenje, ukoliko testamentom nije drukčije 
određeno.
*Službeni glasnik RS, broj 55/2014
Član 126.
(1) Ako naslednici ne osporavaju legat, sud može i pre 
donošenja rešenja o nasleđivanju, a na zahtev legatara doneti posebno rešenje o 
legatu.
(2) U tom slučaju shodno će se primenjivati odredbe o 
dostavljanju pravnosnažnog rešenja o nasleđivanju nadležnom organu uprave, o upisima 
u zemljišnoj knjizi i o predaji pokretnih stvari koje se nalaze na čuvanju kod 
suda.
Član 127.
Prestao je da važi (vidi član 238. Zakona – 46/1995-1689)


7. Nasledno-pravni zahtevi posle pravnosnažnosti rešenja o 
nasleđivanju
Član 128.
Ako se po pravnosnažnosti rešenja o nasleđivanju ili rešenja o 
legatu pronađe imovina, za koju se u vreme donošenja rešenja nije znalo da pripada 
zaostavštini, sud neće ponovo raspravljati zaostavštinu već će ovu imovinu novim 
rešenjem raspodeliti na osnovu ranije donesenog rešenja o nasleđivanju.
(2) Ako ranije nije raspravljana zaostavština, sud će 
raspraviti zaostavštinu samo ako se pronađena imovina sastoji iz nepokretnosti.
(3) Ako se pronađena imovina sastoji iz pokretne imovine, 
sud će raspraviti zaostavštinu samo na zahtev zainteresovanih lica.
Član 129.
(1) Ako se po pravnosnažnosti rešenja o nasleđivanju ili 
rešenja o legatu pronađe testament sud će ga proglasiti i dostaviti ostavinskom 
sudu, a zadržaće njegov prepis.
(2) Ostavinski sud neće ponovo raspravljati zaostavštinu već 
će obavestiti zainteresovana lica o proglašenju testamenta i upozoriti ih da mogu 
svoja prava na osnovu testamenta ostvariti u parničnom postupku.
Član 130.
(1) Ako po pravnosnažnosti rešenja o nasleđivanju ili rešenja 
o legatu neko lice koje nije učestvovalo u postupku za raspravljanje zaostavštine 
polaže pravo na zaostavštinu kao naslednik, ostavinski sud neće ponovo 
raspravljati zaostavštinu, već će to lice uputiti da svoje pravo može da ostvari 
u parničnom postupku.
(2) Ako se koji od naslednika ranije odrekao nasleđa, pa se 
pronađe imovina za koju se u vreme donošenja rešenja nije znalo da pripada 
zaostavštini, sud će ga pozvati radi davanja nasledničke izjave i ako izjavi da 
se prima nasleđa na toj imovini, sud će postupiti na način određen u stavu 1. 
ovog člana.
Član 131.
Кada je raspravljanje zaostavštine završeno pravnosnažnim 
rešenjem o nasleđivanju ili rešenjem o legatu, a postoje uslovi za ponavljanje 
postupka po pravilima parničnog postupka, neće se obnoviti postupak za 
raspravljanje zaostavštine, već stranke svoja prava mogu ostvariti u parničnom 
postupku.
Glava osma
Određivanje naknade za eksproprisanu nepokretnost
Član 132.
U ovom postupku sud određuje naknadu za eksproprisanu 
nepokretnost kad korisnik eksproprijacije i raniji sopstvenik pred nadležnim 
opštinskim organom uprave nisu zaključili punovažan sporazum o naknadi za 
eksproprisanu nepokretnost.
Član 133.
(1) Ako korisnik eksproprijacije i raniji sopstvenik ne 
zaključe sporazum o naknadi za eksproprisanu nepokretnost u roku od dva meseca od 
dana pravnosnažnosti rešenja o eksproprijaciji, ili ako javni pravobranilac oceni 
da je njihov sporazum zaključen na štetu korisnika javnih sredstava, opštinski 
organ uprave nadležan za imovinsko-pravne poslove dužan je da pravnosnažno 
rešenje o eksproprijaciji sa spisima bez odlaganja dostavi nadležnom sudu.
(2) Ako nadležni organ uprave ne postupi u smislu stava 1. 
ovog člana, sud će, na inicijativu učesnika, sam zatražiti da mu se pravnosnažno 
rešenje o eksproprijaciji sa spisima dostavi.
*Službeni glasnik RS, broj 55/2014
Član 134.
(1) Postupak određivanja naknade za eksproprisanu 
nepokretnost pokreće se i vodi po službenoj dužnosti.
(2) Ovaj postupak je hitan.
(3) Ako raniji sopstvenik eksproprisane nepokretnosti u 
toku postupka umre ili izgubi parničnu sposobnost, a nema punomoćnika ili je 
njegovo boravište nepoznato, sud će mu postaviti privremenog zastupnika i o tome 
bez odlaganja obavestiti organ starateljstva.
Član 135.
O naknadi za eksproprisanu nepokretnost sud raspravlja i 
odlučuje u veću sastavljenom od jednog sudije, kao predsednika veća i dvojice 
sudija porotnika.
Član 136.
(1) Sud će odrediti ročište da bi korisniku eksproprijacije i ranijem 
sopstveniku dao mogućnost da se izjasne o obliku i obimu, odnosno visini 
naknade, kao i o dokazima o vrednosti nepokretnosti koji se pribavljaju po 
službenoj dužnosti. Кad se po zakonu Republika 
Srbija, autonomna pokrajina, odnosno jedinica lokalne samouprave smatra 
korisnikom eksproprijacije, a eksproprijacija je izvršena za potrebe drugog 
pravnog lica, na ročište se kao učesnik poziva i to pravno lice.
(2) Sud će na ročištu izvesti i druge dokaze koje učesnici 
predlože, ako nađe da su od značaja za određivanje naknade, a po potrebi odrediće 
i veštačenje.
(3) Ako korisnik eksproprijacije nije Republika 
Srbija, autonomna pokrajina, odnosno jedinica lokalne samouprave, a sud oceni da 
je sporazum o naknadi u postupku pred nadležnim organom uprave zaključen na štetu 
korisnika javnih sredstava, na ročište se poziva i javni pravobranilac.
*Službeni glasnik RS, broj 55/2014
Član 137.
(1) Pošto utvrdi sve važne činjenice, sud donosi rešenje 
kojim određuje oblik i obim, odnosno visinu naknade.
(2) Ako se korisnik eksproprijacije i raniji sopstvenik 
sporazumeju o obliku i obimu, odnosno visini naknade, sud će svoje rešenje 
zasnovati na njihovom sporazumu, ukoliko nađe da nije u suprotnosti sa 
prinudnim 
propisima, javnim poretkom i dobrim običajima.
(3) Rešenje iz stava 2. ovog člana dostavlja se javnom 
pravobraniocu i kad nije učestvovao u postupku njegovog donošenja.
*Službeni glasnik RS, broj 55/2014
Član 138.
(1) Ako se korisnik eksproprijacije i raniji sopstvenik 
sporazumeju da se naknada za eksproprisanu zgradu ili stan odredi u obliku 
davanja druge zgrade ili stana, sporazumom će odrediti i rok za izvršenje 
uzajamnih obaveza. Ako taj rok ne odrede, sud će rešenjem o naknadi odrediti rok 
u skladu sa odgovarajućom odredbom Zakona o eksproprijaciji o iseljenju iz 
eksproprisane zgrade, odnosno stana kao posebnog dela zgrade.
(2) Odredba stava 1. ovog člana shodno se primenjuje i na 
zemljoradnika, kad mu je, po sporazumu sa korisnikom eksproprijacije ili na njegov 
zahtev, naknada za eksproprisano poljoprivredno zemljište određena davanjem u 
svojinu druge nepokretnosti.
Član 139.
Troškove postupka snosi korisnik eksproprijacije, osim 
troškova koji su izazvani neopravdanim postupcima ranijeg sopstvenika.
Član 140.
Odredbe ovog zakona o postupku određivanja naknade za 
eksproprisanu nepokretnost shodno se primenjuju i u drugim slučajevima kada se 
ranijem sopstveniku po zakonu priznaje pravo na naknadu za nepokretnost na kojoj 
je izgubio pravo svojine, ili drugo stvarno pravo.
Glava deveta
Uređenje upravljanja i korišćenja zajedničke stvari
Član 141.
U ovom postupku sud uređuje način upravljanja i korišćenja 
zajedničke stvari suvlasnika, sukorisnika i drugih sudržalaca iste stvari 
(zajedničari).
Član 142.
(1) Postupak može da pokrene svaki zajedničar koji smatra 
da je povređen u pravu upravljanja ili korišćenja zajedničke stvari.
(2) Predlog mora da obuhvati sve zajedničare, da sadrži 
potrebne podatke o zajedničkoj stvari koja je predmet postupka, kao i razloge 
zbog kojih se postupak pokreće.
(3) Predlog se podnosi sudu na čijem području se zajednička 
stvar nalazi, a ako se stvar nalazi na području više sudova, predlog se može 
podneti svakom od tih sudova.
Član 143.
(1) Po prijemu predloga sud će zakazati ročište na koje će 
pozvati sve zajedničare, ukazaće im na mogućnosti i pomoći im da sporazumno 
urede način upravljanja, odnosno korišćenja zajedničke stvari.
(2) Sporazum zajedničara sud će uneti u zapisnik kao sudsko 
poravnanje ako se zajedničari sa tim saglase pošto im sud predoči prirodu i 
pravno dejstvo sudskog poravnanja.
Član 144.
(1) Ako se zajedničari ne sporazumeju, sud će izvesti 
potrebne dokaze i na osnovu rezultata celokupnog postupka doneti rešenje kojim će 
urediti način korišćenja ili upravljanja zajedničkom stvarju po odgovarajućim 
zakonskim propisima materijalnog prava, vodeći računa o njihovim posebnim i 
zajedničkim interesima.
(2) Кad se predlogom traži uređenje korišćenja zajedničkog 
stana ili poslovnih prostorija, sud će naročito urediti koje će prostorije 
zajedničari koristiti posebno a koje zajednički, kako će se koristiti zajedničke 
prostorije, kao i kako će se snositi troškovi korišćenja prostorija.
Član 145.
(1) Кad je među zajedničarima sporno pravo na stvar koja je 
predmet postupka ili je sporan obim prava, sud će uputiti predlagača da u 
određenom roku pokrene parnicu, ili postupak pred upravnim organom, radi rešenja 
spornog prava, odnosno pravnog odnosa.
(2) Ako predlagač pokrene postupak na koji je upućen, sud 
će prekinuti postupak po predlogu do okončanja tog postupka, a ako postupak u 
određenom roku ne pokrene, smatraće se da je predlog povukao.
(3) Sud može privremeno, do donošenja odluke nadležnog 
organa, urediti odnose zajedničara u pogledu upravljanja, odnosno korišćenja 
zajedničke stvari kad to okolnosti slučaja zahtevaju, a naročito da bi se 
sprečila znatnija šteta, samovlašće ili očita nepravda za pojedine suparničare.
(4) Odredbe stava 3. ovog člana primeniće se i kad su 
zajedničari sudržaoci stvari koji ne raspolažu dokazima o zakonitom osnovu 
sticanja državine.
Član 146.
(1) Pravnosnažnost rešenja donesenog u ovom postupku ne 
sprečava učesnike da u parnici ili u postupku pred upravnim organom ostvaruju 
zahteve u odnosu na stvar o čijem upravljanju, odnosno korišćenju je rešenjem 
odlučeno.
(2) Protiv rešenja nije dozvoljena revizija.
Član 147.
(1) Odredbe ove glave zakona primenjuju se i na sopstvenike 
posebnih delova zgrade u pogledu upravljanja i korišćenja zajedničkih delova zgrade 
koji služe zgradi kao celini ili samo nekim posebnim delovima zgrade, u kom 
slučaju se zajedničarima smatraju samo sopstvenici tih delova zgrade, ako se 
uređenjem njihovih uzajamnih odnosa ne dira u prava sopstvenika drugih delova 
zgrade.
(2) Odnosi između sopstvenika posebnih delova zgrade 
uređuju se u skladu sa zakonskim propisima o pravima na posebnim delovima 
zgrade.
Glava deseta
Deoba zajedničkih stvari ili imovine
Član 148.
U ovom postupku sud odlučuje o deobi i načinu deobe 
zajedničkih stvari ili imovine.
Član 149.
(1) Postupak deobe zajedničke stvari ili imovine može 
pokrenuti svaki zajedničar, a predlog mora obuhvatiti sve zajedničare.
(2) Predlog mora da sadrži podatke o predmetu deobe i 
udelima zajedničara, o zajedničarima, kao i o drugim licima koja na predmetu 
deobe imaju neko stvarno pravo. Za nepokretnosti moraju se navesti 
zemljišnoknjižni podaci i priložiti odgovarajući pismeni dokazi o pravu svojine, 
pravu službenosti i drugim stvarnim pravima.
(3) Predlog se podnosi sudu na čijem se području stvar ili 
imovina nalazi, a ako se zajedničke stvari ili imovina nalaze na području više 
sudova, nadležan je svaki od tih sudova.
Član 150.
(1) Ako sud, postupajući po predlogu, utvrdi da je među 
zajedničarima sporno pravo na stvari koje su predmet deobe ili pravo na imovinu, 
udeo u zajedničkim stvarima, odnosno imovini ili je sporno koje stvari, odnosno 
prava ulaze u zajedničku imovinu, prekinuće postupak i uputiti predlagača da u 
određenom roku pokrene parnicu.
(2) Ako predlagač u određenom roku ne pokrene postupak, 
smatraće se da je predlog povukao.
Član 151.
(1) Sud će po prijemu predloga zakazati ročište na koje će 
pozvati sve zajedničare i lica koja na predmetu deobe imaju neko stvarno pravo.
(2) Svaki učesnik može predložiti da se na ročište pozovu i 
druga lica čiji bi interesi mogli biti deobom povređeni. Ako zajedničari ne 
ospore njihova prava, uneće se i to u zapisnik i uzeti u obzir prilikom donošenja 
odluke o deobi.
Član 152.
Ako učesnici u toku postupka postignu poravnanje o uslovima 
i načinu deobe, sud će poravnanje uneti u zapisnik nastojeći da se poravnanjem 
urede sva sporna pitanja između zajedničara, kao i stvarna prava drugih lica na 
predmetima deobe i prava ostalih lica prema zajedničarima u vezi sa izvršenom 
deobom.
Član 153.
(1) Ako učesnici ne postignu sporazum o načinu deobe, sud 
će ih saslušati, izvešće potrebne dokaze, a kad je to nužno i veštačenje, pa će, 
na osnovu rezultata celokupnog postupka, u skladu sa odgovarajućim zakonskim 
propisima materijalnog prava doneti rešenje o deobi i načinu deobe zajedničke 
stvari ili imovine, nastojeći da zadovolji opravdane zahteve i interese 
zajedničara.
(2) Pri odlučivanju kome treba da pripadne određena stvar, 
sud će naročito imati u vidu posebne potrebe određenog učesnika zbog kojih ta 
stvar treba da pripadne upravo njemu.
Član 154.
(1) Rešenje o deobi sadrži: predmet, uslove i način deobe, 
podatke o fizičkim delovima stvari i pravima koji su pripali svakom od 
zajedničara, kao i njihova prava i obaveze utvrđene deobom.
(2) Rešenjem o deobi sud će odlučiti i o načinu ostvarivanja 
službenosti i drugih stvarnih prava na delovima stvari, koja je fizički podeljena 
između zajedničara.
Glava jedanaesta
Uređenje međa
Član 155.
U ovom postupku sud utvrđuje granicu između susednih 
nepokretnosti kad su međni znaci uništeni, oštećeni ili pomereni, a susedi ne 
mogu sporazumno da utvrde granicu.
Član 156.
(1) Predlog za uređenje međa između susednih zemljišnih 
parcela može podneti svaki od sopstvenika, odnosno korisnika tih parcela, a kad 
je to zakonom određeno i ovlašćeni organ.
(2) Predlog mora da sadrži podatke o sopstvenicima odnosno 
korisnicima susednih parcela i o zemljišnim parcelama između kojih se međa 
uređuje, sa oznakama tih parcela iz zemljišnih i drugih javnih knjiga, kao i 
razloge zbog kojih se postupak pokreće.
Član 157.
(1) Po prijemu predloga, sud može zakazati ročište u sudu 
na koje će pozvati učesnike radi pokušaja sporazumnog uređenja međa.
(2) Ako se učesnici ne sporazumeju, sud će zakazati ročište 
na licu mesta na koje će, pored učesnika, pozvati veštaka geometra, a po potrebi 
i svedoke na koje su se učesnici u predlogu ili na ročištu pred sudom pozvali.
(3) Uz poziv za ročište učesnicima se nalaže da podnesu sve 
isprave i skice i druge dokaze od značaja za uređenje međe, a po mogućstvu da 
povedu i svedoke. U pozivu učesnici će se upozoriti na posledice nedolaska na 
ročište.
Član 158.
(1) Ako predlagač ne dođe na ročište, a bio je uredno 
pozvan, ročište će se održati ukoliko to predloži neko od ostalih učesnika.
(2) Ako niko ne predloži održavanje ročišta, smatraće se da 
je predlagač povukao predlog.
Član 159.
(1) Ako među učesnicima postoji spor o međaškoj površini 
čija vrednost ne prelazi 800.000 dinara, sud će rešiti u postupku uređenja međe 
na osnovu jačeg prava, a ako to nije moguće, na osnovu poslednjeg mirnog poseda. 
Ukoliko se spor ne može rešiti ni na ovaj način, sud će međašku površinu 
podeliti po pravičnosti.
(2) Sud će postupiti na ovaj način bez obzira na vrednost 
međaške površine, kad se učesnici tako sporazumeju. 
*Službeni glasnik SRS, broj 48/1988
Član 160.
Ako među učesnicima postoji spor o međaškoj površini čija 
vrednost prelazi 800.000 dinara, a ne postignu sporazum u smislu člana 159. 
stav 2. ovog zakona, sud će uputiti predlagača na parnicu i obustaviće 
vanparnični postupak. 
*Službeni glasnik SRS, broj 48/1988
Član 161.
(1) Na ročištu za uređenje međa sud će na licu mesta 
utvrditi graničnu liniju između zemljišnih parcela učesnika i obeležiti je 
graničnim znacima.
(2) O radnjama preduzetim na ročištu za uređenje međa 
sastavlja se zapisnik u koji se unosi naročito: opis i skica zatečenog stanja, 
sadržaj izjava učesnika, veštaka i svedoka, kao i opis i skica stanja 
uspostavljenog uređenjem međe.
Član 162.
U rešenju o uređenju međe sud opisuje graničnu liniju između 
zemljišnih parcela učesnika, pozivajući se na skicu uspostavljenog stanja koja je 
sastavni deo rešenja.
Član 163.
Protiv pravnosnažnog rešenja drugostepenog suda donesenog u 
ovom postupku revizija nije dozvoljena.
Glava dvanaesta
Isprave
1. Nadležnost za sastavljanje isprave
*Službeni glasnik RS, broj 55/2014
Član 164.
(1) Za sastavljanje isprave o pravnom poslu, izjavi 
volje, pravnoj i drugoj radnji (u daljem tekstu: isprava) nadležan je javni 
beležnik.
(2) Zakonom se može predvideti da isprave o pojedinim 
pravnim poslovima sastavlja sud.
(3) Pravila ovog zakona shodno se primenjuju i na 
sastavljanje isprava za koje je posebnim zakonom predviđeno da se sačinjavaju u 
sudu.
*Službeni glasnik RS, broj 55/2014
Član 165.
(1) Ispravu može sastaviti svaki javni beležnik, 
nezavisno od toga gde učesnik ima prebivalište, odnosno boravište, gde se nalazi 
sedište učesnika koji je pravno lice ili dobro koje je predmet pravnog posla.
(2) Ispravu o pravnom poslu kojim uz naknadu ili bez 
naknade vrši prenos prava svojine na nepokretnosti sa jednog na drugo lice može 
sastaviti samo onaj javni beležnik na čijem se službenom području ta 
nepokretnost nalazi.
(3) Testament kojim se raspolaže nepokretnostima može 
sastaviti svaki javni beležnik nezavisno od toga gde se nepokretnost nalazi.
*Službeni glasnik RS, broj 55/2014
2. Postupak za sastavljanje isprave
*Službeni glasnik RS, broj 55/2014
Član 166.
(1) Isprava se sastavlja u kancelariji javnog 
beležnika.
(2) Isprava se može sastaviti izvan javnobeležničke 
kancelarije ako je učesniku zbog starosti ili bolesti teško da pristupi javnom 
beležniku ili ako za to postoje drugi opravdani razlozi.
(3) Javni beležnik sastavlja isprave samo u granicama 
svog službenog sedišta, osim ako zakonom nije predviđeno drugačije.
(4) Ako javni beležnik bez opravdanog razloga sastavi 
ispravu izvan svoje javnobeležničke kancelarije ili izvan granica svog službenog 
sedišta to nije razlog ništavosti pravnog posla, niti sačinjenoj ispravi oduzima 
svojstvo javne isprave.
(5) Isprave koje javni beležnik koji je imenovan za 
službeno područje na teritoriji Republike Srbije sastavi izvan Republike Srbije 
ne proizvode pravno dejstvo, osim ako posebnim propisom nije predviđeno 
drugačije.
*Službeni glasnik RS, broj 55/2014
Član 167.
(1) Pre nego što pristupi sastavljanju isprave, javni 
beležnik utvrđuje identitet učesnika i njegovu poslovnu sposobnost, a ako ispravu 
sastavlja zastupnik, onda i njegovo ovlašćenje za zastupanje.
(2) Postupanje javnog beležnika prilikom utvrđivanja 
ovlašćenja za zastupanje bliže se uređuje Javnobeležničkim poslovnikom.
(3) Ako zastupnik ne može da dokaže svoje ovlašćenje za 
zastupanje, javni beležnik odbija da preduzme traženu službenu radnju.
*Službeni glasnik RS, broj 55/2014
Član 168.
(1) Javni beležnik utvrđuje identitet učesnika uvidom 
u njegovu ličnu kartu, putnu ispravu, vozačku dozvolu ili drugi službeni dokument 
sa fotografijom, a ako to nije moguće, saslušanjem dva svedoka identiteta.
(2) Javni beležnik utvrđuje identitet zastupnika na 
isti način kao i identitet učesnika.
(3) Postupanje javnog beležnika prilikom utvrđivanja 
identiteta bliže se uređuje Javnobeležničkim poslovnikom.
*Službeni glasnik RS, broj 55/2014
Član 169.
(1) Svedok identiteta može biti svako punoletno lice 
koje je sposobno da javnom beležniku pruži potrebne podatke o identitetu 
učesnika.
(2) Identitet svedoka identiteta javni beležnik 
utvrđuje uvidom u njegovu ličnu kartu, putnu ispravu, vozačku dozvolu ili drugi 
službeni dokument sa fotografijom.
*Službeni glasnik RS, broj 55/2014
Član 170.
(1) Ako učesnik ne može da dokaže svoj identitet na 
način predviđen zakonom, javni beležnik odbija da sačini ispravu.
(2) Javni beležnik odbija da sačini ispravu i ako 
nakon uvida u podneti službeni dokument, odnosno nakon saslušanja svedoka 
identiteta nije stekao uverenje da je učesnik lice za koje se izdaje.
*Službeni glasnik RS, broj 55/2014
Član 171.
(1) Učesnik može upoznati javnog beležnika sa 
sadržinom pravnog posla, izjave volje i druge pravne radnje o kojoj želi da sačini 
ispravu na bilo koji način (na primer: usmeno, pismeno ili elektronskom poštom).
(2) Javni beležnik je dužan da izjavu učesnika verno 
unese u ispravu, po mogućnosti njegovim rečima, pazeći pri tome da volja učesnika 
bude jasno izražena.
(3) Isprava se piše u skladu s propisima koji uređuju 
formu javnobeležničkog zapisa.
*Službeni glasnik RS, broj 55/2014
Član 172.
(1) Javni beležnik je dužan da objasni strankama 
smisao pravnog posla, da im ukaže na njegove posledice i da ispita da li je 
pravni posao dozvoljen, odnosno da nije u suprotnosti sa prinudnim propisima, 
javnim poretkom i dobrim običajima.
(2) Ako utvrdi da nisu ispunjeni uslovi iz stava 1. 
ovog člana, javni beležnik rešenjem odbija da sastavi ispravu.
(3) Ako utvrdi da pravni posao o kome učesnik želi da 
sačini ispravu sadrži nejasne, nerazumljive ili dvosmislene odredbe javni 
beležnik je dužan da učesnika na to upozori.
(4) Ako učesnik ostane pri svojoj izjavi i posle 
upozorenja, u ispravu se unosi upozorenje javnog beležnika, a ako se učesnik 
protivi unošenju upozorenja, javni beležnik odbija da sastavi ispravu.
*Službeni glasnik RS, broj 6/2015
Član 173.
(1) Isprava mora biti pročitana učesniku u prisustvu 
javnog beležnika.
(2) Pošto se učesniku pročita isprava, on usmeno 
izjavljuje da je njegova volja u svemu verno uneta i potpisuje se (priznavanje 
isprave).
(3) Učesnik može zahtevati da lično pročita ispravu 
pre nego što je prizna i potpiše.
(4) Na samoj ispravi, neposredno iznad dela gde se 
potpisuju učesnik i drugi subjekti u postupku, javni beležnik unosi napomenu da 
su obavljene sve propisane radnje.
*Službeni glasnik RS, broj 55/2014
Član 174.
(1) Učesniku koji nije u stanju da govori isprava mora 
biti pročitana u prisustvu javnog beležnika i jednog pozvanog svedoka.
(2) Pošto je učesniku koji nije u stanju da govori 
pročitana isprava, on priznaje ispravu tako što klimanjem glavom ili na neki 
drugi nesumnjiv način daje potvrdan odgovor na pitanje javnog beležnika da li je 
njegova volja u svemu verno uneta i potpisuje je.
*Službeni glasnik RS, broj 55/2014
Član 175.
(1) Učesnik koji nije u stanju da čuje mora lično 
pročitati ispravu u prisustvu javnog beležnika i jednog pozvanog svedoka.
(2) Pošto pročita ispravu, učesnik je priznaje i 
potpisuje.
*Službeni glasnik RS, broj 55/2014
Član 176.
(1) Ako učesnik usled slabovidosti, nepismenosti ili 
nekog drugog razloga nije u stanju da čita ili piše, isprava mu mora biti 
pročitana u prisustvu javnog beležnika i dva pozvana svedoka.
(2) Pošto je učesniku koji nije u stanju da čita i piše 
pročitana isprava, on je priznaje i potpisuje.
*Službeni glasnik RS, broj 55/2014
Član 177.
(1) Ako učesnik ne zna jezik koji je u službenoj 
upotrebi, isprava mu mora biti pročitana preko sudskog prevodioca u prisustvu 
javnog beležnika i dva pozvana svedoka koja uz službeni jezik znaju i jezik 
učesnika.
(2) Identitet sudskog prevodioca kojeg ne poznaje 
lično i po imenu javni beležnik utvrđuje uvidom u njegovu ličnu kartu, putnu 
ispravu, vozačku dozvolu ili drugi službeni dokument s fotografijom.
(3) Sudski prevodilac svojim potpisom i pečatom na 
ispravi potvrđuje da je učesniku verno preneo sadržinu isprave i sve odgovore i 
objašnjenja javnog beležnika.
(4) Postupanje javnog beležnika prilikom utvrđivanja 
ovlašćenja sudskog prevodioca bliže se uređuje Javnobeležničkim poslovnikom.
*Službeni glasnik RS, broj 55/2014
Član 178.
(1) Učesniku koji nije u stanju da čuje, a usled 
slabovidosti, nepismenosti ili nekog drugog razloga ne može ni da čita, isprava 
mora biti pročitana preko tumača, u prisustvu javnog beležnika i dva pozvana 
svedoka.
(2) Pozvani svedoci mogu biti samo ona lica koja znaju 
jezik na kojem je sastavljena isprava i koja mogu da se sporazumeju sa učesnikom.
(3) Identitet tumača kojeg ne poznaje lično i po imenu 
javni beležnik utvrđuje uvidom u njegovu ličnu kartu, putnu ispravu, vozačku 
dozvolu ili drugi službeni dokument s fotografijom.
(3) Tumač svojim potpisom i pečatom na ispravi 
potvrđuje da je učesniku verno preneo sadržinu isprave i sve odgovore i 
objašnjenja javnog beležnika.
(4) Postupanje javnog beležnika prilikom utvrđivanja 
ovlašćenja tumača bliže se uređuje Javnobeležničkim poslovnikom.
*Službeni glasnik RS, broj 55/2014
Član 179.
(1) Učesnik koji nije u stanju da se potpiše stavlja na 
ispravu otisak kažiprsta desne ruke.
(2) Učesnik koji nema kažiprst desne ruke stavlja na 
ispravu otisak prvog od prstiju desne ruke koji ima, i to sledećim redosledom: 
srednji prst, prstenjak, mali prst i palac, a ako nema desnu šaku onda na ispravu 
stavlja otisak jednog od prstiju leve ruke po istom redosledu.
(3) Ako učesnik nije u stanju da stavi otisak prsta, 
njega potpisuje jedan od pozvanih svedoka.
(4) Javni beležnik upisuje u ispravu napomenu o tome 
kako je učesnik potpisao ispravu.
*Službeni glasnik RS, broj 55/2014
Član 180.
(1) Кarte, skice, planovi, tehnički crteži, uzorci i 
slični prilozi koje sadrži isprava daju se učesniku da ih lično pregleda.
(2) Na samoj ispravi, neposredno iznad mesta na kojem 
se potpisuju učesnici i drugi subjekti u postupku, javni beležnik unosi napomenu 
da je učesnik pregledao priloge.
(3) Učesniku koji nije u stanju da vidi, sadržina 
priloga mora biti opisana u prisustvu javnog beležnika i dva pozvana svedoka.
*Službeni glasnik RS, broj 55/2014
Član 181.
(1) Ako pravni posao o kome se sastavlja isprava 
upućuje na drugu ispravu koja je sastavljena, odnosno potvrđena pred sudom ili 
javnim beležnikom, isprava na koju je upućeno ne čita se učesniku koji je 
izjavio da mu je njena sadržina poznata.
(2) Na samoj ispravi, neposredno iznad mesta na kojem 
se potpisuju učesnici i drugi subjekti u postupku, javni beležnik unosi napomenu 
da je učesnik izjavio da mu je poznata sadržina isprave na koju je upućeno.
(3) Na isti način se postupa kada pravni posao upućuje 
na zakone i druge pravne propise, sudske odluke i druge pojedinačne akte 
državnih organa ili organizacija kojima je povereno vršenje javnih ovlašćenja.
*Službeni glasnik RS, broj 55/2014
Član 182.
(1) Identitet pozvanog svedoka javni beležnik utvrđuje 
uvidom u njegovu ličnu kartu, putnu ispravu, vozačku dozvolu ili drugi važeći 
službeni dokument s fotografijom.
(2) Pozvani svedok mora biti punoletan, potpuno 
poslovno sposoban, pismen i mora znati jezik na kojem se sastavlja isprava.
(3) Pozvani svedok ne može biti lice:
– koje radi u javnobeležničkoj kancelariji ili koje je 
u službi kod javnog beležnika;
– koje je javnom beležniku, odnosno učesniku krvni 
srodnik u pravoj liniji, pobočni srodnik zaključno sa četvrtim stepenom srodstva, 
tazbinski srodnik zaključno s drugim stepenom srodstva, srodnik po usvojenju, 
supružnik, bivši supružnik, vanbračni partner, bivši vanbračni partner, 
staralac, bivši staralac, štićenik ili bivši štićenik;
– koje je zastupnik, odnosno odgovorno lice u pravnom 
licu na čiji pravni položaj neposredno ili posredno može uticati pravni posao o 
kojem se sastavlja isprava;
– na čiji pravni položaj neposredno ili posredno može 
uticati pravni posao o kojem se sastavlja isprava.
(4) Pozvani svedok svojeručnim potpisom na ispravi 
potvrđuje kako su obavljene radnje kojima je prisustvovao.
*Službeni glasnik RS, broj 55/2014
3. Posebna pravila za testament
*Službeni glasnik RS, broj 55/2014
Član 183.
(1) Ispravu o testamentu može sačiniti sudija po 
kazivanju zaveštaoca (sudski testament).
(2) Na sastavljanje sudskog testamenta shodno se 
primenjuju pravila ovog zakona o sastavljanju isprava ukoliko nije propisano 
drugačije ovim zakonom ili posebnim zakonom kojim se uređuje nasleđivanje.
(3) Za sastavljanje sudskog testamenta mesno je nadležan 
svaki stvarno nadležan sud.
(4) Sudski testament se sastavlja u sudu, a van suda 
ako zaveštalac nije sposoban da dođe u sud ili ako za to postoje drugi opravdani 
razlozi.
(5) Javni beležnik prilikom sastavljanja javnobeležničog 
zapisa o testamentu, odnosno sudija prilikom sastavljanja sudskog testamenta dužan 
je da pouči zaveštaoca o propisima kojima se uređuje pravo na nužni deo.
*Službeni glasnik RS, broj 55/2014
4. Potvrđivanje isprave
*Službeni glasnik RS, broj 55/2014
Član 184.
(1) Za potvrđivanje sadržine isprave (solemnizacija) 
nadležan je javni beležnik.
(2) Zakonom se može predvideti da se sadržina 
pojedinih privatnih isprava potvrđuje u sudu.
*Službeni glasnik RS, broj 55/2014
Član 185.
(1) Potvrđivanje isprave vrši se prema odredbama zakona 
kojim se uređuje javnobeležnička delatnost.
(2) Na postupak potvrđivanja isprave shodno se 
primenjuju odredbe ovog zakona o sastavljanju isprava.
*Službeni glasnik RS, broj 55/2014
5. Čuvanje isprave
Član 186.
Sud je dužan primiti na čuvanje ispravu kad je to potrebno 
radi obezbeđenja određenih imovinskih ili drugih prava, ili kad je zakonom za 
pojedine vrste isprava to izričito određeno.
Član 187.
(1) Isprava se može predati na čuvanje svakom stvarno 
nadležnom sudu.
(2) Identitet podnosioca isprave utvrđuje se prema 
odredbama ovog zakona kojima se uređuje utvrđivanje identiteta učesnika u 
postupku sastavljanja isprave.
*Službeni glasnik RS, broj 55/2014
Član 188.
(1) O prijemu isprave na čuvanje sud sastavlja zapisnik u 
koji se unosi kako je utvrđen identitet podnosioca isprave na čuvanje, kao i 
vrsta i naziv primljene isprave.
(2) isprava primljena na čuvanje se stavlja u poseban omot, 
zapečati i čuva odvojeno od ostalih spisa.
Član 189.
Кad primi na čuvanje testament koji nije sastavljen u sudu, 
zaveštalac ga predaje lično sudu u otvorenom ili zatvorenom omotu.
Član 190.
Ako se na čuvanje predaje otvoren testament, sudija će ga 
pročitati zaveštaocu i ukazati mu na eventualne nedostatke zbog kojih testament 
ne bi bio punovažan.
Član 191.
(1) Ako su svedoci usmenog testamenta podneli sudu pismeno 
koje sadrži volju zaveštaoca, sud će prijem ovakvog pismena zapisnički utvrditi, 
staviti u poseban omot i zapečatiti.
(2) Ovako će sud postupiti i kad svedoci usmenog testamenta 
dođu u sud da usmeno ponove izjavu zaveštaoca.
(3) Prilikom uzimanja izjave svedoka, sud će nastojati da 
utvrdi izjavu volje zaveštaoca, a pored toga ispitaće i okolnosti od kojih zavisi 
punovažnost usmenog testamenta.
Član 192.
Sud će podnosiocu isprave izdati potvrdu o prijemu isprave 
na čuvanje u sudu.
Član 193.
Ako se isprava o testamentu, osim sudskog testamenta, preda 
na čuvanje sudu na čijem području zaveštalac nema prebivalište, sud je dužan da o 
tome odmah izvesti sud na čijem području zaveštalac ima prebivalište.
Član 194.
(1) Isprava koja se nalazi na čuvanju kod suda vratiće se 
podnosiocu isprave na njegov zahtev.
(2) Isprava će se vratiti i njegovom punomoćniku koji ima 
overeno punomoćje za taj posao.
(3) O vraćanju isprave sastaviće se zapisnik, u kome će se 
navesti način na koji je utvrđen identitet lica kome se vraća isprava.
(4) Ako se isprava vraća punomoćniku, punomoćje će se 
priložiti zapisniku i zadržati u sudu.
6. Poništavanje isprave
Član 195.
(1) U postupku za poništenje domaće isprave na kojoj se 
neposredno zasniva neko materijalno pravo i čije je posedovanje nužno za 
ostvarivanje toga prava može se proglasiti u sudskom postupku da je izgubila 
svoju važnost ako je izgubljena, ukradena, izgorela ili na bilo koji drugi način 
nestala ili uništena, osim ako je zakonom zabranjeno poništenje takve isprave.
(2) Pod uslovima iz stava 1. ovog člana može se poništiti i 
isprava na kojoj se zasniva neko nematerijalno pravo, ako ne postoje podaci na 
osnovu kojih nadležni organ, odnosno organizacija može da izda duplikat te 
isprave.
Član 196.
(1) O predlogu za poništenje isprave koju je izdao 
državni i drugi organ, odnosno organizacija ili lice kojem je povereno vršenje 
javnih ovlašćenja, odlučuje nadležni sud na čijem se području nalazi sedište 
izdavaoca isprave.
(2) O poništenju isprave, kad je u ispravi naznačeno mesto 
ispunjenja obaveze, odlučuje isključivo sud na čijem se području nalazi mesto 
ispunjenja obaveze.
(3) O predlogu za poništenje isprave za koju se nadležnost 
ne može odrediti na osnovu st. 1. i 2. ovog člana odlučuje sud na čijem se 
području nalazi sedište, odnosno prebivalište, odnosno boravište predlagača.
*Službeni glasnik RS, broj 55/2014
Član 197.
(1) Predlog za poništenje isprave može da podnese svako lice 
koje je na osnovu te isprave ovlašćeno da ostvaruje neko pravo ili ima pravni 
interes da se nestala isprava poništi.
(2) Predlog za poništenje isprave iz člana 195. stav 1. ovog 
zakona sadrži naročito: bitne sastojke isprave (vrsta isprave, firma, odnosno 
naziv i sedište ili ime i prebivalište izdavaoca isprave, iznos obaveze, mesto i 
datum izdavanja isprave, mesto ispunjenja obaveze, da li glasi na ime, ili po 
naredbi ili na donosioca), činjenice iz kojih proizilazi da je predlagač ovlašćen 
da podnese predlog i da postoji verovatnoća da je isprava nestala ili uništena.
(3) Predlog za poništenje isprave iz člana 195. stav 2. ovog 
zakona sadrži naročito: naziv i sedište organa, odnosno organizacije koja je 
izdala ispravu, vrstu isprave, sadržinu isprave, mesto i datum izdavanja isprave, 
kao i dokaze da je ta isprava bila izdata i uverenje izdavaoca isprave da ne 
postoje podaci na osnovu kojih može izdati tu ispravu.
(4) Uz predlog se prilaže i prepis isprave ako postoji.
(5) Jednim predlogom se može zahtevati poništenje više 
isprava pod uslovom da je isti sud mesno nadležan.
Član 198.
(1) Ako pri prethodnom ispitivanju predloga sud nađe da nisu 
ispunjene pretpostavke za pokretanje postupka za poništenje isprave, predlog će 
rešenjem odbaciti.
(2) Ispitivanje se obavlja na osnovu navoda u predlogu i 
činjenica koje su sudu poznate.
Član 199.
Ako predlog ne odbaci, sud će naložiti izdavaocu isprave i 
poveriocu da se u određenom roku izjasne da li je isprava čije se poništenje 
zahteva bila izdata i da li postoje i koje smetnje za sprovođenje postupka.
Član 200.
(1) Po prijemu izjašnjenja lica iz člana 199. ovog zakona, 
sud će oglasom objaviti pokretanje postupka za poništenje isprave.
(2) Oglas sadrži naročito: bitne sastojke isprave potrebne 
za njeno identifikovanje, rok u kome se imaju podneti prijave ili prigovori protiv 
predloga, (oglasni rok), poziv da se isprava pokaže sudu ili izvesti sud o licu 
i prebivalištu lica koje drži ispravu, upozorenje da će se isprava sudski 
poništiti ako se u oglasnom roku sa predmetnom ispravom ne prijavi sudu ili ne 
stavi prigovor protiv predloga za poništenje isprave, upozorenje da dužnik po ovoj 
ispravi ne može punovažno ispuniti svoju obavezu, niti obnoviti ili zameniti 
ispravu, niti izdati nove kupone ili talone, kao i da imalac ne sme preneti 
prava iz ove isprave.
(3) Ako se pokreće postupak za poništenje isprave iz člana 
195. stav 2. ovog zakona, oglas iz stava 2. ovog člana sadrži naročito: naziv 
izdavaoca isprave, vrstu isprave i njenu bitnu sadržinu, rok u kome se imaju 
podneti prigovori protiv predloga, upozorenje da će se isprava sudski poništiti 
ako se u oglasnom roku ne stavi prigovor protiv predloga za poništenje isprave a 
sud utvrdi da je bila izdata.
Član 201.
(1) Oglas će se dostaviti svim učesnicima, istaći na sudsku 
tablu i jedanput objaviti o trošku predlagača u „Službenom glasniku Republike 
Srbije” ili na drugi pogodan način.
(2) Oglasni rok teče od dana kada je oglas objavljen u 
„Službenom glasniku Republike Srbije”.
(3) Ako je oglas objavljen u oba službena glasila, oglasni 
rok teče od dana objave u listu u kome je kasnije objavljen.
*Službeni glasnik RS, broj 55/2014
Član 202.
(1) Sud vodi upisnik isprava o kojima je pokrenut postupak 
radi poništenja, a koji može svako lice razgledati i prepisati.
(2) Način vođenja upisnika bliže se uređuje sudskim 
poslovnikom.
Član 203.
(1) Dužnik ne sme ispuniti obavezu iz isprave čije se 
poništenje traži, niti ispravu preinačiti, obnoviti ili preneti na drugo lice, 
ili za nju izdati nove kupone ili talone od momenta kad mu je dostavljen oglas, 
ili kad je inače na bilo koji način saznao za pokretanje postupka radi poništaja 
isprave.
(2) Zabrana iz stava 1. ovog člana traje sve dok rešenje o 
poništenju isprave ili o obustavi postupka ne postane pravnosnažno.
(3) Dužnik se na osnovu takve isprave može osloboditi 
obaveze samo ako iznos duga uplati u depozit suda.
Član 204.
(1) Ako je nestao ili uništen kupon koji je odvojen od 
glavne isprave, lice na koje kupon glasi može, po isteku roka od tri godine od 
dana dospelosti kupona, da zahteva od dužnika njegovu isplatu, ako pre isteka 
toga roka prijavi sudu nestanak ili uništenje kupona i ako u tom roku neko lice 
ne podnese sudu nestali kupon i ne bude podnesen zahtev za njegovu isplatu.
(2) Dužnik nije dužan da isplati potraživanje po tom kuponu 
pre isteka roka predviđenog u stavu 1. ovog člana.
Član 205.
Dužnik po ispravi čije se poništenje traži, ovlašćen je da 
zadrži ispravu, ako mu bude podnesena radi ispunjenja obaveze ili ako je do nje 
došao na drugi način. On je dužan da zadržanu ispravu odmah preda sudu kod koga 
se vodi postupak za poništenje, sa naznačenjem ličnog imena i adrese lica koje mu 
je ispravu predalo.
Član 206.
(1) Sud će obustaviti postupak za poništenje isprave ako 
predlagač povuče predlog ili ako predlagač u određenom roku ne položi u sudski 
depozit potreban novčani iznos za objavljivanje oglasa, ili ako treće lice podnese 
sudu ispravu ili dokaže pred sudom postojanje isprave čije se poništenje zahteva.
(2) Sud će ispitati neblagovremeno podnesene prijave trećih 
lica ako rešenje o poništenju nije do njihovog prijema doneseno.
(3) Sud je dužan da o svakoj prijavi trećeg lica obavesti 
predlagača pre donošenja rešenja.
Član 207.
Ako sud nađe da su ispunjeni uslovi za dalje postupanje a 
pošto sprovede potrebna izviđanja i pošto protekne oglasni rok zakazaće ročište 
na koje se pozivaju predlagač, izdavalac isprave, dužnik po ispravi i sva lica 
koja su se prijavila sudu, odnosno koja su podnela prigovore protiv predloga za 
poništenje isprave.
Član 208.
(1) Po održanom ročištu, a na osnovu rezultata postupka, 
sud donosi rešenje o poništenju isprave, odnosno o odbijanju predloga.
(2) Rešenje o poništenju isprave sadrži podatke o izdavaocu 
isprave i predlagaču, kao i bitne sastojke isprave uz označenje iznosa obaveze 
ako glasi na ispunjenje novčane obaveze.
(3) Rešenje se dostavlja svim učesnicima i zabeležiće se u 
upisnik iz člana 202. ovog zakona.
Član 209.
(1) Protiv rešenja kojim se predlog za pokretanje postupka za 
poništenje isprave odbacuje, odnosno odbija ili postupak obustavlja, žalbu može da 
izjavi samo predlagač.
(2) Protiv rešenja o poništenju isprave žalbu može da izjavi 
izdavalac isprave i dužnik iz te isprave, kao i lice ovlašćeno na osnovu 
isprave, ako nije predlagač.
Član 210.
(1) Pravnosnažno rešenje kojim se isprava poništava zamenjuje 
poništenu ispravu, dok se ne izda nova.
(2) Na osnovu pravnosnažnog rešenja o poništenju isprave 
predlagač može od dužnika ostvarivati sva prava koja proističu iz te isprave ili 
mu na osnovu nje pripadaju, a može zahtevati da mu se o njegovom trošku izda nova 
isprava uz predaju rešenja o poništenju.
Glava trinaesta
Sudski depozit
Član 211.
(1) U sudski depozit mogu se predati novac, hartije od 
vrednosti i druge isprave koje se mogu unovčiti, plemeniti metali, dragocenosti 
i drugi predmeti izrađeni od plemenitih metala, kad je to zakonom ili drugim 
propisom predviđeno.
(2) Sud je dužan da primi u depozit i druge predmete kad je 
zakonom određeno da dužnik može položiti stvar koju duguje kod suda za 
poverioca.
Član 212.
(1) Predmeti iz stava 1. člana 211. ovog zakona mogu se 
predati svakom stvarno nadležnom redovnom sudu.
(2) Predmeti iz stava 2. člana 211. ovog zakona predaju se 
redovnom sudu u mestu ispunjenja obaveze, osim ako razlozi ekonomičnosti ili 
priroda posla zahtevaju da se polože sudu u mestu gde se stvar nalazi a mogu se 
predati i drugom redovnom sudu kad je to zakonom određeno.
Član 213.
U predlogu će predlagač naročito navesti razloge zbog kojih 
se deponuju predmeti, opisati predmete i označiti njihovu vrednost, navesti lice 
u čiju korist se oni predaju, uslove pod kojima će se predmeti predati, a po 
potrebi će priložiti odgovarajuće dokaze.
Član 214.
Sud će rešenjem odbaciti predlog ako oceni da nisu ispunjeni 
uslovi za prijem predmeta u depozit ili ako predlagač u određenom roku ne 
predujmi troškove čuvanja.
Član 215.
Ako sud ne odbaci predlog, doneće rešenje o prijemu 
predmeta, odnosno novca u sudski depozit i odrediti način čuvanja.
Član 216.
Ako je deponovanje izvršeno u korist određenog lica, sud će 
pozvati to lice da u određenom roku primi predmet iz depozita ako ispuni 
određeni uslov za predaju.
Član 217.
(1) Ako je predmet depozita novac ili strana valuta sud je 
dužan da u roku od tri dana od dana prijema novac, odnosno stranu valutu položi 
na poseban račun kod ovlašćene banke, ako posebnim propisima nije drukčije 
određeno.
(2) Plemenite metale, stvari izrađene od plemenitih metala 
i druge dragocenosti, kao i hartije od vrednosti sud će u roku od tri dana 
predati ovlašćenoj banci ako posebnim propisima nije drukčije određeno.
(3) Druge predmete koji se ne mogu čuvati u sudskom 
depozitu sud će na predlog predlagača, odrediti da se predaju na čuvanje javnom 
skladištu ili drugoj organizaciji udruženog rada koja se bavi čuvanjem stvari, a 
fizičkom licu samo ako u mestu gde se predmeti nalaze nema društvenog pravnog 
lica koje obavlja delatnost uskladištenja.
(4) Pre donošenja rešenja po stavu 2. ovog člana sud će 
naložiti predlagaču da položi u depozit potreban predujam za podmirenje troškova 
čuvanja i rukovanja takvim predmetima.
(5) Pre nego što sud poveri predmet depozita na čuvanje licu 
iz stava 3. ovog člana, izvršiće popis i procenu stvari i o tome sastaviti 
zapisnik u potrebnom broju primeraka.
*Službeni glasnik RS, broj 55/2014
Član 218.
(1) Ako lice u čiju korist je predat predmet izjavi da isti 
ne prima, sud će o tome izvestiti predlagača i tražiti da se u određenom roku 
izjasni.
(2) Ako lice u čiju je korist primljen predmet u sudski 
depozit, isti ne podigne u određenom roku, sud će rešenjem pozvati predlagača 
(deponenta) da preuzme predmet.
(3) Predmeti primljeni u depozit se izdaju na osnovu rešenja 
suda koji je odredio prijem.
Član 219.
(1) Кad se u depozit predaju predmeti za koje deponent ne 
zna kome licu treba da se predaju ili ako ne zna koje od više deponovanih 
predmeta kome od više lica treba da se predaju, sud će zakazati ročište na koje 
će pozvati predlagača i sva zainteresovana lica radi sporazumevanja kome licu 
pripada deponovani predmet.
(2) Ako se uredno pozvana lica ne jave na ročište ili se 
među njima ne postigne sporazum, sud će ih rešenjem uputiti da u parnici ostvaruju 
svoje pravo na predmet primljen u depozit. U rešenju će se odrediti i rok za 
pokretanje parnice o čemu će se izvestiti deponent.
(3) Ako se parnični postupak pokrene, sud će rešenjem 
prekinuti ovaj postupak.
(4) Ako se parnični postupak ne pokrene, sud će postupiti 
po odredbi člana 218. stav 2. ovog zakona.
Član 220.
(1) Rešenje kojim se određuje izdavanje predmeta iz depozita 
sadrži naročito: koje je lice ovlašćeno da preuzme predmet iz depozita, način, 
rok i uslov za preuzimanje, kao i upozorenje na pravne posledice ako predmet ne 
bude preuzet u roku u kome po zakonu zastareva pravo na njegovo izdavanje.
(2) Rešenjem kojim se određuje izdavanje predmeta utvrdiće se 
troškovi koji su nastali u vezi sa čuvanjem i rukovanjem predmetima i ko je dužan 
da ih naknadi.
Član 221.
Čuvar, kome je rešenjem suda povereno čuvanje predmeta 
primljenih u depozit, može izdati predmet određenom ovlašćenom licu samo na 
osnovu rešenja suda i na način kako je to u rešenju određeno.
Član 222.
Ako lice u čiju korist je predmet primljen u sudski depozit 
ili deponent, koji je uredno pozvan da preuzme predmet isti ne podigne u roku od 
tri godine od dana prijema urednog poziva, sud će rešenjem utvrditi da je predmet 
postao državna svojina, odnosno da pravo raspolaganja pripada 
jedinici lokalne 
samouprave na čijem se području predmet nalazi.
*Službeni glasnik RS, broj 55/2014
Član 223.
Sud će predmet koji je na osnovu pravnosnažnog rešenja iz 
člana 222. ovog zakona postao državna svojina, odnosno da je pravo raspolaganja 
preneto na jedinicu lokalne samouprave, predati organu
jedinice lokalne 
samouprave na čijem se području predmet nalazi, odnosno na čijem se području 
nalazi sedište suda, o čemu će se sastaviti zapisnik.
*Službeni glasnik RS, broj 55/2014
Član 224.
Prijem u depozit, čuvanje i predaja predmeta bliže se 
određuje sudskim poslovnikom.
TREĆI DEO
Prelazne i završne odredbe
Član 225.
1) Ako je pre stupanja na snagu ovog zakona doneto 
prvostepeno rešenje kojim se postupak pred prvostepenim sudom okončava, dalji 
postupak sprovešće se po dosadašnjim propisima i pravnim pravilima vanparničnog 
postupka.
2) Ako po stupanju na snagu ovog zakona bude ukinuto 
prvostepeno rešenje iz stava 1. ovog člana, dalji postupak sprovešće se po ovom 
zakonu.
Član 226.
Danom stupanja na snagu ovog zakona prestaju da važe:
1) Odredbe člana 1. stav 1 tačka 24. Zakona o dopuni Zakona 
o primeni odredaba saveznih zakona u oblasti društveno-političkog sistema i 
drugim oblastima za koje je u čl. 16. i 17. Ustavnog zakona za sprovođenje 
ustavnih amandmana XX-XL (određeno da prestaju da važe najdocnije 31. decembra 
1971. godine) („Službeni glasnik SRS”, broj 52/73).
2) Odredbe II dela Zakona o nasleđivanju od člana 149. do 
člana 225. („Službeni glasnik SRS”, broj 52/74).
3) Odredbe člana 67. stav 2. Zakona o eksproprijaciji 
(„Službeni glasnik SRS”, broj 74/77).
Član 227.
Ovaj zakon stupa na snagu osmog dana od dana objavljivanja u 
„Službenom glasniku Socijalističke Republike Srbije”, a primenjivaće se od 1. 
januara 1983. godine.

ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama i dopunama Zakona o vanparničnom postupku: 
„Službeni glasnik RS“, broj 55/2014-55
Član 54.
Postupci započeti pre stupanja na snagu ovog zakona 
sprovešće se po odredbama Zakona o vanparničnom postupku („Službeni glasnik 
SRS”, br. 25/82 i 48/88 i „Službeni glasnik RS”, br. 46/95 – dr. zakon, 18/05 – 
dr. zakon, 85/12 i 45/13 – dr. zakon).
Ako je u postupku koji je započet pre stupanja na snagu ovog 
zakona ukinuto rešenje kojim se okončava postupak i predmet upućen na ponovno 
suđenje, ponovni postupak sprovešće se po odredbama ovog zakona.
Član 55.
Postupci za lišenje poslovne sposobnosti, postupci za 
zadržavanje u zdravstvenoj ustanovi koja obavlja delatnost u oblasti 
neuropsihijatrije, odnosno postupci za produženje roditeljskog prava koji su 
započeti pre stupanja na snagu ovog zakona sprovešće se po odredbama ovog zakona.
Član 56.
Za lica koja su po dosadašnjim propisima lišena poslovne 
sposobnosti sud po službenoj dužnosti sprovodi postupak u kome će ispitati da li 
i dalje postoje razlozi za lišenje poslovne sposobnosti.
Postupak iz stava 1. ovog člana sprovodi se po odredbama 
čl. 14. i 15. ovog zakona.
Za lica koja su lišena poslovne sposobnosti dve godine pre 
stupanja na snagu ovog zakona, sud je dužan da postupak iz stava 1. ovog člana 
sprovede u roku od tri godine od pravnosnažnosti rešenja o lišenju poslovne 
sposobnosti, a za lica koja su ranije lišena poslovne sposobnosti, postupak iz 
stava 1. ovog člana sud je dužan da sprovede najkasnije u roku od godinu dana od 
dana stupanja na snagu ovog zakona.
Odredbe st. 1. do 3. ovog člana primenjuju se i u postupku 
prema licima nad kojima je produženo roditeljsko pravo, prema propisima koji su 
važili pre stupanja na snagu ovog zakona.
Član 57.
Sud može poveriti javnom beležniku sprovođenje samo onih 
postupaka koji su započeti posle dana početka primene Zakona o javnom 
beležništvu („Službeni glasnik RS”, br. 31/11, 85/12 i 19/13).  
U postupcima koji su započeti pre dana početka primene 
Zakona o javnom beležništvu („Službeni glasnik RS”, br. 31/11, 85/12 i 19/13), 
sud može javnom beležniku poveriti preduzimanje pojedinih radnji u postupku. 
 

Ako je u postupku koji je sproveden pred sudom ukinuto 
rešenje kojim se okončava postupak i predmet upućen na ponovno suđenje, sprovođenje 
ponovnog postupka ne može se poveriti javnom beležniku.
Član 58.
Javni beležnik je isključivo nadležan za sastavljanje i 
potvrđivanje isprava za koje je posebnim zakonima koji su počeli da se primenjuju 
pre početka primene Zakona o javnom beležništvu („Službeni glasnik RS”, br. 
31/11, 85/12 i 19/13) određeno da ih sastavlja, odnosno potvrđuje sud.
U gradovima, odnosno opštinama za koje nisu imenovani javni 
beležnici, do imenovanja javnih beležnika isprave će sastavljati osnovni sudovi u 
skladu sa odredbama ovog zakona i zakona kojim se uređuje javnobeležnička 
delatnost.
Član 59.
Danom stupanja na snagu ovog zakona prestaju da važe čl. 72. 
do 81, član 98. stav 2. i član 99. Zakona o javnom beležništvu („Službeni 
glasnik RS”, br. 31/11, 85/12 i 19/13).
Član 60.
Ovaj zakon stupa na snagu osmog dana od objavljivanja u 
„Službenom glasniku Republike Srbije”, osim čl. 7, 27, 28, 30, 34, 35, 36, 38. i 
47. koji stupaju na snagu danom početka primene Zakona o javnom beležništvu 
(„Službeni glasnik RS”, br. 31/11, 85/12 i 19/13).


