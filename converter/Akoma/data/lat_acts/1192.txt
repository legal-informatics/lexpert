


	
	Zakon

	


	
				Na osnovu člana 112. stav 1. tačka 2. Ustava Republike Srbije, donosim
				UКAZ
				o proglašenju Zakona o potvrđivanju Memoranduma o razumevanju između Vlade Republike Srbije i Vlade Republike Turske o saradnji u oblasti poljoprivrede
				Proglašava se Zakon o potvrđivanju Memoranduma o razumevanju između Vlade Republike Srbije i Vlade Republike Turske o saradnji u oblasti poljoprivrede, koji je donela Narodna skupština Republike Srbije na sednici Petog vanrednog zasedanja u 2013. godini, 25. juna 2013. godine.
				PR broj 74
				U Beogradu, 25. juna 2013. godine
				Predsednik Republike,
				Tomislav Nikolić, s.r.
				ZAКON
				o potvrđivanju Memoranduma o razumevanju između Vlade Republike Srbije i Vlade Republike Turske o saradnji u oblasti poljoprivrede
				"Službeni glasnik RS – Međunarodni ugovori", 
				broj 8 od 25. juna 2013.
				Član 1.
				Potvrđuje se Memorandum o razumevanju između Vlade Republike Srbije i Vlade Republike Turske o saradnji u oblasti poljoprivrede, sačinjen 28. septembra 2011. godine u Ankari, u dva istovetna primerka na srpskom, turskom i engleskom jeziku.
				Član 2.
				Tekst Memoranduma o razumevanju između Vlade Republike Srbije i Vlade Republike Turske o saradnji u oblasti poljoprivrede u originalu na srpskom jeziku glasi:
				MEMORANDUM O RAZUMEVANJU IZMEĐU VLADE REPUBLIКE SRBIJE I VLADE REPUBLIКE TURSКE O SARADNJI U OBLASTI POLJOPRIVREDE
				Vlada Republike Srbije i Vlada Republike Turske (u daljem tekstu: Strane),
				U želji da ojačaju postojeće prijateljske odnose između dve zemlje i poboljšaju saradnju u oblasti poljoprivrede,
				Prepoznajući značaj razmene iskustava u oblasti poljoprivrede i održivog ruralnog razvoja,
				U skladu sa važećim zakonima i propisima u svojim zemljama,
				Sporazumele su se o sledećem:
				Član 1.Ciljevi
				Strane će nastojati da unaprede saradnju između poljoprivrednih institucija Strana u oblasti poljoprivrede i poljoprivredne tehnologije u skladu sa važećim pravnim okvirom u okviru svojih nadležnosti.
				Član 2.Oblasti i oblik saradnje
				Strane će ostvarivati saradnju u sledećim oblastima:
				1. biljnoj proizvodnji, industriji semena, biljnih ulja, žitarica i vinove loze;
				2. stočarstva, krmnog bilja i ribarstva;
				3. veterine i zdravlja bilja;
				4. sprovođenju zajedničkih projekata u oblasti poljoprivrede i stočarstva;
				5. prerade hrane, pakovanja i marketinga;
				6. diverzifikacije ekonomskih aktivnosti i unapređenja poslova u ruralnim oblastima;
				7. istraživanja, ruralnog razvoja i podsektora, kao i savetodavnih službi;
				8. agroindustrije, alternativnih izvora energije u staklenicima;
				9. promociji zajedničkih ulaganja u oblasti poljoprivrede između privatnih sektora svake zemlje;
				10. drugim oblastima koje su predmet interesovanja i dogovora između Strana;
				11. razmene informacija, poseta, stručnjaka, rezultata istraživanja, studija i obuka;
				12. organizovanja seminara, simpozijuma, izložbi i konferencija;
				13. bilo kog drugog vida tehničke saradnje koji je zajednički dogovoren između Strana.
				Član 3.Izvršni organi
				Izvršni organi nadležni za sprovođenje ovog memoranduma o razumevanju su:
				1. Ministarstvo poljoprivrede, trgovine, šumarstva i vodoprivrede, u ime Vlade Republike Srbije i
				2. Ministarstvo hrane, poljoprivrede i stočarstva, u ime Vlade Republike Turske.
				Član 4.Osnivanje nadzornog odbora
				1. Strane su se složile da osnuju Poljoprivredni nadzorni odbor (u daljem tekstu: Odbor) radi praćenja i nadgledanja sprovođenja saradnje na osnovu ovog memoranduma o razumevanju.
				2. Odbor se sastoji od po 5 članova po zemlji, uključujući šefove delegacija na nivou zamenika podsekretara.
				3. Odbor će se sastajati jednom godišnje ili u vreme koje je zajednički dogovoreno, naizmenično u Republici Srbiji i Republici Turskoj.
				4. Ovaj Odbor će biti nadležan za:
				– analiziranje sprovođenja programa saradnje koji su zajednički dogovoreni; 
				– podnošenje predloga za dalji razvoj i unapređenje oblika saradnje;
				– preporučivanje mogućih načina za prevazilaženje teškoća koje proizilaze iz saradnje.
				Član 5.Troškovi
				Troškove koji nastaju povodom održavanja Odbora, Strane će snositi zasebno. 
				Zemlja domaćin će biti obaveštena o nameri poseta najmanje dva meseca pre datuma dolaska.
				Član 6.Rešavanje spornih pitanja
				Svaki nesporazum koji proistekne iz tumačenja ili sprovođenja ovog memoranduma o razumevanju biće rešen sporazumno putem konsultacija ili pregovora između Strana.
				Član 7.Izmene i dopune
				Ovaj memorandum o razumevanju može biti izmenjen i dopunjen uz obostranu pismenu saglasnost Strana u bilo kom trenutku.
				Izmene i dopune stupiće na snagu u skladu sa istim pravnim postupkom koji je propisan članom 8. ovog memoranduma i biće njegov sastavni deo.
				Član 8.Stupanje na snagu i otkaz
				Ovaj memorandum o razumevanju stupa na snagu danom poslednjeg pismenog obaveštenja kojim strane obaveštavaju jedna drugu diplomatskim putem, od završetka njihove unutrašnje pravne procedure, neophodne za stupanje na snagu Memoranduma o razumevanju.
				Ovaj memorandum o razumevanju biće na snazi u periodu od pet (5) godina i produžiće se automatski za period od narednih pet (5) godina, osim ukoliko jedna od Strana obavesti drugu u pisanoj formi, diplomatskim putem, o svojoj nameri za otkazivanje Memoranduma o razumevanju 6 meseci pre njegovog isteka.
				U prisustvu, potpisnika, ovlašćenih od strane svojih vlada, potpisan je ovaj memorandum o razumevanju.
				Sačinjeno u Ankari dana 28. septembra 2011. godine, u dva istovetna primerka na srpskom, turskom i engleskom jeziku, pri čemu su svi tekstovi jednako verodostojni. U slučaju nesporazuma u tumačenju, engleski tekst će imati prednost.
				
				
					
						
							
								U IME
								VLADE REPUBLIКE SRBIJE
								Dušan Petrović, s.r.
								Ministar poljoprivrede, trgovine, šumarstva i vodoprivrede
							
							
								U IME
								VLADE REPUBLIКE TURSКE
								Mehmet Mehdi Eker, s.r.
								Ministar hrane, poljoprivrede i stočarstva
							
						
					
				
				Član 3.
				Ovaj zakon stupa na snagu osmog dana od dana objavljivanja u „Službenom glasniku Republike Srbije – Međunarodni ugovori”.
	

