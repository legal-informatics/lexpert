







	
	ZAКON

	
	
	o evidenciji o naučnoj, tehničkoj, tehnološkoj, kulturnoj i 
	prosvetnoj saradnji sa inostranstvom


„Službeni list SRJ”,
broj 12 od 6. 

marta 1998.
	 





Član 1.


Ovim zakonom uređuje se evidencija o ostvarenoj
naučnoj, tehničkoj, tehnološkoj, kulturnoj i prosvetnoj saradnji sa
inostranstvom.
	 


Član 2.


Evidencija o ostvarenoj naučnoj, tehničkoj,
tehnološkoj, kulturnoj i prosvetnoj saradnji sa inostranstvom sadrži podatke o
osnovima, nosiocima, sadržaju i oblicima saradnje, kao i finansiranju te saradnje.


Evidenciju o ostvarenoj naučnoj, tehničkoj,
tehnološkoj, kulturnoj i prosvetnoj saradnji sa inostranstvom (u daljem tekstu:
evidencija) dužni su da vode nosioci saradnje.
	 


Član 3.


Nosioci saradnje, u smislu ovog zakona, su pravna lica,
fizička lica koja samostalno obavljaju delatnosti, državni organi i organizacije
i organi jedinice lokalne samouprave.
	 


Član 4.


Podaci o osnovima naučne, tehničke, tehnološke,
kulturne i prosvetne saradnje sa inostranstvom odnose se na:


1) naziv međunarodnog ugovora na osnovu kog se
ostvaruje saradnja;


2) naziv instrumenta utvrđen na osnovu međunarodnog
ugovora;


3) naziv drugih osnova za ostvarivanje međunarodne
saradnje.

 
	
	Član 5.


Podaci o nosiocima naučne, tehničke, tehnološke,
prosvetne i kulturne saradnje sa inostranstvom odnose se na:


1) naziv, odnosno firmu i sedište nosioca saradnje u
Saveznoj Republici Jugoslaviji;


2) naziv, odnosno firmu i sedište nosioca saradnje u
inostranstvu.
	 


Član 6.


Podaci o sadržini i oblicima naučne, tehničke,
tehnološke, prosvetne i kulturne saradnje sa inostranstvom odnose se na: naučna,
razvojna i primenjena istraživanja; specijalizaciju i razmenu stručnjaka i drugih
lica; upućivanje građana Savezne Republike Jugoslavije na rad u inostranstvo u
okviru međunarodne naučne, tehničke, tehnološke, prosvetne i kulturne saradnje;
međunarodne skupove u zemlji i inostranstvu; stručnu obuku; studijske boravke;
razmenu i korišćenje naučne i tehničke dokumentacije i informacione baze
podataka; patente, licence i druge vidove intelektualne svojine; školovanje u
visokoškolskim i drugim obrazovnim ustanovama; umetničke i druge kulturne
manifestacije; učešće u radu inostranih i međunarodnih vladinih i nevladinih
organizacija, kao i na druge oblike naučne, tehničke, tehnološke, prosvetne i
kulturne saradnje sa inostranstvom.
	 


Član 7.


Podaci o izvorima o finansiranju naučne, tehničke,
tehnološke, kulturne i prosvetne saradnje sa inostranstvom odnose se na učesnike
u finansiranju saradnje i na visinu finansijskih sredstava, po izvorima
finansiranja (domaćim i inostranim).
	 


Član 8.


Evidencija iz člana 2. ovog zakona vodi se prema
propisanoj metodologiji, a podaci iz te evidencije dostavljaju se saveznom
organu nadležnom za pitanja međunarodne naučne, tehničke, tehnološke, prosvetne
i kulturne saradnje sa inostranstvom.
	 


Član 9.


Podaci o ostvarenoj naučnoj, tehničkoj, tehnološkoj,
kulturnoj i prosvetnoj saradnji sa inostranstvom su javni i dostupni su svim
nosiocima saradnje i drugim zainteresovanim pravnim i fizičkim licima.
	 


Član 10.


Odredbe ovog zakona ne odnose se na naučnu, tehničku,
tehnološku, kulturnu i prosvetnu saradnju sa inostranstvom koju ostvaruju organi
nadležni za poslove odbrane i unutrašnje poslove.
	 


Član 11.


Novčanom kaznom od 3.000 od 30.000 novih dinara kazniće
se za prekršaj pravno lice ako:


1) ne vodi ili neuredno vodi evidenciju propisanu ovim
zakonom (član 2. stav 2);


2) podatke o ostvarenoj naučnoj, tehničkoj,
tehnološkoj, kulturnoj i prosvetnoj saradnji sa inostranstvom ne dostavlja ili ih
neuredno dostavlja nadležnom saveznom organu (član 8).


Za radnje iz stava 1. ovog člana kazniće se i odgovorno
lice u pravnom licu, državnom organu i organizaciji i jedinici lokalne
samouprave novčanom kaznom od 3.000 do 4.500 novih dinara.


Za radnje iz stava 1. ovog člana kazniće se i fizičko
lice koje samostalno obavlja delatnosti, novčanom kaznom od 3.000 do 4.500 novih
dinara.
	 


Član 12.


Metodologija iz člana 8. ovog zakona doneće se u roku
od 90 dana od dana stupanja na snagu ovog zakona.

 
	
	 
	Član 13.


Stupanjem na snagu ovog zakona prestaje da važi Zakon o
evidenciji o naučnoj, kulturnoj, prosvetnoj i tehničkoj saradnji sa
inostranstvom („Službeni list SFRJ”, br. 59/81).
	 


Član 14.


Ovaj zakon stupa na snagu osmog dana od dana
objavljivanja u „Službenom listu SRJ”.



