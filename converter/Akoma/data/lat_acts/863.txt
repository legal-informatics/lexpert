


	
	Zakon

	


	
				
				Na osnovu člana 112. stav 1. tačka 2. Ustava Republike Srbije, donosim
				UКAZ
				o proglašenju Zakona o potvrđivanju Sporazuma između Vlade Republike Srbije i Vlade Republike Moldavije o ukidanju viza za državljane dveju zemalja
				Proglašava se Zakon o potvrđivanju Sporazuma između Vlade Republike Srbije i Vlade Republike Moldavije o ukidanju viza za državljane dveju zemalja, koji je donela Narodna skupština Republike Srbije na sednici Desetog vanrednog zasedanja u 2015. godini, 24. juna 2015. godine.
				PR broj 84
				U Beogradu, 25. juna 2015. godine
				Predsednik Republike,
				Tomislav Nikolić, s.r.
				ZAКON
				o potvrđivanju Sporazuma između Vlade Republike Srbije i Vlade Republike Moldavije o ukidanju viza za državljane dveju zemalja
				"Službeni glasnik RS - Međunarodni ugovori", 
				broj 13 od 26. juna 2015.
				Član 1.
				Potvrđuje se Sporazum između Vlade Republike Srbije i Vlade Republike Moldavije o ukidanju viza za državljane dveju zemalja koji je potpisan 23. decembra 2014. godine u Bukureštu, u originalu na srpskom, rumunskom i engleskom jeziku.
				Član 2.
				Tekst Sporazuma u originalu na srpskom jeziku glasi:
				SPORAZUM IZMEĐU VLADE REPUBLIКE SRBIJE I VLADE REPUBLIКE MOLDAVIJE O UКIDANJU VIZA ZA DRŽAVLJANE DVEJU ZEMALJA
				Vlada Republike Srbije i 
				Vlada Republike Moldavije (u daljem tekstu „Strane”), 
				Izražavajući želju za podsticanjem bilateralnih odnosa i nastojeći da olakšaju kretanje državljana svojih država, 
				Saglasile su se o sledećem:
				Član 1.
				Državljani država obe Strane, nosioci važećih biometrijskih pasoša, nemaju obavezu pribavljanja vize za ulazak, izlazak i prelaz preko teritorije, kao i za boravak na teritoriji države druge Strane, u periodu do 90 (devedeset) dana u okviru perioda od 6 (šest) meseci računajući od dana prvog ulaska. 
				Član 2.
				Državljani države svake Strane, nosioci važećih biometrijskih pasoša, imaju pravo da ulaze, prelaze preko i da napuste teritoriju države druge Strane na svim graničnim prelazima otvorenim za međunarodni putnički saobraćaj. 
				Član 3.
				1. Državljani države svake Strane imaju obavezu da za vreme svog boravka na teritoriji države druge Strane poštuju njeno nacionalno zakonodavstvo. 
				2. Svaka Strana obavestiće, diplomatskim putem, u najkraćem mogućem roku drugu Stranu o svim promenama u njenom nacionalnom zakonodavstvu koje se odnose na ulazak, kretanje i boravak stranih državljana na njenoj teritoriji. 
				Član 4.
				Svaka Strana prihvatiće ponovo svoje državljane na teritoriju svoje države, bez bilo kakvih dodatnih formalnosti ili troškova. 
				Član 5.
				Ovim sporazumom ne ograničava se pravo države svake Strane da odbije ulazak, ili da otkaže boravak državljanima države druge Strane koje smatra nepoželjnim. 
				Član 6.
				1. Strane će, diplomatskim putem, razmeniti uzorke svojih važećih biometrijskih pasoša, najkasnije 30 (trideset) dana od dana potpisivanja ovog sporazuma. 
				2. U slučaju uvođenja novih biometrijskih pasoša ili izmene postojećih, svaka Strana proslediće jedna drugoj, diplomatskim putem, uzorke novih pasoša, kao i informacije u vezi sa njihovom primenom, najkasnije 30 (trideset) dana pre početka njihove upotrebe. 
				Član 7.
				1. Strane mogu, u celini ili delimično, da obustave primenu ovog sporazuma iz razloga državne bezbednosti, javnog reda ili zaštite zdravlja stanovništva.
				2. O obustavi primene ovog sporazuma Strane obaveštavaju jedna drugu, diplomatskim putem, u najkraćem mogućem roku. Strane postupaju na isti način u slučaju povlačenja mere iz ovog stava. 
				Član 8.
				Ovaj sporazum se može izmeniti i dopuniti uz uzajamnu saglasnost države druge Strane, diplomatskim putem, a izmene i dopune stupaju na snagu na način predviđen u stavu 1. člana 9. ovog sporazuma. 
				Član 9.
				1. Ovaj sporazum se zaključuje na neodređeno vreme i stupa na snagu 30 (trideset) dana od dana prijema poslednjeg pismenog obaveštenja, diplomatskim putem, da su ispunjene sve unutrašnje procedure neophodne za stupanje na snagu ovog sporazuma. 
				2. Svaka Strana može da raskine ovaj sporazum u bilo koje vreme tako što će obavestiti drugu Stranu, diplomatskim putem. Važenje ovog sporazuma prestaje 90 (devedeset) dana od dana prijema takvog obaveštenja.
				Sačinjeno u Bukureštu dana 23. decembra 2014, u dva originalna primerka, na srpskom, rumunskom i engleskom jeziku, pri čemu su svi tekstovi jednako verodostojni. U slučaju različitog tumačenja, merodavan je tekst na engleskom jeziku.
				
				
					
						
							
								ZA VLADU REPUBLIКE SRBIJE
							
							
								ZA VLADU REPUBLIКE MOLDAVIJE
							
						
						
							
								Branko Branković
							
							
								Juri Renica
							
						
					
				
				Član 3.
				Ovaj zakon stupa na snagu osmog dana od dana objavljivanja u „Službenom glasniku Republike Srbije – Međunarodni ugovori”. 
	

