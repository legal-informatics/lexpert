




	Redakcijski prečišćen tekst













ZAКON 


o profesionalnoj rehabilitaciji i zapošljavanju osoba sa
invaliditetom 

“Službeni
glasnik RS”, br. 36 od 15. maja 2009, 32 od 8. aprila 2013.





I.
OSNOVNE ODREDBE 



Član 1.

Ovim zakonom uređuju se:
podsticaji za zapošljavanje radi stvaranja uslova za ravnopravno uključivanje osoba
sa invaliditetom na tržište rada; procena radnih sposobnosti; profesionalna
rehabilitacija; obaveza zapošljavanja osoba sa invaliditetom; uslovi za osnivanje
i obavljanje delatnosti preduzeća za profesionalnu rehabilitaciju i zapošljavanje
osoba sa invaliditetom i drugih posebnih oblika zapošljavanja i radnog angažovanja
osoba sa invaliditetom; druga pitanja od značaja za profesionalnu rehabilitaciju
i zapošljavanje osoba sa invaliditetom. 



Član 2.

Ovaj zakon zasniva se na
načelima: 

1) poštovanja ljudskih prava i dostojanstva
osoba sa invaliditetom; 

2) uključenosti osoba sa
invaliditetom u sve sfere društvenog života na ravnopravnoj osnovi – u skladu
sa profesionalnim sposobnostima; 

3) podsticanja zaposlenosti
osoba sa invaliditetom na odgovarajućim radnim mestima i u odgovarajućim
uslovima rada; 

4) zabrane diskriminacije osoba
sa invaliditetom, u skladu sa zakonom; 

5) jednakih prava i obaveza; 


6) rodne ravnopravnosti osoba
sa invaliditetom. 



Član 3.

Osoba sa invaliditetom, u
smislu ovog zakona, jeste lice sa trajnim posledicama telesnog, senzornog,
mentalnog ili duševnog oštećenja ili bolesti koje se ne mogu otkloniti lečenjem
ili medicinskom rehabilitacijom, koje se suočava sa socijalnim i drugim
ograničenjima od uticaja na radnu sposobnost i mogućnost zaposlenja ili održanja
zaposlenja i koje nema mogućnosti ili ima smanjene mogućnosti da se, pod
ravnopravnim uslovima, uključi na tržište rada i da konkuriše za zapošljavanje sa
drugim licima. 

Nezaposlena osoba sa
invaliditetom jeste osoba iz stava 1. ovog člana, od 15 do 65 godina života,
koja nije u radnom odnosu niti je na drugi način ostvarila pravo na rad,
spremna da radi ili prihvati profesionalnu rehabilitaciju radi zapošljavanja i
aktivno traži zaposlenje i vodi se na evidenciji nezaposlenih lica kod
organizacije nadležne za poslove zapošljavanja. 

Poslodavcem, u smislu ovog
zakona, smatra se domaće ili strano pravno ili fizičko lice koje zapošljava
jedno ili više lica, odnosno Republika Srbija za zaposlene u državnim organima,
autonomna pokrajina za zaposlene u pokrajinskim organima i jedinica lokalne
samouprave za zaposlene u organima jedinice lokalne samouprave. 



Član 4.

Prava utvrđena ovim zakonom
ostvaruje osoba sa invaliditetom koja ima utvrđen status osobe sa
invaliditetom. 

Status osobe sa invaliditetom
ima: 

1) ratni vojni invalid; 


2) mirnodopski vojni invalid; 


3) civilni invalid rata; 


4) lice kome je izvršena
kategorizacija i drugo lice kome je utvrđena invalidnost, u skladu sa zakonom; 


5) lice kome je, u skladu sa
propisima o penzijskom i invalidskom osiguranju, utvrđena kategorija
invalidnosti, odnosno preostala radna sposobnost; 

6) lice kome se, u skladu sa
ovim zakonom, proceni radna sposobnost saglasno kojoj ima mogućnost zaposlenja
ili održanja zaposlenja, odnosno radnog angažovanja. 



Član 5.

Ako pojedina pitanja ovim
zakonom nisu drugačije uređena, na prava i obaveze osoba sa invaliditetom
primenjuju se propisi iz oblasti radnih odnosa, penzijskog i invalidskog
osiguranja, zabrane diskriminacije, bezbednosti i zdravlja na radu, zapošljavanja i
drugih oblasti. 





II.
PRAVA I OBAVEZE OSOBA SA INVALIDITETOM 



Član 6.

Osoba sa invaliditetom, u
skladu sa ovim zakonom, može da ostvari pravo: 

1) na utvrđivanje statusa i
procenu radne sposobnosti; 

2) na podsticanje zapošljavanja,
radne i socijalne uključenosti i afirmaciju jednakih mogućnosti na tržištu rada;


3) na mere i aktivnosti
profesionalne rehabilitacije; 

4) na zapošljavanje pod opštim
uslovima; 

5) na zapošljavanje pod posebnim
uslovima; 

6) na mere aktivne politike
zapošljavanja; 

7) na zapošljavanje u posebnim
organizovanim oblicima zapošljavanja i radnog angažovanja osoba sa invaliditetom; 


8) na druga prava u skladu sa
zakonom. 



Član 7.

Osoba sa invaliditetom ima
obavezu: 

1) da se odazove na poziv za
procenu radne sposobnosti i utvrđivanje statusa; 

2) da se uključuje u obrazovanje,
školovanje, usavršavanje, stručno osposobljavanje i obuku; 

3) da aktivno traži zaposlenje; 


4) da prihvati profesionalnu
rehabilitaciju; 

5) da sarađuje sa stručnim
radnicima u toku profesionalne rehabilitacije, zapošljavanja i rada i poštuje
radnu i tehnološku disciplinu; 

6) da prihvati mere aktivne
politike zapošljavanja; 

7) da prihvati zaposlenje, u
skladu sa profesionalnim sposobnostima. 





III.
PROCENA RADNE SPOSOBNOSTI 



Član 8.

Procena radne sposobnosti i
mogućnosti zaposlenja ili održanja zaposlenja obuhvata medicinske, socijalne i
druge kriterijume kojima se utvrđuju mogućnosti i sposobnosti osobe sa
invaliditetom neophodne za uključivanje na tržište rada i obavljanje konkretnih
poslova samostalno ili uz službu podrške, upotrebu tehničkih pomagala, odnosno
mogućnosti zapošljavanja pod opštim ili pod posebnim uslovima. 

Osobi sa invaliditetom kojoj
nije procenjena radna sposobnost ista se, u cilju utvrđivanja mogućnosti zaposlenja
ili održanja zaposlenja, procenjuje u skladu sa ovim zakonom. 



Član 9. 


Zahtev za procenu radne
sposobnosti podnosi se organizaciji nadležnoj za poslove zapošljavanja. 


Izuzetno, zahtev za procenu
radne sposobnosti podnosi se organizaciji nadležnoj za poslove penzijskog i
invalidskog osiguranja – uz zahtev za ostvarivanje prava na invalidsku penziju. 


Nalaz, mišljenje i ocenu u
pogledu radne sposobnosti i mogućnosti zaposlenja ili održanja zaposlenja daje
organ veštačenja organizacije nadležne za poslove penzijskog i invalidskog
osiguranja. 

Rešenje o procenjenoj radnoj
sposobnosti i mogućnosti zaposlenja ili održanja zaposlenja donosi organizacija
nadležna za poslove zapošljavanja, kao povereni posao, na osnovu nalaza, mišljenja
i ocene organa veštačenja iz stava 3. ovog člana. 

Po žalbi na rešenje iz stava 4.
ovog člana rešava ministar nadležan za poslove zapošljavanja. 

Bliži način, troškove i
kriterijume za procenu radne sposobnosti i mogućnosti zaposlenja ili održanja
zaposlenja sporazumno propisuju ministar nadležan za poslove zapošljavanja,
ministar nadležan za poslove zdravlja i ministar nadležan za poslove penzijskog
i invalidskog osiguranja. 



IV.
PODSTICANJE ZAPOŠLJAVANJA OSOBA SA INVALIDITETOM 



Član 10.

Poslove podsticanja zapošljavanja
osoba sa invaliditetom obavlja organizacija nadležna za poslove zapošljavanja. 




Član 11.



Poslovi podsticanja zapošljavanja
osoba sa invaliditetom jesu: 

1) afirmacija jednakih
mogućnosti osoba sa invaliditetom na tržištu rada; 

2) organizovanje i sprovođenje
mera i aktivnosti profesionalne rehabilitacije; 

3) ostvarivanje prava na mere
aktivne politike zapošljavanja, odnosno mere za podsticanje samozapošljavanja i
zapošljavanja osoba sa invaliditetom; 

4) obezbeđivanje tehničke,
stručne i finansijske podrške za prilagođavanje poslova, radnog mesta ili
poslova i radnog mesta, uključujući i tehnička i tehnološka pomagala u cilju
povećanja mogućnosti zapošljavanja ili održanja zaposlenja osoba sa invaliditetom; 


5) praćenje efekata radne i
socijalne uključenosti osoba sa invaliditetom; 

6) saradnja sa organizacijama i
udruženjima osoba sa invaliditetom, poslodavcima i drugim organima i
organizacijama u cilju podsticanja zapošljavanja i uključenosti osoba sa
invaliditetom; 

7) drugi poslovi koji se
obavljaju s ciljem povećanja zaposlenosti i uključivanja osoba sa invaliditetom na
tržište rada. 





V.
PROFESIONALNA REHABILITACIJA 



Član 12.

Pod profesionalnom
rehabilitacijom osoba sa invaliditetom podrazumeva se organizovanje i sprovođenje
programa mera i aktivnosti u cilju osposobljavanja za odgovarajući posao,
zapošljavanja, održanja zaposlenja, napredovanja ili promene profesionalne karijere.




Član 13.

Profesionalna rehabilitacija
osoba sa invaliditetom sprovodi se primenom mera i aktivnosti koje obuhvataju: 


1) karijerno vođenje,
profesionalno informisanje, savetovanje i individualni plan zapošljavanja; 


2) radno osposobljavanje,
dokvalifikaciju, prekvalifikaciju i programe za sticanje, održavanje i
unapređivanje radnih i radno-socijalnih veština i sposobnosti; 

3) pojedinačne i grupne, opšte
i prilagođene programe za unapređenje radno-socijalne integracije; 

4) razvoj motivacije, tehničku
pomoć, stručnu podršku, praćenje i procenu rezultata profesionalne
rehabilitacije; 

5) individualni savetodavni
rad, koji uključuje pomoć u prihvatanju sopstvene invalidnosti sa stanovišta
mogućnosti uključivanja u rad i pojedine mere profesionalne rehabilitacije; 


6) edukaciju i trening seminare
za poslodavce, stručna lica za radno osposobljavanje i profesionalnu
rehabilitaciju osoba sa invaliditetom i druga lica; 

7) predloge i obuku za primenu
adekvatnih tehničkih i tehnoloških rešenja u cilju podizanja efikasnosti osobe sa
invaliditetom u učenju i radu, kao i službe podrške; 

8) druge aktivnosti. 


Bliže uslove, kriterijume i
standarde za sprovođenje mera i aktivnosti profesionalne rehabilitacije
sporazumno propisuju ministar nadležan za poslove zapošljavanja, ministar
nadležan za poslove zdravlja i ministar nadležan za poslove obrazovanja. 




Član 14.

Nosioci poslova profesionalne
rehabilitacije, pored organizacije nadležne za poslove zapošljavanja, mogu biti i
preduzeća za profesionalnu rehabilitaciju i zapošljavanje osoba sa
invaliditetom, obrazovne ustanove i drugi oblici organizovanja koji ispunjavaju
uslove, kriterijume i standarde za sprovođenje mera i aktivnosti profesionalne
rehabilitacije. 



Član 15.


Mere i aktivnosti profesionalne
rehabilitacije sprovode nosioci poslova profesionalne rehabilitacije na osnovu
programa koji sadrži: 

1) opis mere i aktivnosti,
odnosno opis posla i pojedinih operacija; 

2) način praktičnog i
teorijskog izvođenja mere i aktivnosti; 

3) tehničke, prostorne,
programske, kadrovske i organizacione uslove; 

4) trajanje programa; 


5) potrebna sredstva; 


6) druge uslove za sprovođenje
pojedinih mera i aktivnosti. 

Za sprovođenje mera i aktivnosti
profesionalne rehabilitacije iz člana 13. stav 1. tač. 2), 3), 6) i 7) ovog
zakona nosioci poslova profesionalne rehabilitacije pribavljaju odobrenje
ministarstva nadležnog za poslove zapošljavanja koje se izdaje po prethodno
pribavljenom mišljenju organa nadležnog za poslove bezbednosti i zdravlja na radu,
organizacije nadležne za stručno obrazovanje odraslih i udruženja ili
organizacija osoba sa invaliditetom. 



Član 16.

Organizacija nadležna za
poslove zapošljavanja može zaključiti ugovor o sprovođenju mera i aktivnosti
profesionalne rehabilitacije sa drugim nosiocem poslova profesionalne
rehabilitacije – u zavisnosti od potreba osoba sa invaliditetom i tržišta rada.




Član 17.

U okviru profesionalne
rehabilitacije, sagledavanjem svih faktora koji mogu uticati na unapređenje
uslova rada i podizanje efikasnosti osobe sa invaliditetom na radnom mestu, vrši
se procena profesionalnih mogućnosti i vrste mera i aktivnosti koje će se sprovoditi
kao deo celokupne rehabilitacije, odnosno socijalne i radne uključenosti
pojedinca radi zapošljavanja ili održanja zaposlenja. 



Član 18.

O sprovedenoj profesionalnoj
rehabilitaciji iz člana 13. tač. 2) i 6) ovog zakona nosilac poslova
profesionalne rehabilitacije koji je sproveo mere i aktivnosti izdaje uverenje. 




Član 19.

Troškove profesionalne
rehabilitacije osoba sa invaliditetom, čija je radna sposobnost smanjena zbog
povrede na radu ili profesionalne bolesti, nastalih nakon stupanja na snagu ovog
zakona, snosi poslodavac kod koga je osoba sa invaliditetom u radnom odnosu u
vreme nastanka povrede na radu ili profesionalne bolesti. 

Troškove profesionalne
rehabilitacije ostalih osoba sa invaliditetom snosi organizacija nadležna za
poslove zapošljavanja. 



Član 20.

Zaposlena osoba sa
invaliditetom, za vreme trajanja profesionalne rehabilitacije, ima pravo na
odsustvo sa rada kod poslodavca kod koga je u radnom odnosu. 

Zaposlenoj osobi sa
invaliditetom ne može da prestane radni odnos zbog odsustva sa rada do koga je
došlo u vreme trajanja profesionalne rehabilitacije. 

Za vreme trajanja profesionalne
rehabilitacije zaposlena osoba sa invaliditetom ima pravo na naknadu zarade u
visini 100% prosečne zarade ostvarene u prethodna tri meseca pre uključivanja u
mere i aktivnosti profesionalne rehabilitacije, s tim da naknada zarade ne može
biti manja od minimalne zarade utvrđene u skladu sa propisima o radu. 



Član 21.

Nezaposlena osoba sa
invaliditetom za vreme trajanja profesionalne rehabilitacije ne zasniva radni
odnos. 

Nezaposlena osoba sa
invaliditetom koja je uključena u mere i aktivnosti profesionalne rehabilitacije
iz člana 13. tač. 2), 3) i 7) ovog zakona, ima pravo na novčanu pomoć za vreme
trajanja programa, i to: 

1) za troškove prevoza za sebe
i pratioca, ukoliko je potreban, u visini neoporezovanog iznosa, u skladu sa
zakonom; 

2) u visini od 20% od minimalne
zarade utvrđene u skladu sa propisima o radu mesečno, za vreme trajanja
profesionalne rehabilitacije, ako se profesionalna rehabilitacija izvodi u
trajanju od najmanje 100 časova i ako osoba sa invaliditetom nije korisnik
novčane naknade na osnovu nezaposlenosti, u skladu sa zakonom. 

O pravima iz stava 1. ovog
člana odlučuje organizacija nadležna za poslove zapošljavanja, u skladu sa
zakonom kojim se uređuju poslovi zapošljavanja. 





VI.
ZAPOŠLJAVANJE OSOBA SA INVALIDITETOM 



Član 22.


Osobe sa invaliditetom
zapošljavaju se pod opštim ili pod posebnim uslovima. 



Član 23.

Zapošljavanjem osoba sa
invaliditetom pod opštim uslovima smatra se zapošljavanje kod poslodavca bez prilagođavanja
poslova, radnog mesta ili poslova i radnog mesta. 

Zapošljavanjem osoba sa
invaliditetom pod posebnim uslovima smatra se zapošljavanje kod poslodavca uz
prilagođavanje poslova, radnog mesta ili poslova i radnog mesta. 

Pod prilagođavanjem poslova podrazumeva
se prilagođavanje radnog procesa i radnih zadataka. 

Pod prilagođavanjem radnog mesta
podrazumeva se tehničko i tehnološko opremanje radnog mesta, sredstava za rad,
prostora i opreme – u skladu sa mogućnostima i potrebama osobe sa
invaliditetom. 

Prilagođavanjem se može
obezbediti i stručna pomoć, kao podrška osobi sa invaliditetom kod uvođenja u
posao ili na radnom mestu, kroz savetovanje, osposobljavanje, usluge asistencije i
podršku na radnom mestu, praćenje pri radu, razvoj ličnih metoda rada i ocenjivanje
efikasnosti. 



Član 24.


Obaveza zapošljavanja, u smislu
ovog zakona, jeste obaveza svakog poslodavca koji ima najmanje 20 zaposlenih da
ima u radnom odnosu određeni broj osoba sa invaliditetom. 

Poslodavac koji ima od 20 do 49
zaposlenih dužan je da ima u radnom odnosu jednu osobu sa invaliditetom. 


Poslodavac koji ima 50 i više
zaposlenih dužan je da ima u radnom odnosu najmanje dve osobe sa invaliditetom,
i na svakih narednih započetih 50 zaposlenih po jednu osobu sa invaliditetom. 




Član 25.

Novoosnovani poslodavac nema
obavezu zapošljavanja iz člana 24. ovog zakona, u trajanju od 24 meseca od dana
osnivanja. 



Član 26.*

Poslodavac koji ne zaposli osobe sa invaliditetom u skladu sa članom 24. ovog 
zakona dužan je da uplati iznos od 50% prosečne zarade po zaposlenom u Republici 
Srbiji prema poslednjem objavljenom podatku republičkog organa nadležnog za 
poslove statistike za svaku osobu sa invaliditetom koju nije zaposlio.*

Uplatom sredstava iz stava 1. ovog člana, poslodavac ispunjava obavezu 
zapošljavanja.*



*Službeni glasnik RS, broj 32/2013



Član 27.

Poslodavac koji, u postupku
javne ili druge nabavke, izvrši finansijske obaveze iz ugovora o
poslovno-tehničkoj saradnji sa preduzećem za profesionalnu rehabilitaciju i
zapošljavanje osoba sa invaliditetom, kao i iz ugovora o kupovini proizvoda ili
vršenju usluga tog preduzeća, izuzev obaveza nastalih u realizaciji ugovora iz
oblasti trgovine na veliko – u vrednosti od 20 prosečnih zarada 

po zaposlenom u Republici Srbiji* prema poslednjem objavljenom podatku republičkog organa
nadležnog za poslove statistike u momentu zaključenja ugovora, oslobađa se obaveze
zapošljavanja jedne osobe sa invaliditetom iz člana 24. ovog zakona, za narednih
12 meseci od dana izvršenja obaveze. 



*Službeni glasnik RS, broj 32/2013



Član 28.

Osniva se budžetski fond za
profesionalnu rehabilitaciju i podsticanje zapošljavanja osoba sa invaliditetom (u
daljem tekstu: Budžetski fond). 

Budžetski fond iz stava 1. ovog
člana osniva se na neodređeno vreme i njime upravlja ministarstvo nadležno za
poslove zapošljavanja.


Prihod Budžetskog fonda predstavljaju sredstva iz budžeta Republike Srbije i 
sredstva iz člana 26. ovog zakona i koriste se za podsticanje zapošljavanja, 
profesionalnu rehabilitaciju, finansiranje zarada osoba sa invaliditetom 
zaposlenih u preduzeću za profesionalnu rehabilitaciju i zapošljavanje osoba sa 
invaliditetom ili socijalnom preduzeću i organizaciji i druge namene u skladu sa 
zakonom.* 



*Službeni glasnik RS, broj 32/2013



Član 29.

Brisan 
je (vidi član 4. Zakona - 32/2013-13).



VII.
MERE AКTIVNE POLITIКE ZAPOŠLJAVANJA OSOBA SA INVALIDITETOM 



Član 30.

Aktivna politika zapošljavanja
osoba sa invaliditetom podrazumeva mere i podsticaje usmerene na podizanje
motivacije, zapošljavanje i samozapošljavanje osoba sa invaliditetom, u skladu sa
zakonom. 



Član 31.


Poslodavac koji zaposli osobe
sa invaliditetom koje se zapošljavaju pod posebnim uslovima može da ostvari
pravo na refundaciju primerenih troškova prilagođavanja radnog mesta za
zapošljavanje tih lica,  

prema propisima o državnoj pomoći za naknadu dodatnih troškova zapošljavanja osoba 
sa invaliditetom i drugim propisima o državnoj pomoći koji su potrebni za 
primenu propisa o državnoj pomoći za naknadu dodatnih troškova zapošljavanja osoba 
sa invaliditetom.*



*Službeni glasnik RS, broj 32/2013



Član 32.

Poslodavac koji zaposli na
neodređeno vreme osobu sa invaliditetom bez radnog iskustva ima pravo na
subvenciju zarade za tu osobu u trajanju od 12 meseci. 


Subvencija zarade iz stava 1. ovog člana iznosi do 75% ukupnih troškova zarade 
sa pripadajućim doprinosima za obavezno socijalno osiguranje, ali ne više od 
iznosa minimalne zarade utvrđene u skladu s propisima o radu, a ostvaruje se 
prema propisima o državnoj pomoći za zapošljavanje osoba sa invaliditetom i drugim 
propisima o državnoj pomoći koji su potrebni za primenu propisa o državnoj 
pomoći za zapošljavanje osoba sa invaliditetom.*



*Službeni glasnik RS, broj 32/2013



Član 33.


O podsticajima za zapošljavanje
iz čl. 31. i 32. ovog zakona odlučuje organizacija nadležna za poslove
zapošljavanja, na osnovu zahteva poslodavca. 

Zahtev iz stava 1. ovog člana
podnosi se u roku od 30 dana od dana zasnivanja radnog odnosa sa osobom sa
invaliditetom. 

Opštim aktom organizacije
nadležne za poslove zapošljavanja utvrđuju se bliži uslovi i merila za
ostvarivanje prava iz čl. 31. i 32. ovog zakona. 



VIII.
POSEBNI OBLICI ZAPOŠLJAVANJA I RADNOG ANGAŽOVANJA OSOBA SA INVALIDITETOM 




Član 34.


Posebni oblici zapošljavanja i
radnog angažovanja osoba sa invaliditetom, koji imaju za cilj zapošljavanje, odnosno
radno angažovanje i poboljšanje kvaliteta života osoba sa invaliditetom, mogu biti
organizovani kao: 

1) preduzeća za profesionalnu
rehabilitaciju i zapošljavanje osoba sa invaliditetom; 

2) radni centri; 


3) socijalno preduzeće i
organizacija. 






1. Preduzeće za profesionalnu rehabilitaciju 
i zapošljavanje osoba sa invaliditetom 



Član 35.


Preduzeće za profesionalnu
rehabilitaciju i zapošljavanje osoba sa invaliditetom jeste pravno lice koje
zapošljava i vrši profesionalnu rehabilitaciju osoba sa invaliditetom, u skladu
sa ovim zakonom. 



Član 36.


Preduzeće za profesionalnu
rehabilitaciju i zapošljavanje osoba sa invaliditetom može da osnuje Republika
Srbija, autonomna pokrajina, jedinica lokalne samouprave, privredno društvo,
udruženje osoba sa invaliditetom ili drugo pravno ili fizičko lice, u cilju
otvaranja novih radnih mesta i zapošljavanja osoba sa invaliditetom. 

Preduzeće za profesionalnu
rehabilitaciju i zapošljavanje osoba sa invaliditetom može obavljati delatnost pod
uslovom: 

1) da ima u radnom odnosu na neodređeno
vreme najmanje pet osoba sa invaliditetom; 

2) da, u odnosu na ukupan broj
zaposlenih, ima u radnom odnosu na neodređeno vreme najmanje 50% osoba sa
invaliditetom, od čega najmanje 10% osoba sa invaliditetom koje mogu da se
zaposle samo pod posebnim uslovima; 

3) da ima odgovarajući prostor
i odgovarajuću tehničku i drugu opremu za radno osposobljavanje i rad osoba sa
invaliditetom; 

4) da ima zaposlena stručna
lica za radno osposobljavanje i profesionalnu rehabilitaciju osoba sa
invaliditetom, ukoliko preduzeće zapošljava više od 20 osoba sa invaliditetom,
odnosno angažovana stručna lica ukoliko preduzeće zapošljava manje od 20 osoba sa
invaliditetom, i to: 

– jedno lice za izvođenje praktične nastave i obuke za poslove za koje se
osposobljavaju osobe sa invaliditetom, 

– jedno lice za poslove pružanja
profesionalne asistencije zaposlenim osobama sa invaliditetom, 

– jedno lice – savetnika za
integraciju na radnom mestu; 

5) da ima dozvolu za obavljanje
delatnosti. 



Član 37.

Preduzeće za profesionalnu
rehabilitaciju i zapošljavanje osoba sa invaliditetom upisuje se u registar
privrednih subjekata nadležnog organa, uz prethodno pribavljenu dozvolu
ministarstva nadležnog za poslove zapošljavanja. 

Dozvola iz stava 1. ovog člana
izdaje se po pribavljenom mišljenju ministarstva nadležnog za poslove zdravlja,
ministarstva nadležnog za poslove socijalne politike i ministarstva nadležnog
za poslove obrazovanja. 

Preduzeću za profesionalnu
rehabilitaciju i zapošljavanje osoba sa invaliditetom koje u toku obavljanja
delatnosti prestane da ispunjava uslove utvrđene članom 36. ovog zakona
ministarstvo nadležno za poslove zapošljavanja oduzima dozvolu. 

Ministarstvo nadležno za
poslove zapošljavanja vodi evidenciju izdatih dozvola. 



Član 38.


Na osnivanje, upravljanje,
povezivanje, organizaciju, rad, kao i obavljanje delatnosti preduzeća za
profesionalnu rehabilitaciju i zapošljavanje osoba sa invaliditetom primenjuju se
propisi koji se odnose na privredna društva, ako ovim zakonom nije drugačije
propisano. 



Član 39.

Preduzeće za profesionalnu
rehabilitaciju i zapošljavanje osoba sa invaliditetom, u okviru svoje delatnosti,
sprovodi programe mera i aktivnosti profesionalne rehabilitacije iz člana 13.
tač. 2), 3) i 7) ovog zakona: 

1) za osobe sa invaliditetom
zaposlene u preduzeću za profesionalnu rehabilitaciju i zapošljavanje osoba sa
invaliditetom; 

2) za učenike srednjih škola
koji stiču obrazovanje po programima za učenike sa smetnjama u razvoju; 


3) za osobe sa invaliditetom
koje su uključene u mere i aktivnosti profesionalne rehabilitacije. 



Član 40.*

Preduzeće za profesionalnu rehabilitaciju i zapošljavanje osoba sa invaliditetom 
ima pravo na mesečnu subvenciju zarade za svaku zaposlenu osobu sa invaliditetom 
u visini do 75% ukupnih troškova zarade sa pripadajućim doprinosima za obavezno 
socijalno osiguranje, ali ne više od 50% prosečne zarade po zaposlenom u 
Republici Srbiji prema poslednjem objavljenom podatku republičkog organa nadležnog 
za poslove statistike, u skladu sa propisima o državnoj pomoći za zapošljavanje 
osoba sa invaliditetom i drugim propisima o državnoj pomoći koji su potrebni za 
primenu propisa o državnoj pomoći za zapošljavanje osoba sa invaliditetom.*



*Službeni glasnik RS, broj 32/2013



Član 41.



Preduzeću za profesionalnu rehabilitaciju i zapošljavanje osoba sa invaliditetom 
mogu se obezbediti i sredstva za poboljšanje uslova rada, unapređenje proizvodnih 
programa, uvođenje standarda, poboljšanje kvaliteta proizvoda i pruženih usluga, 
prilagođavanje radnih mesta ili u druge svrhe, u skladu sa propisima o državnoj 
pomoći za naknadu dodatnih troškova zapošljavanja osoba sa invaliditetom i drugim 
propisima o državnoj pomoći koji su potrebni za primenu propisa o državnoj 
pomoći za naknadu dodatnih troškova zapošljavanja osoba sa invaliditetom.*

Sredstva iz stava 1. ovog člana
obezbeđuju se iz budžeta Republike Srbije, odnosno iz Budžetskog fonda. 




*Službeni glasnik RS, broj 32/2013



Član 42.

Zahtev za dodelu sredstava iz
člana 41. ovog zakona podnosi se ministarstvu nadležnom za poslove zapošljavanja
i sadrži izveštaj o realizaciji poslovanja, bilans stanja i uspeha u prethodnoj
godini, plan poslovanja za period u kome se koriste ta sredstva, broj i
strukturu zaposlenih osoba sa invaliditetom i druge činjenice bitne za dodelu i
korišćenje sredstava. 

Izveštaj o namenskom korišćenju
sredstava preduzeće za profesionalnu rehabilitaciju i zapošljavanje osoba sa
invaliditetom dostavlja ministarstvu nadležnom za poslove zapošljavanja
šestomesečno i nakon završetka ulaganja. 

U slučaju nenamenskog korišćenja
sredstava preduzeće za profesionalnu rehabilitaciju i zapošljavanje osoba sa
invaliditetom dužno je da dodeljena sredstva vrati sa pripadajućom zakonskom
zateznom kamatom. 






2. Radni centar 




Član 43.


Radni centar jeste poseban
oblik ustanove koja obezbeđuje radno angažovanje kao radno terapijsku aktivnost
osoba sa invaliditetom koje se ne mogu zaposliti ili održati zaposlenje ni pod
opštim ni pod posebnim uslovima, odnosno čiji je radni učinak manji od jedne
trećine radnog učinka zaposlenog na uobičajenom radnom mestu. 

Radni centar može da obavlja
delatnost pod uslovom da angažuje na radno terapijskim aktivnostima najmanje pet
osoba sa invaliditetom, odnosno da angažuje na radno terapijskim aktivnostima
najmanje 80% osoba sa invaliditetom u odnosu na ukupan broj radno angažovanih i
zaposlenih. 

Radno angažovanje osoba sa
invaliditetom u radnom centru jeste dugotrajan oblik profesionalne rehabilitacije,
u skladu sa psihičkim i fizičkim sposobnostima i željama osobe sa invaliditetom
i mogućnostima radnog centra. 

U radnom centru može se, na
osnovu ugovora sa ustanovom socijalne zaštite za smeštaj korisnika i uz
saglasnost staratelja, obezbediti radno angažovanje korisnika smeštaja koji
ispunjavaju uslove iz st. 1. i 3. ovog člana. 

Za vreme radnog angažovanja u
radnom centru osoba sa invaliditetom ostvaruje pravo na novčanu pomoć iz člana
21. ovog zakona. 

Radno angažovanje kao radno
terapijska aktivnost osoba sa invaliditetom može se obezbediti i u ustanovi
socijalne zaštite za smeštaj korisnika i kod poslodavca posredstvom radnog
centra, pod uslovima i na način koji propisuje ministar nadležan za poslove
socijalne politike. 



Član 44.

Radni centar mogu da osnuju
Republika Srbija, autonomna pokrajina i jedinica lokalne samouprave, kao i
organizacije osoba sa invaliditetom ili organizacije njihovih zakonskih
zastupnika. 

Prostorno tehničke uslove,
stručnu osposobljenost zaposlenih i druge uslove za rad radnog centra 
propisuje* ministar nadležan za
poslove socijalne politike. 



*Službeni glasnik RS, broj 32/2013




3. Socijalno preduzeće i organizacija 



Član 45.

Socijalno preduzeće, u smislu
ovog zakona, jeste privredno društvo koje se osniva za obavljanje delatnosti koja
je usmerena na zadovoljenje potreba osoba sa invaliditetom, i koje, nezavisno od
ukupnog broja zaposlenih, zapošljava najmanje jednu osobu sa invaliditetom. 


Socijalno preduzeće posluje u
skladu sa propisima o privrednim društvima. 

Socijalna organizacija, u
smislu ovog zakona, jeste drugi oblik organizovanja koji se osniva za obavljanje
delatnosti koja je usmerena na zadovoljenje potreba osoba sa invaliditetom i koji
zapošljava najmanje jednu osobu sa invaliditetom. 

Socijalno preduzeće i organizacija
dužni su da deo prihoda koji ostvaruju obavljanjem delatnosti ulažu u unapređenje
uslova rada, radnih veština, socijalne integracije, životnog standarda i
zadovoljenja potreba osoba sa invaliditetom. 





IX.
NADZOR 



Član 46.

Ministarstvo nadležno za
poslove zapošljavanja vrši nadzor nad radom imalaca javnih ovlašćenja u vršenju
poslova državne uprave poverenih ovim zakonom. 

Inspekcijski nadzor nad
sprovođenjem ovog zakona vrši ministarstvo nadležno za poslove zapošljavanja,
preko inspektora. 

Način izdavanja, sadržinu i
izgled legitimacije inspektora propisuje ministar nadležan za poslove
zapošljavanja. 



Član 47.


Izuzetno od člana 46. ovog
zakona, inspekcijski nadzor nad sprovođenjem ovog zakona u pogledu ostvarivanja
prava, položaja i zaštite osoba sa invaliditetom koje su u radnom odnosu vrši
Inspektorat za rad, u skladu sa propisima iz oblasti rada i bezbednosti i
zdravlja na radu, a kontrolu ispunjavanja obaveze zapošljavanja i naplatu  

iznosa od 50% prosečne zarade po zaposlenom u Republici Srbiji prema poslednjem 
objavljenom podatku republičkog organa nadležnog za poslove statistike*
vrši Poreska uprava, u skladu sa propisima o poreskom postupku i poreskoj
administraciji. 



*Službeni glasnik RS, broj 32/2013



Član 48.

Način praćenja izvršavanja
obaveze zapošljavanja osoba sa invaliditetom i način dokazivanja izvršenja te
obaveze sporazumno propisuju ministar nadležan za poslove zapošljavanja i
ministar nadležan za poslove finansija. 





X.
КAZNENE ODREDBE 



Član 49.


Novčanom kaznom od 200.000,00
do 1.000.000,00 dinara kazniće se za prekršaj pravno lice – organizacija
nadležna za poslove zapošljavanja, nosilac poslova profesionalne rehabilitacije,
preduzeće za profesionalnu rehabilitaciju i zapošljavanje osoba sa invaliditetom,
ako: 

1) ne obavlja poslove podsticanja
zapošljavanja osoba sa invaliditetom (član 11); 

2) ne sprovodi ili sprovodi
suprotno odredbama ovog zakona mere i aktivnosti profesionalne rehabilitacije
(član 13); 

3) mere i aktivnosti profesionalne
rehabilitacije sprovodi bez pribavljenog odobrenja (član 15. stav 2); 

4) ne izda uverenje o stručnoj
osposobljenosti (član 18); 

5) obavlja delatnost, a ne
ispunjava uslove propisane ovim zakonom (član 36. stav 2); 

6) ne sprovodi ili sprovodi
suprotno odredbama ovog zakona mere i aktivnosti profesionalne rehabilitacije
(član 39); 

7) ne koristi namenski sredstva
za poboljšanje uslova rada unapređenje proizvodnih programa, uvođenje standarda,
poboljšanje kvaliteta proizvoda i pruženih usluga, prilagođavanje radnih mesta ili
u druge svrhe (član 41. stav 1). 

Novčanom kaznom od 10.000,00 do
50.000,00 dinara kazniće se za prekršaj iz stava 1. ovog člana i odgovorno lice
u pravnom licu. 



Član 50.


Novčanom kaznom od 200.000,00
do 1.000.000,00 dinara kazniće se za prekršaj pravno lice, ako: 

1) ne snosi troškove
profesionalne rehabilitacije (član 19. stav 1); 

2) ne omogući zaposlenoj osobi
sa invaliditetom odsustvo sa rada za vreme trajanja profesionalne rehabilitacije
(član 20. stav 1); 

3) ne ispuni obavezu zapošljavanja
osoba sa invaliditetom ili prijavi da je zaposlena osoba koja se ne smatra
osobom sa invaliditetom u skladu sa ovim zakonom (član 24). 

Novčanom kaznom od 10.000,00 do
50.000,00 dinara kazniće se za prekršaj iz stava 1. ovog člana i odgovorno lice
u pravnom licu. 

Novčanom kaznom od 5.000,00 do
400.000,00 dinara kazniće se za prekršaj iz stava 1. ovog člana i preduzetnik. 






XI.
PRELAZNE I ZAVRŠNE ODREDBE 



Član 51.

U preduzeću za profesionalnu
rehabilitaciju i zapošljavanje osoba sa invaliditetom koje je osnovano u skladu
sa zakonima koji su bili na snazi do dana stupanja na snagu ovog zakona, udeo
državne svojine u svojini preduzeća utvrdiće se u skladu sa Zakonom o
sredstvima u svojini Republike Srbije („Službeni glasnik RS”, br. 53/95, 3/96,
54/96, 32/97, 64/99, 44/99 i 101/05), u roku od šest meseci od dana stupanja na
snagu ovog zakona. 

Postupci privatizacije
preduzeća za profesionalnu rehabilitaciju i zapošljavanje osoba sa invaliditetom
pokrenuti pre dana stupanja na snagu ovog zakona prekinuće se do utvrđivanja
udela državne svojine u svojini preduzeća, na način utvrđen u stavu 1. ovog
člana. 



Član 52.


Danom stupanja na snagu ovog
zakona, postojeća preduzeća za radno osposobljavanje i zapošljavanje invalida
nastavljaju da rade na način i pod uslovima pod kojima su upisani u registar. 


Preduzeće za radno
osposobljavanje i zapošljavanje invalida osnovano pre stupanja na snagu ovog zakona
uskladiće status, organizaciju i opšta akta sa odredbama ovog zakona, u roku od
60 dana od dana stupanja na snagu ovog zakona, odnosno u roku od 60 dana od dana
okončanja postupka utvrđivanja udela državne svojine u svojini preduzeća. 




Član 53.


Danom stupanja na snagu ovog
zakona prestaje da važi Zakon o radnom osposobljavanju i zapošljavanju invalida
(„Službeni glasnik RS”, br. 25/96 i 101/05). 



Član 54.

Nadležni ministri doneće bliže
propise na osnovu ovlašćenja iz ovog zakona, u roku od šest meseci od dana
stupanja na snagu ovog zakona. 

Organizacija nadležna za
poslove zapošljavanja dužna je da donese opšta akta i uskladi organizaciju na osnovu
ovlašćenja iz ovog zakona, u roku od šest meseci od dana stupanja na snagu ovog
zakona. 



Član 55.

Ovaj zakon stupa na snagu osmog
dana od dana objavljivanja u „Službenom glasniku Republike Srbije”. 

Odredbe čl. 24. i 29. ovog
zakona počinju da se primenjuju protekom roka od godinu dana od dana stupanja na
snagu ovog zakona.





ODREDBE КOJE NISU UNETE U "PREČIŠĆEN 
TEКST" ZAКONA

Zakon o 
izmenama i dopunama Zakona o profesionalnoj rehabilitaciji i zapošljavanju osoba 
sa invaliditetom: "Službeni glasnik RS", broj 32/2013-13


Član 11.

Propis o načinu praćenja izvršenja obaveze zapošljavanja osoba sa invaliditetom i 
načinu dokazivanja izvršenja te obaveze uskladiće se sa ovim zakonom u roku od 
šest meseci od dana njegovog stupanja na snagu.



Član 12.

Postupci započeti pre stupanja na snagu ovog zakona okončaće se u skladu sa 
propisima koji su bili na snazi do dana stupanja na snagu ovog zakona.



Član 13.

Ovaj zakon stupa na snagu osmog dana od dana objavljivanja u „Službenom glasniku 
Republike Srbije”.

