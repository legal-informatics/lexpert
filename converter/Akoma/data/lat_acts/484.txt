


	
	Zakon

	

	
Redakcijski prečišćen tekst


ZAКON
o rokovima izmirenja novčanih obaveza u komercijalnim transakcijama
"Službeni glasnik RS", br. 119 od 17. decembra 2012, 68 od 4. 
avgusta 2015, 113 od 17. decembra 2017, 91 od 24. decembra 2019.
Član 1.
Ovim zakonom uređuju se rokovi izmirenja novčanih 
obaveza u komercijalnim transakcijama između javnog sektora i privrednih 
subjekata, između privrednih subjekata, odnosno između subjekata javnog sektora, 
a u cilju sprečavanja neizmirenja novčanih obaveza u roku.
Ovim zakonom uređuje se i registrovanje faktura i 
drugih zahteva za isplatu, izdatih od strane poverilaca u komercijalnim 
transakcijama između javnog sektora i privrednih subjekata, odnosno između 
subjekata javnog sektora, u kojima su subjekti javnog sektora dužnici.
Ovim zakonom uređuje se i registrovanje i dostavljanje 
elektronskih faktura i drugih zahteva za isplatu u elektronskom obliku, u 
sistemu elektronskih faktura, kao i evidentiranje tih faktura i drugih zahteva za 
isplatu u elektronskom obliku u centralnom registru faktura, izdatih od strane 
poverilaca u komercijalnim transakcijama između javnog sektora i privrednih 
subjekata, odnosno između subjekata javnog sektora, u kojima su subjekti javnog 
sektora dužnici.
Odredbe ovog zakona ne primenjuju se na privredne subjekte nad kojima je 
otvoren postupak stečaja, u skladu sa zakonom kojim se uređuje stečaj, a u 
komercijalnim transakcijama u kojima su ovi privredni subjekti dužnici.
*Službeni glasnik RS, broj 68/2015
**Službeni glasnik RS, broj 113/2017
***Službeni glasnik RS, broj 91/2019
Član 2.
Pojedini izrazi upotrebljeni u ovom zakonu imaju sledeće značenje:
1) komercijalne transakcije su ugovorene transakcije 
između subjekata javnog sektora i privrednih subjekata, između privrednih 
subjekata, odnosno između subjekata javnog sektora, koje se odnose na isporuku 
dobara, odnosno pružanje usluga uz naknadu, u koje se ubrajaju i građevinski i 
investicioni radovi, kao i komunalne usluge;
2) javni sektor je deo nacionalne ekonomije koji obuhvata opšti nivo države, 
u smislu zakona kojim se uređuje budžetski sistem, kao i javna preduzeća; 

3) privredni subjekt je privredno društvo i preduzetnik osnovan u skladu sa 
zakonom kojim se uređuju privredna društva, kao i zadruga i registrovano 
poljoprivredno gazdinstvo i ostala pravna lica osnovana u skladu sa posebnim 
zakonom;
4) novčana obaveza je iznos ugovorene naknade za 
isporuku dobara, odnosno pružanje usluga naveden u ugovoru, fakturi ili drugom 
odgovarajućem zahtevu za isplatu, odnosno u elektronskoj fakturi ili drugom 
odgovarajućem zahtevu za isplatu u elektronskom obliku, uključujući direktne 
troškove nabavke;
5) faktura, u smislu ovog zakona, je dokument kojim se obračunava naknada za 
isporuku dobara, odnosno pružanje usluga u komercijalnim transakcijama; 

6) privremena ili okončana situacija je dokument kojim se obračunava naknada 
za izvršene građevinske i investicione radove i u smislu ovog zakona predstavlja 
odgovarajući zahtev za isplatu;
6a) elektronska faktura, u smislu ovog zakona, je 
faktura, privremena i okončana situacija, ili drugi odgovarajući zahtev za 
isplatu, sastavljena kao elektronski zapis, koja treba da sadrži potpis ili drugu 
identifikacionu oznaku odgovornog lica, odnosno lica ovlašćenog za izdavanje te 
fakture, odnosno elektronski potpis u skladu sa zakonom;
7) neizmirena novčana obaveza u roku je novčana obaveza javnog sektora, 
odnosno privrednog subjekta koja nije isplaćena poveriocu u ugovorenom ili 
zakonom predviđenom roku ukoliko ugovorom rok nije predviđen, odnosno ukoliko 
ugovor nije u pisanoj formi; 
8) kamata za neizmirenu novčanu obavezu u roku podrazumeva kamatu na novčanu 
obavezu koja nije isplaćena u ugovorenom ili zakonom predviđenom roku u visini 
utvrđenoj zakonom kojim se uređuje zatezna kamata;
9) Centralni registar faktura je sistem (baza 
podataka) koji uspostavlja i vodi Ministarstvo finansija – Uprava za trezor, u 
kojem se registruju fakture i drugi zahtevi za isplatu, izdati od strane 
poverilaca u komercijalnim transakcijama između javnog sektora i privrednih 
subjekata, odnosno između subjekata javnog sektora, u kojima su subjekti javnog 
sektora dužnici;
10) sistem elektronskih faktura je sistem (baza 
podataka) koji uspostavlja i vodi Ministarstvo finansija, u kojem se registruju 
elektronske fakture i preko kojeg se od strane poverilaca u komercijalnim 
transakcijama između javnog sektora i privrednih subjekata, odnosno između 
subjekata javnog sektora, u kojima su subjekti javnog sektora dužnici, 
dostavljaju dužnicima elektronske fakture; 
11) u centralnom registru faktura koji uspostavlja i 
vodi Ministarstvo finansija – Uprava za trezor, evidentiraju se elektronske 
fakture izdate od strane poverilaca u komercijalnim transakcijama između javnog 
sektora i privrednih subjekata, odnosno između subjekata javnog sektora, u 
kojima su subjekti javnog sektora dužnici, po uspostavljanju tehničko-tehnoloških 
uslova, a obavezno od 1. jula 2021. godine, na osnovu podataka dobijenih iz 
sistema elektronskih faktura.
*Službeni glasnik RS, broj 68/2015
**Službeni glasnik RS, broj 113/2017
***Službeni glasnik RS, broj 91/2019
NAPOMENA IZDAVAČA: Odredba člana 2. tačka 9) 
Zakona o rokovima izmirenja novčanih obaveza u komercijalnim 
transakcijama („Službeni glasnik RS”, br. 119/12, 68/15 i 113/17) prestaje da 
važi 30. juna 2021. godine (vidi član 8. Zakona - 91/2019-76).
Član 3.
Ugovorom između privrednih subjekata ne može se predvideti rok za izmirenje 
novčanih obaveza duži od 60 dana.
Ako ugovorom između privrednih subjekata iz stava 1. ovog člana nije ugovoren 
rok za izmirenje novčanih obaveza ili ukoliko ne postoji pisani ugovor, ili 
ukoliko je ugovoren duži rok od propisanog u stavu 1. ovog člana, dužnik je 
dužan da bez prethodne opomene izmiri novčanu obavezu u roku od najkasnije 60 
dana. 
Rok za izmirenje novčanih obaveza iz st. 1, 2. i 
5. ovog člana počinje da teče 
prvog narednog dana: 
1) od dana kada je dužnik primio fakturu, odnosno drugi zahtev za plaćanje od 
poverioca koji je ispunio svoju ugovorenu obavezu; ili 
2) od dana kada je poverilac ispunio svoju obavezu, ukoliko nije moguće 
utvrditi dan prijema fakture ili drugog odgovarajućeg zahteva za isplatu, ili 
ako je dužnik primio fakturu ili drugi odgovarajući zahtev za isplatu pre nego 
što je poverilac ispunio svoju ugovorenu obavezu; ili
3) od dana isteka roka za pregled predmeta obaveze, ako je ugovorom ili 
zakonom predviđen određeni rok za takav pregled, a dužnik je primio fakturu ili 
drugi odgovarajući zahtev za isplatu pre isteka tog roka, u skladu sa ugovorom; 
rok za pregled predmeta obaveza ne može biti duži od 30 dana od dana prijema 
robe ili izvršene usluge, izuzev ako je u izuzetno opravdanim slučajevima 
ugovoren duži rok;
4) od dana registrovanja elektronske fakture u sistemu 
elektronskih faktura, kada se smatra da je dužnik primio elektronsku fakturu, od 
strane poverioca koji je ispunio svoju ugovorenu obavezu.
Ako je dostava elektronske fakture izvršena na dan u 
kome subjekt javnog sektora ne radi, elektronska faktura se smatra dostavljenom 
prvog narednog radnog dana.
Izuzetno od stava 1. ovog člana, ugovorom između privrednih subjekata može se 
predvideti duži rok od 60 dana ukoliko ugovorene obaveze zahtevaju isplatu u 
ratama za isporučenu robu, odnosno pružene usluge, ali taj rok ne može da bude 
duži od 90 dana.
Ako je ugovorom između privrednih subjekata ugovoren rok iz stava 4. ovog 
člana, najmanje 50% novčane obaveze mora biti isplaćeno zaključno sa istekom 
polovine tako ugovorenog roka, a ostatak novčane obaveze do isteka tog roka.
Izuzetno od stava 1. ovog člana, ugovorom između privrednih subjekata može se 
predvideti duži rok od 60 dana, uz obavezu da dužnik, odnosno primalac 
isporučenih dobara, odnosno pruženih usluga, obezbedi plaćanje u ugovorenom roku 
predajom poveriocu bankarske garancije koja sadrži klauzule: „neopoziva”, 
„bezuslovna”, „naplativa na prvi poziv bez prigovora” ili avalirane menice od 
strane banke kao oblik obezbeđenja za naplatu duga. 
Izuzetno od st. 1, 2. i 5. ovog člana, ugovorom između registrovanog 
poljoprivrednog gazdinstva ili zemljoradničke zadruge i drugog privrednog 
subjekta, kada je dužnik registrovano poljoprivredno gazdinstvo ili zemljoradnička 
zadruga mogu se ugovoriti duži rokovi u slučajevima nabavke repromaterijala za 
obavljanje osnovne delatnosti, i to za semenski i sadni materijal, zaštitna 
sredstva i đubrivo.
*Službeni glasnik RS, broj 91/2019
Član 4.
Ugovorom između javnog sektora i privrednih subjekata ne može se predvideti 
rok za izmirenje novčanih obaveza duži od 45 dana, u slučaju kada je u tom 
ugovornom odnosu javni sektor dužnik.
Ugovorom između subjekata javnog sektora ne može se 
predvideti rok za izmirenje novčanih obaveza duži od 60 dana.
Izuzetno od stava 1. ovog člana, ugovorom između javnog sektora i privrednih 
subjekata može se predvideti rok za izmirenje novčanih obaveza do 90 dana u 
slučaju kada je dužnik Republički fond za zdravstveno osiguranje, odnosno 
korisnik sredstava Republičkog fonda za zdravstveno osiguranje u smislu zakona 
kojim se uređuje budžetski sistem.
U ugovornom odnosu iz stava 1. ovog člana, rok za izmirenje novčanih obaveza 
ne može biti duži od 60 dana, u slučaju kada je dužnik u tom ugovornom odnosu 
privredni subjekt.
Ako ugovorom iz stava 4. ovog člana nije ugovoren rok 
za izmirenje novčanih obaveza, dužnik je dužan, bez prethodne opomene, da izmiri 
novčanu obavezu u roku do 60 dana.
Rok za izmirenje novčane obaveze iz st. 1, 2, 3, 4. i 
5. ovog člana počinje da teče od dana propisanog članom 3. stav 3. ovog zakona.
*Službeni glasnik RS, broj 68/2015
Član 4a
Poverioci su dužni da izdate fakture i druge zahteve 
za isplatu, u komercijalnim transakcijama u kojima su subjekti javnog sektora 
dužnici, pre njihovog dostavljanja dužnicima, registruju u centralnom registru 
faktura.
Registrovanje faktura i drugih zahteva za isplatu iz 
stava 1. ovog člana, u centralnom registru faktura, vrši se unošenjem podataka iz 
fakture, odnosno drugog zahteva za isplatu, u informacioni sistem Uprave za 
trezor.
Informacioni sistem Uprave za trezor registruje unete 
podatke iz fakture, odnosno drugog zahteva za isplatu, u centralnom registru 
faktura i dodeljuje toj fakturi, odnosno drugom zahtevu za isplatu, jedinstveni 
identifikacioni broj.
Registrovane fakture, odnosno druge zahteve za isplatu 
iz stava 3. ovog člana poverioci su dužni da dostave dužnicima u roku od tri 
radna dana od dana registrovanja, sa instrukcijom za plaćanje fakture, odnosno 
drugog zahteva za isplatu.
Ministar nadležan za poslove finansija bliže uređuje 
način i postupak registrovanja faktura, odnosno drugih zahteva za isplatu, kao i 
način vođenja i sadržaj centralnog registra faktura.
*Službeni glasnik RS, broj 113/2017
NAPOMENA IZDAVAČA: Odredba člana 4a 
st. 1−4. Zakona o rokovima izmirenja novčanih obaveza u komercijalnim 
transakcijama („Službeni glasnik RS”, br. 119/12, 68/15 i 113/17) prestaje da 
važi 30. juna 2021. godine (vidi član 8. Zakona - 91/2019-76).
Član 4b
Dužnici izmiruju novčane obaveze po fakturama i drugim 
zahtevima za isplatu iz člana 4a stav 1. ovog zakona, samo ako su one ispravno 
registrovane u centralnom registru faktura, što utvrđuju proverom u tom 
registru.
Izmirenje novčanih obaveza iz stava 1. ovog člana, vrši 
se u rokovima utvrđenim članom 4. ovog zakona, a u skladu sa dobijenom 
instrukcijom za plaćanje iz člana 4a stav 4. ovog zakona.
*Službeni glasnik RS, broj 113/2017
NAPOMENA IZDAVAČA: Odredba člana 4b 
Zakona o rokovima izmirenja novčanih obaveza u komercijalnim transakcijama 
(„Službeni glasnik RS”, br. 119/12, 68/15 i 113/17) prestaje da važi 30. juna 
2021. godine (vidi član 8. Zakona - 91/2019-76).
Član 4v
Poverioci su dužni da elektronske fakture, u 
komercijalnim transakcijama u kojima su subjekti javnog sektora dužnici, 
registruju u sistemu elektronskih faktura.
Danom registrovanja elektronskih faktura smatra se da 
su te fakture dostavljene dužniku.
Na osnovu podataka iz sistema elektronskih faktura, 
centralni registar faktura evidentira elektronske fakture izdate od strane 
poverilaca u komercijalnim transakcijama između javnog sektora i privrednih 
subjekata, odnosno između subjekata javnog sektora, u kojima su subjekti javnog 
sektora dužnici, i dodeljuje toj fakturi jedinstveni identifikacioni broj.
Ministar nadležan za 
poslove finansija bliže uređuje način i postupak registrovanja i evidentiranja, 
kao i dostavljanje, prosleđivanje i format elektronskih faktura.
*Službeni glasnik RS, broj 91/2019
Član 4g
Dužnici vrše proveru dostavljenih elektronskih faktura 
pristupom sistemu elektronskih faktura, i u roku od osam dana potvrđuju 
prihvatanje, odnosno odbijaju elektronsku fakturu.
Ukoliko dužnik ne prihvati niti odbije elektronsku 
fakturu, ta elektronska faktura se po isteku roka iz stava 1. ovog člana smatra 
prihvaćenom. 
Dužnici izmiruju novčane obaveze po elektronskim 
fakturama iz člana 4v ovog zakona samo ako su one registrovane i dostavljene 
preko sistema elektronskih faktura.
Ministar nadležan za 
poslove finansija bliže uređuje način, postupak i druga pitanja u vezi sa 
prihvatanjem i odbijanjem elektronskih faktura iz ovog člana.
*Službeni glasnik RS, broj 91/2019
Član 5.
Poverilac ima pravo da od dužnika zahteva naknadu za kašnjenje u ispunjavanju 
novčane obaveze u iznosu od 20.000 dinara, za slučaj da novčana obaveza nije 
izmirena u rokovima utvrđenim odredbama čl. 3. i 4. ovog zakona. 
Pravo na naknadu za kašnjenje u ispunjavanju novčanih obaveza u roku, ne 
isključuje pravo na naknadu troškova koje poverilac ima pravo da potražuje na 
osnovu ugovora ili drugih propisa.
Naknada za neisplaćene novčane obaveze u roku ne obuhvata troškove izvršenja, 
u skladu sa zakonom kojim se uređuje izvršni postupak.
Pravo poverioca iz stava 1. ovog člana prestaje da važi u roku od tri godine 
od dana isteka roka dospelosti novčane obaveze. 
Član 6.
Odredbe ugovora koje nisu u skladu sa odredbama ovog zakona smatraju se 
ništavim i ne proizvode pravno dejstvo. 
Član 7.
Na novčane obaveze koje nisu izmirene u rokovima utvrđenim odredbama čl. 3. i 
4. ovog zakona obračunava se i plaća kamata u visini utvrđenoj zakonom kojim se 
uređuje zatezna kamata.
Pravo na kamatu iz stava 1. ovog člana ima poverilac pod uslovom da je 
ispunio sve ugovorene obaveze. 
Ukoliko je dužnik delimično izmirio novčane obaveze u rokovima utvrđenim 
odredbama čl. 3. i 4. ovog zakona, kamata iz stava 1. ovog člana obračunava se i 
plaća samo na neizmireni deo novčanih obaveza.
Član 8.
Nadzor nad sprovođenjem ovog zakona između javnog 
sektora i privrednih subjekata, u komercijalnim transakcijama u kojima su 
subjekti javnog sektora dužnici, kao i između subjekata javnog sektora, vrši 
Ministarstvo finansija – Odeljenje za budžetsku inspekciju (u daljem tekstu: Odeljenje 
za budžetsku inspekciju).
Brisan je raniji stav 2. (vidi član 4. Zakona - 113/2017-230)
U cilju sprovođenja nadzora iz stava 1. ovog člana, 
Odeljenje za budžetsku inspekciju preuzima podatke o neizmirenim obavezama javnih 
preduzeća iz informacionog sistema Uprave za trezor.
Budžetska inspekcija ima pristup svim podacima
iz sistema elektronskih faktura i 
centralnog registra faktura potrebnim za sprovođenje nadzora iz stava 1. ovog 
člana, kao i za obavljanje ostalih zakonom utvrđenih funkcija inspekcijske 
kontrole.
Ministar nadležan za poslove finansija posebnim aktima 
bliže uređuje način i postupak vršenja nadzora iz stava 1. ovog člana,
kao i 
način i postupak preuzimanja podataka iz stava 
2. ovog člana.
*Službeni glasnik RS, broj 68/2015
**Službeni glasnik RS, broj 113/2017
***Službeni glasnik RS, broj 91/2019
Član 9.
Nadzor nad sprovođenjem ovog zakona u komercijalnim 
transakcijama između privrednih subjekata vrši Ministarstvo finansija – Poreska 
uprava.
Ministar nadležan za poslove finansija donosi akt 
kojim uređuje način i postupak vršenja nadzora nad sprovođenjem ovog zakona u 
komercijalnim transakcijama između privrednih subjekata.
*Službeni glasnik RS, broj 68/2015
Član 10.
Sudski postupak izvršenja neizmirenih novčanih obaveza, definisanih ovim 
zakonom, vrši se uz primenu načela hitnosti postupanja. 
Predlog o izvršenju koji poverilac podnosi sudu sačinjava se u skladu sa 
zakonom kojim se uređuje izvršenje i obezbeđenje.
Izvršni poverilac u predlogu za izvršenje ima pravo da zahteva naknadu za 
kašnjenje u ispunjavanju novčane obaveze u iznosu propisanom članom 5. ovog zakona. 

Sud je u obavezi da po službenoj dužnosti, po donošenju pravnosnažnog rešenja o 
izvršenju koja se odnose na obaveze iz komercijalnih transakcija između 
privrednih subjekata, isto dostavi organu koji vrši nadzor nad primenom ovog 
zakona u komercijalnim transakcijama privrednih subjekata, radi pokretanja 
prekršajnog postupka. 
Član 11.
Na sva pitanja koja nisu posebno uređena ovim zakonom, shodno se primenjuju 
odredbe zakona kojim se uređuju obligacioni odnosi.
Član 12.
Novčanom kaznom od 100.000 do 2.000.000 dinara kazniće se za prekršaj pravno 
lice, odnosno privredni subjekt ili subjekt javnog sektora, koji ne izmiri 
novčane obaveze u rokovima utvrđenim ovim zakonom (čl. 3. i 4. ovog zakona).
Novčanom kaznom od 10.000 do 500.000 dinara kazniće se za prekršaj 
preduzetnik koji ne izmiri novčane obaveze u rokovima utvrđenim ovim zakonom 
(čl. 3. i 4. ovog zakona).
Novčanom kaznom od 10.000 do 150.000 dinara kazniće se za prekršaj fizičko 
lice koje je nosilac poljoprivrednog gazdinstva u smislu zakona kojim se uređuje 
poljoprivreda i ruralni razvoj, a koje ne izmiri novčane obaveze u rokovima 
utvrđenim ovim zakonom (čl. 3. i 4. ovog zakona). 
Novčanom kaznom od 5.000 do 150.000 dinara kazniće se za prekršaj odgovorno 
lice u javnom sektoru, ukoliko subjekt javnog sektora kojim rukovodi ne izmiri 
novčane obaveze u rokovima utvrđenim u članu 4. ovog zakona.
Novčanom kaznom od 5.000 do 150.000 dinara kazniće se za prekršaj zastupnik 
privrednog društva, zadruge i ostalih pravnih lica osnovanih u skladu sa 
posebnim zakonom, ukoliko ta pravna lica ne izmire novčane obaveze u rokovima 
utvrđenim u čl. 3. i 4. ovog zakona.
Novčanom kaznom od 100.000 do 2.000.000 dinara kazniće 
se za prekršaj pravno lice, odnosno privredni subjekt ili subjekt javnog 
sektora, ako ne registruje izdate fakture i druge zahteve za isplatu u 
centralnom registru faktura (član 4a ovog zakona).
Novčanom kaznom od 5.000 do 150.000 dinara kazniće se 
za prekršaj odgovorno lice u javnom sektoru, ukoliko subjekt javnog sektora 
kojim rukovodi izmiri novčanu obavezu po fakturi i drugom zahtevu za isplatu, 
koji nisu registrovani u centralnom registru faktura (član 4b ovog zakona).
Novčanom kaznom od 100.000 do 2.000.000 dinara kazniće 
se za prekršaj pravno lice, odnosno privredni subjekt ili subjekt javnog 
sektora, osim Republike Srbije, teritorijalnih autonomija i jedinica lokalne 
samouprave i njihovih organa, ako ne registruje izdate elektronske fakture, u 
komercijalnim transakcijama u kojima su subjekti javnog sektora dužnici, u 
sistemu elektronskih faktura (član 4v ovog zakona).
Novčanom kaznom od 5.000 do 150.000 dinara kazniće se 
za prekršaj odgovorno lice u javnom sektoru, ukoliko subjekt javnog sektora 
kojim rukovodi izmiri novčanu obavezu po elektronskoj fakturi, u komercijalnim 
transakcijama u kojima su subjekti javnog sektora dužnici, koja nije 
registrovana i dostavljena preko sistema elektronskih faktura (član 4g ovog 
zakona).
Odgovorno lice iz st. 4, 7. i 9. ovog člana je ministar za ministarstvo, nadležni 
pokrajinski sekretar za pokrajinski sekretarijat, gradonačelnik za grad, 
predsednik opštine za opštinu, direktor za javno preduzeće, odnosno rukovodilac 
drugog subjekta javnog sektora.
*Službeni glasnik RS, broj 113/2017
**Službeni glasnik RS, broj 91/2019
NAPOMENA IZDAVAČA: Odredba člana 12. 
st. 6. i 7. Zakona o rokovima izmirenja novčanih obaveza u komercijalnim 
transakcijama („Službeni glasnik RS”, br. 119/12, 68/15 i 113/17) prestaje da 
važi 30. juna 2021. godine (vidi član 8. Zakona - 91/2019-76).
Član 13.
Odredbe ovog zakona primenjuju se na ugovorne odnose u komercijalnim 
transakcijama koji su zaključeni od 31. marta 2013. godine.
Odredbe ovog zakona primenjuju se i na komercijalne transakcije čija 
realizacija nije započeta do 31. marta 2013. godine, a koje proističu iz 
ugovornog odnosa zaključenog pre dana iz stava 1. ovog člana. 
Realizacija komercijalne transakcije nije započeta ukoliko nije izvršena 
isporuka dobara, niti je pružana ugovorena usluga.
Odredbe ugovora iz stava 2. ovog člana moraju se uskladiti sa odredbama ovog 
zakona najkasnije do 31. marta 2013. godine.
Član 14.
Akte iz čl. 8. i 9. ovog zakona ministar nadležan za poslove finansija doneće 
u roku od 60 dana od dana stupanja na snagu ovog zakona.
Član 15.
Odredbe ovog zakona ne primenjuju se do 1. januara 2014. godine, na privredne 
subjekte koji su u postupku restrukturiranja, u skladu sa zakonom kojim se 
uređuje restrukturiranje, u komercijalnim transakcijama u kojima su ovi privredni 
subjekti dužnici.
Član 16.
Na Republički fond za zdravstveno osiguranje, odnosno korisnika sredstava 
Republičkog fonda za zdravstveno osiguranje u smislu zakona kojim se uređuje 
budžetski sistem ne primenjuju se odredbe člana 4. stav 2. ovog zakona do 1. 
januara 2015. godine.
Za subjekte javnog sektora iz stava 1. ovog člana uvodi se postepeno 
skraćivanje roka za izmirenje novčanih obaveza u ugovornom odnosu sa privrednim 
subjektima, a u slučaju kada su subjekti javnog sektora dužnici. 
Rokovi koji će se primenjivati na subjekte iz stava 1. ovog člana do potpune 
primene odredbe člana 4. stav 2. ovog zakona su:
1) od 31. marta 2013. godine do 31. decembra 2013. godine – rok za izmirenje 
novčanih obaveza ne može biti duži od 150 dana;
2) od 1. januara 2014. godine do 31. decembra 2014. godine – rok za izmirenje 
novčanih obaveza ne može biti duži od 120 dana;
3) od 1. januara 2015. godine u potpunosti se primenjuje odredba člana 4. stav 
2. ovog zakona.
Član 17.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”, a primenjivaće se od 31. marta 2013. godine. 

ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama i dopuni Zakona o rokovima izmirenja novčanih obaveza u 
komercijalnim transakcijama: “Službeni glasnik RS”, broj 68/2015-16
Član 6.
Akte iz čl. 4. i 5. ovog zakona ministar nadležan za poslove finansija doneće 
u roku od 60 dana od dana stupanja na snagu ovog zakona.
Do početka primene akata iz stava 1. ovog člana primenjivaće se akti doneti na 
osnovu Zakona o rokovima izmirenja novčanih obaveza u komercijalnim transakcijama 
(„Službeni glasnik RS”, broj 119/12).
Član 7.
Odredbe ovog zakona primenjuju se na ugovore između subjekata javnog sektora 
koji su zaključeni od 1. januara 2016. godine.
Član 8.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.
Zakon o izmenama i dopunama Zakona o rokovima izmirenja novčanih obaveza u 
komercijalnim transakcijama: “Službeni glasnik RS”, broj 113/2017-230
Član 6.
Propis iz člana 3. ovog zakona (novododati član 4a stav 5.) ministar 
nadležan za poslove finansija doneće u roku od 30 dana od dana stupanja na snagu 
ovog zakona.
Član 7.
Odredbe člana 4. st. 1. i 3. (u delu koji se odnosi na brisanje 
ovlašćenja za uređenje načina i postupka dostavljanja podataka o preuzetim obavezama 
subjekata javnog sektora) ovog zakona primenjivaće se od 1. marta 2018. godine.

Odredbe ovog zakona koje se odnose na registrovanje faktura i drugih 
zahteva za isplatu primenjivaće se na fakture i druge zahteve za isplatu izdate 
od strane poverilaca u komercijalnim transakcijama između javnog sektora i 
privrednih subjekata, odnosno između subjekata javnog sektora, u kojima su 
dužnici subjekti javnog sektora, koji plaćanja vrše preko računa koji se vode kod 
Uprave za trezor, od 1. marta 2018. godine.
Na fakture i druge zahteve za isplatu izdate od strane poverilaca u 
komercijalnim transakcijama između javnog sektora i privrednih subjekata, 
odnosno između subjekata javnog sektora, u kojima su dužnici ostali subjekti 
javnog sektora, koji plaćanja vrše preko računa koji se vode kod banaka, odredbe 
ovog zakona koje se odnose na registrovanje faktura i drugih zahteva za isplatu, 
primenjivaće se po uspostavljanju tehničko-tehnoloških uslova. 
Član 8. 
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.
Zakon o izmenama i dopunama Zakona o rokovima izmirenja novčanih obaveza u 
komercijalnim transakcijama: “Službeni glasnik RS”, broj 91/2019-76
Član 7.
Propise iz člana 4. ovog zakona (novododati 
čl. 4v stav 4. i 4g stav 4) ministar nadležan za poslove finansija doneće u roku 
od 180 dana od dana stupanja na snagu ovog zakona.
Član 8.
Odredbe ovog zakona koje se odnose na 
registrovanje i dostavljanje elektronskih faktura primenjivaće se na elektronske 
fakture izdate od strane poverilaca u komercijalnim transakcijama između javnog 
sektora i privrednih subjekata, odnosno između subjekata javnog sektora, u 
kojima su dužnici subjekti javnog sektora, koji plaćanja vrše preko računa koji 
se vode kod Uprave za trezor, po uspostavljanju tehničko-tehnoloških uslova, a 
obavezno od 1. jula 2021. godine. 
Odredbe člana 2. tačka 9), člana 4a st. 1−4, 
člana 4b i člana 12. st. 6. i 7. Zakona o rokovima izmirenja novčanih obaveza u 
komercijalnim transakcijama („Službeni glasnik RS”, br. 119/12, 68/15 i 113/17), 
prestaju da važe 30. juna 2021. godine.
Na elektronske fakture, izdate od strane 
poverilaca u komercijalnim transakcijama između javnog sektora i privrednih 
subjekata, odnosno između subjekata javnog sektora, u kojima su dužnici ostali 
subjekti javnog sektora, koji plaćanja vrše preko računa koji se vode kod banaka, 
odredbe ovog zakona koje se odnose na registrovanje elektronskih faktura i drugih 
zahteva za isplatu u elektronskom obliku, primenjivaće se po uspostavljanju 
tehničko-tehnoloških uslova.
Član 9. 
Ovaj zakon stupa na snagu osmog dana od dana 
objavljivanja u „Službenom glasniku Republike Srbije”.



	
