


Redakcijski prečišćen tekst


ZAКON
o proceni uticaja na životnu sredinu
“Službeni glasnik RS”, br. 135 od 21. decembra 2004, 36 od 
15. maja 2009.
I. OSNOVNE ODREDBE
Predmet uređivanja
Član 1.
Ovim zakonom uređuje se postupak procene uticaja za 
projekte koji mogu imati značajne uticaje na životnu sredinu, sadržaj studije o 
proceni uticaja na životnu sredinu, učešće zainteresovanih organa i organizacija 
i javnosti, prekogranično obaveštavanje za projekte koji mogu imati značajne 
uticaje na životnu sredinu druge države, nadzor i druga pitanja od značaja za 
procenu uticaja na životnu sredinu.
Odredbe ovog zakona ne primenjuju se na projekte namenjene 
odbrani zemlje.
Značenje izraza
Član 2.
Pojedini izrazi upotrebljeni u ovom zakonu imaju sledeće 
značenje:
1) javnost obuhvata jedno ili više fizičkih ili pravnih 
lica, njihova udruženja, organizacije ili grupe;
2) nadležni organ jeste organ odgovoran za sprovođenje 
postupka procene uticaja u okviru ovlašćenja utvrđenih ovim zakonom, i to:
– ministarstvo nadležno za poslove zaštite životne sredine 
(u daljem tekstu: Ministarstvo) – za projekte za koje odobrenje za gradnju projekta 
izdaje republički organ;
– organ autonomne pokrajine uprave nadležan za poslove 
zaštite životne sredine – za projekte za koje odobrenje za izvođenje izdaje organ 
autonomne pokrajine;
– organ jedinice lokalne samouprave nadležan za poslove 
zaštite životne sredine – za projekte za koje odobrenje za izvođenje izdaje organ 
lokalne samouprave;
3) nosilac projekta jeste podnosilac zahteva za dobijanje dozvole 
ili odobrenja za izgradnju ili rekonstrukciju objekta ili ostalih intervencija u 
prirodi i prirodnom okruženju, odnosno lice koje 
planira da obavlja ili obavlja delatnost iz oblasti koja je predmet procene 
uticaja na životnu sredinu;
4) projekat jeste:
– izvođenje građevinskih radova, ugradnja instalacija, 
postrojenja i opreme, njihova rekonstrukcija, uklanjanje i/ili promena tehnologije, 
tehnologije procesa rada, sirovine, repromaterijala, energenata i otpada;
– ostale intervencije u prirodi i prirodnom okruženju 
uključujući radove koji obuhvataju eksploataciju mineralnih sirovina; 

5) procena uticaja na životnu sredinu jeste preventivna 
mera zaštite životne sredine zasnovana na izradi studija i sprovođenju 
konsultacija uz učešće javnosti i analizi alternativnih mera, sa ciljem da se 
prikupe podaci i predvide štetni uticaji određenih projekata na život i zdravlje 
ljudi, floru i faunu, zemljište, vodu, vazduh, klimu i pejzaž, materijalna i 
kulturna dobra i uzajamno delovanje ovih činilaca, kao i utvrde i predlože mere 
kojima se štetni uticaji mogu sprečiti, smanjiti ili otkloniti imajući u vidu 
izvodljivost tih projekata (u daljem tekstu: procena uticaja);
6) studija o proceni uticaja na životnu sredinu jeste 
dokument kojim se analizira i ocenjuje kvalitet činilaca životne sredine i njihova 
osetljivost na određenom prostoru i međusobni uticaji postojećih i planiranih 
aktivnosti, predviđaju neposredni i posredni štetni uticaji projekta na činioce 
životne sredine, kao i mere i uslovi za sprečavanje, smanjenje i otklanjanje štetnih 
uticaja na životnu sredinu i zdravlje ljudi (u daljem tekstu: studija o proceni 
uticaja); 
7) zainteresovana javnost obuhvata javnost na koju projekat 
utiče ili je verovatno da će uticati, uključujući i nevladine organizacije koje 
se bave zaštitom životne sredine i evidentirane su kod nadležnog organa; 

8) zainteresovani organi i organizacije su organi i 
organizacije Republike, odnosno autonomne pokrajine i lokalne samouprave i 
preduzeća, koji su ovlašćeni za utvrđivanje uslova i izdavanje dozvola, odobrenja i 
saglasnosti za izgradnju objekata, planiranje i uređenje prostora, praćenje stanja 
životne sredine, obavljanje delatnosti i zaštitu i korišćenje prirodnih i radom 
stvorenih vrednosti.
*Službeni glasnik RS, broj 36/2009
Predmet procene uticaja
Član 3.
Predmet procene uticaja su projekti koji se planiraju i 
izvode, promene tehnologije, rekonstrukcije, proširenje kapaciteta, prestanak 
rada i uklanjanje projekata koji mogu imati značajan uticaj na životnu sredinu.
Predmet procene uticaja su i projekti koji su realizovani 
bez izrade studije o proceni uticaja, a nemaju odobrenje za izgradnju ili se 
koriste bez upotrebne dozvole (u daljem tekstu: procena uticaja zatečenog 
stanja).
Procena uticaja vrši se za projekte iz oblasti 
industrije, rudarstva, energetike, saobraćaja, turizma, poljoprivrede, šumarstva, 
vodoprivrede, upravljanja otpadom i komunalnih delatnosti, kao i za projekte koji 
se planiraju na zaštićenom prirodnom dobru i u zaštićenoj okolini nepokretnog 
kulturnog dobra.
Projekti iz st. 1. i 2. ovog člana mogu biti predmet 
procene uticaja ako je njihovo izvođenje, odnosno upotreba u skladu sa propisima 
kojima se uređuje planiranje i izgradnja.
*Službeni glasnik RS, broj 36/2009
Projekti za koje se vrši procena uticaja
Član 4.
Vlada Republike Srbije (u daljem tekstu: Vlada) propisuje:
1) listu projekata za koje je obavezna procena uticaja;
2) listu projekata za koje se može zahtevati procena 
uticaja.
Nadležni organ odlučuje o potrebi procene uticaja za 
projekte iz stava 1. tačka 2) ovog člana primenom propisanih kriterijuma.
Propisom iz stava 1. ovog člana opisuju se projekti i 
utvrđuju kriterijumi za odlučivanje o potrebi izrade procene uticaja za projekte 
iz stava 1. tačka 2) ovog člana.
Obaveza pribavljanja saglasnosti na procenu uticaja
Član 5.
Nosilac projekta za koji je obavezna procena uticaja 
i projekta za koji je utvrđena potreba procene uticaja, ne može pristupiti 
realizaciji, odnosno izgradnji i izvođenju projekta bez saglasnosti nadležnog 
organa na studiju o proceni uticaja.
*Službeni glasnik RS, broj 36/2009
II. POSTUPAК PROCENE UTICAJA
Faze u postupku procene uticaja
Član 6.
Postupak procene uticaja sastoji se od sledećih faza:
1) odlučivanje o potrebi procene uticaja za projekte iz 
člana 4. stav 1. tačka 2) ovog zakona;
2) određivanje obima i sadržaja studije o proceni uticaja;
3) odlučivanje o davanju saglasnosti na studiju o proceni 
uticaja.
Prikupljanje podataka i dokumentacije
Član 7.
Nadležni organi i drugi organi i organizacije dužni su da, 
na zahtev nosioca projekta, obezbede potrebne podatke i dokumentaciju od značaja 
za utvrđivanje i procenu mogućih direktnih i indirektnih uticaja projekta na 
životnu sredinu u roku od 15 dana od dana prijema zahteva.
Ako organ i organizacija ne raspolaže traženim podacima, 
obaveštenjima i dokumentacijom, o tome pisanim putem obaveštava nosioca projekta 
u roku iz stava 1. ovog člana.
1. Odlučivanje o potrebi procene uticaja
Zahtev za odlučivanje o potrebi procene uticaja
Član 8.
Nosilac projekta za koji se može zahtevati procena uticaja 
podnosi zahtev za odlučivanje o potrebi procene uticaja (u daljem tekstu: zahtev o 
potrebi procene uticaja) nadležnom organu.
Zahtev o potrebi procene uticaja podnosi se na 
propisanom obrascu i sadrži:
1) podatke o nosiocu projekta;
2) opis lokacije;
3) opis karakteristika projekta;
4) prikaz glavnih alternativa koje su razmatrane;
5) opis činilaca životne sredine koji mogu biti 
izloženi uticaju;
6) opis mogućih značajnih štetnih uticaja projekta na 
životnu sredinu;
7) opis mera predviđenih u cilju sprečavanja, smanjenja i 
otklanjanja značajnih štetnih uticaja;
8) druge podatke i informacije na zahtev nadležnog 
organa.
Uz zahtev iz stava 2. ovog člana prilaže se sledeća 
dokumentacija:
1) izvod iz urbanističkog plana ili potvrđeni 
urbanistički projekat, odnosno akt o urbanističkim uslovima koji nije stariji od 
godinu dana;
2) idejno rešenje ili idejni projekat, odnosno izvod 
iz idejnog projekta;
3) grafički prikaz mikro i makro lokacije;
4) uslovi i saglasnosti drugih nadležnih organa i 
organizacija pribavljeni u skladu sa posebnim zakonom;
5) dokaz o uplati republičke administrativne takse;
6) drugi dokazi na zahtev nadležnog organa.
Izuzetno, izvod iz važećeg urbanističkog plana, 
odnosno drugi odgovarajući urbanistički dokument, ne podnosi se ako se delatnost 
planira u postojećem objektu čija se namena menja i ako nosilac projekta dostavi 
prijavu promene namene koju je potvrdio organ nadležan za izdavanje odobrenja za 
izgradnju.
Ministar nadležan za poslove zaštite životne sredine (u 
daljem tekstu: ministar) bliže propisuje sadržinu zahteva o potrebi procene 
uticaja.
*Službeni glasnik RS, broj 36/2009
Razmatranje zahteva o potrebi procene uticaja
Član 9.
Ako je zahtev o potrebi procene uticaja neuredan nadležni 
organ zahteva od nosioca projekta dodatne podatke i dokumentaciju i određuje rok 
za njihovo dostavljanje.
Ako nosilac projekta o potrebi procene uticaja ne dostavi 
dodatne podatke, obaveštenja i dokumentaciju u ostavljenom roku, nadležni organ 
odbacuje zahtev kao neuredan, osim u slučaju iz člana 7. stav 2. ovog zakona.
Odlučivanje o zahtevu o potrebi procene uticaja
Član 10.
Nadležni organ obaveštava zainteresovane organe i 
organizacije i javnost o podnetom zahtevu o potrebi procene uticaja u roku od 
deset dana od dana prijema urednog zahteva.
Obaveštenje iz stava 1. ovog člana sadrži naročito podatke 
o:
1) nosiocu projekta;
2) nazivu, vrsti i lokaciji projekta čije se izvođenje 
planira;
3) mestu i vremenu mogućnosti uvida u podatake, obaveštenja 
i dokumentaciju iz zahteva nosioca projekta;
4) prirodi odluke koja će biti doneta na osnovu podnetog 
zahteva;
5) nazivu i adresi nadležnog organa.
Zainteresovani organi i organizacije i zainteresovana 
javnost, u roku od deset dana od dana prijema obaveštenja iz stava 1. ovog člana 
mogu dostaviti svoje mišljenje.
Nadležni organ, u roku od deset dana od isteka roka 
utvrđenog u stavu 3. ovog člana, odlučuje o podnetom zahtevu uzimajući u obzir 
specifičnosti projekta i lokacije, kao i dostavljena mišljenja zainteresovanih 
organa i organizacija i zainteresovane javnosti. 
Odlukom kojom utvrđuje da je potrebna procena uticaja 
projekta na životnu sredinu nadležni organ može odrediti i obim i sadržaj 
studije o proceni uticaja.
Odlukom kojom utvrđuje da nije potrebna procena 
uticaja projekta na životnu sredinu nadležni organ može utvrditi minimalne 
uslove zaštite životne sredine, u skladu sa posebnim propisima.
Nadležni organ dostavlja nosiocu projekta odluku iz 
stava 4. ovog člana i o njoj obaveštava zainteresovane organe i organizacije i 
javnost u roku od tri dana od dana donošenja odluke.
*Službeni glasnik RS, broj 36/2009
Pravo na žalbu 
Član 11.
Nosilac projekta i zainteresovana javnost mogu izjaviti 
žalbu protiv odluke nadležnog organa o zahtevu za odlučivanje o potrebi procene 
uticaja. 
Žalba iz stava 1. ovog člana izjavljuje se nadležnom 
drugostepenom organu u skladu sa zakonom kojim se uređuje zaštita životne 
sredine.
Nadležni drugostepeni organ dužan je da odluku po žalbi 
donese u roku od 30 dana od dana prijema žalbe.
*Službeni glasnik RS, broj 36/2009
2. Određivanje obima i sadržaja studije o proceni uticaja
Zahtev za određivanje obima i sadržaja studije o proceni 
uticaja
Član 12.
Nosilac projekta za koje se obavezno vrši procena uticaja i 
za koje je nadležni organ utvrdio obavezu procene uticaja podnosi zahtev za 
određivanje obima i sadržaja studije o proceni uticaja (u daljem tekstu: zahtev za 
određivanje obima i sadržaja). 
Zahtev za određivanje obima i sadržaja podnosi se na 
propisanom obrascu i sadrži:
1) podatke o nosiocu projekta;
1a) opis lokacije;
2) opis projekta;
3) prikaz glavnih alternativa koje su razmatrane;
4) opis činilaca životne sredine koji mogu biti izloženi 
uticaju;
5) opis mogućih značajnih štetnih uticaja projekta;
6) opis mera predviđenih u cilju sprečavanja, smanjenja i 
otklanjanja značajnih štenih uticaja;
7) netehnički rezime podataka navedenih od 2) do 6);
8) podaci o mogućim teškoćama na koje je naišao nosilac 
projekta u prikupljanju podataka i dokumentacije;
9) druge podatke i informacije na zahtev nadležnog organa.
Uz zahtev iz stava 2. ovog člana prilaže se sledeća 
dokumentacija:
1) izvod iz urbanističkog plana ili potvrđenog 
urbanističkog projekta, odnosno akt o urbanističkim uslovima koji nije stariji 
od godinu dana;
2) idejni projekat, odnosno izvod iz idejnog 
projekta;
3) grafički prikaz mikro i makro lokacije;
4) uslovi i saglasnosti drugih nadležnih organa i 
organizacija pribavljeni u skladu sa posebnim zakonom;
5) dokaz o uplati republičke administrativne takse;
6) drugi dokazi na zahtev nadležnog organa.
Ministar bliže propisuje sadržinu zahteva za određivanje 
obima i sadržaja studije o proceni uticaja. 
*Službeni glasnik RS, broj 36/2009
Razmatranje zahteva za određivanje obima i sadržaja studije o 
proceni uticaja
Član 13.
Po prijemu zahteva za određivanje obima i sadržaja nadležni 
organ postupa na način utvrđen u članu 9. ovog zakona.
Odlučivanje o zahtevu
Član 14.
Nadležni organ u roku od deset dana od dana prijema zahteva 
za određivanje obima i sadržaja, obaveštava zainteresovane organe i organizacije 
i javnost o podnetom zahtevu. 
Zainteresovani organi i organizacije i zainteresovana 
javnost mogu dostaviti svoja mišljenja o podnetom zahtevu u roku od 
15 dana od 
dana prijema obaveštenja iz stava 1. ovog člana.
Nadležni organ najkasnije u roku od deset dana od 
dana isteka roka iz stava 2. ovog člana, donosi odluku o obimu i sadržaju 
studije o proceni uticaja, uzimajući u obzir specifičnosti projekta i lokacije, 
kao i dostavljena mišljenja zainteresovanih organa i organizacija i zainteresovane 
javnosti.
Nadležni organ dostavlja nosiocu projekta odluku iz stava 3. 
ovog člana i o njoj obaveštava zainteresovane organe i organizacije i javnost u 
roku od tri dana od dana donošenja odluke.
*Službeni glasnik RS, broj 36/2009
Pravo na žalbu protiv odluke o zahtevu za određivanje obima 
i sadržaja studije o proceni uticaja
Član 15.
Nosilac projekta i zainteresovana javnost mogu izjaviti 
žalbu protiv odluke nadležnog organa o zahtevu za određivanje obima i sadržaja 
studije o proceni uticaja.
Žalba iz stava 1. ovog člana izjavljuje se nadležnom 
drugostepenom organu u skladu sa zakonom kojim se uređuje zaštita životne 
sredine.
Nadležni drugostepeni organ dužan je da odluku po žalbi 
donese u roku od 30 dana od dana prijema žalbe. 
*Službeni glasnik RS, broj 36/2009
3. Odlučivanje o davanju saglasnosti na studiju o proceni 
uticaja 
Zahtev za davanje saglasnosti na studiju o proceni uticaja
Član 16.
Nosilac projekta podnosi zahtev za davanje saglasnosti 
na studiju o proceni uticaja (u daljem tekstu: zahtev za saglasnost) nadležnom 
organu.
Uz zahtev iz stava 1. ovog člana podnosi se:
1) najmanje tri primerka studije u pisanom i jedan u 
elektronskom obliku;
2) odluka nadležnog organa iz prethodne faze 
postupka.
Nosilac projekta dužan je da zahtev za saglasnost 
podnese najkasnije u roku od godinu dana od dana prijema konačne odluke kojom je 
određen obim i sadržaj studije o proceni uticaja.
Ako nosilac projekta podnese zahtev za saglasnost po 
isteku roka iz stava 3. ovog člana, nadležni organ će odlučiti o podnetom 
zahtevu u zavisnosti od okolnosti svakog konkretnog slučaja.
Po prijemu zahteva za saglasnost nadležni organ 
postupa na način utvrđen u članu 9. ovog zakona.
*Službeni glasnik RS, broj 36/2009
Sadržaj studije o proceni uticaja
Član 17.
Studija o proceni uticaja obavezno sadrži:
1) podatke o nosiocu projekta;
2) opis lokacije na kojoj se planira realizacija projekta;
3) opis projekta;
4) prikaz glavnih alternativa koje je nosilac projekta 
razmatrao;
5) prikaz stanja životne sredine na lokaciji i bližoj 
okolini (mikro i makro lokacija);
6) opis mogućih značajnih uticaja projekta na životnu 
sredinu; 
7) procenu uticaja na životnu sredinu u slučaju udesa;
8) opis mera predviđenih u cilju sprečavanja, smanjenja i, gde 
je to moguće, otklanjanja svakog značajnijeg štetnog uticaja na životnu sredinu;
9) program praćenja uticaja na životnu sredinu;
10) netehnički kraći prikaz podataka navedenih u tač. 2) do 
9);
11) podaci o tehničkim nedostacima ili nepostojanju 
odgovarajućih stručnih znanja i veština ili nemogućnosti da se pribave 
odgovarajući podaci.
Uz studiju o proceni uticaja prilažu se pribavljeni uslovi i 
saglasnosti drugih nadležnih organa i organizacija u skladu sa posebnim zakonom.
Studija o proceni uticaja sadrži i osnovne podatke o 
licima, odnosno kvalifikaciji lica koja su učestvovala u njenoj izradi, o 
odgovornom licu, datum izrade, potpis odgovornog lica i overu potpisa pečatom 
ovlašćene organizacije koja je izradila studiju.
Ministar bliže propisuje sadržinu studije o proceni 
uticaja.
*Službeni glasnik RS, broj 36/2009
Obaveza izrade studije o proceni uticaja u postupku 
pribavljanja dozvole ili odobrenja za izvođenje projekta
Član 18.
Studija o proceni uticaja i saglasnost na studiju o 
proceni uticaja, odnosno odluka da nije potrebna procena uticaja na životnu 
sredinu, sastavni su deo dokumentacije koja se prilaže uz zahtev za izdavanje 
odobrenja za izgradnju ili uz prijavu početka izvođenja projekta (izgradnja, 
izvođenje radova, promena tehnologije, promena delatnosti i druge aktivnosti).
*Službeni glasnik RS, broj 36/2009
Ovlašćenje za izradu studije o proceni uticaja
Član 19.
Studiju o proceni uticaja može da izrađuje pravno lice i 
preduzetnik ako je upisano u odgovarajući registar za obavljanje delatnosti 
projektovanja, inženjeringa i izrade studija i analiza.
Pravno lice i preduzetnik iz stava 1. ovog člana 
dužno je da za izradu studije o proceni uticaja obrazuje multidisciplinarni tim 
sastavljen od lica koja poseduju dokaz o kvalifikaciji za izradu studije o 
proceni uticaja, odnosno za oblasti koje su predmet studije u čijoj izradi 
učestvuju.
Lice je kvalifikovano za izradu studije o proceni uticaja 
ako ima visoku stručnu spremu odgovarajućeg smera i najmanje pet godina rada u 
struci ili zvanje odgovornog projektanta.
*Službeni glasnik RS, broj 36/2009
Javni uvid, prezentacija i rasprava o studiji o proceni 
uticaja
Član 20.
Nadležni organ obezbeđuje javni uvid, organizuje 
prezentaciju i sprovodi javnu raspravu o studiji o proceni uticaja.
Nadležni organ u roku od sedam dana od dana prijema zahteva 
za davanje saglasnosti na studiju o proceni uticaja obaveštava nosioca projekta, 
zainteresovane organe i organizacije i javnost o vremenu i mestu javnog uvida, 
javne prezentacije, kao i javne rasprave o studiji o proceni uticaja.
Javna rasprava može se održati najranije 20 dana od dana 
obaveštavanja javnosti.
Nosilac projekta učestvuje u javnoj prezentaciji i javnoj 
raspravi o studiji o proceni uticaja. 
Ministar bliže propisuje postupak javnog uvida, 
prezentacije i rasprave. 
Izmene i dopune studije o proceni uticaja
Član 21.
Brisan je (vidi član 14. Zakona – 36/2009-58).
Tehnička komisija
Član 22.
Nadležni organ najkasnije u roku od deset dana od 
dana prijema zahteva za saglasnost obrazuje tehničku komisiju za ocenu studije o 
proceni uticaja.
Predsednik tehničke komisije imenuje se iz reda zaposlenih 
ili postavljenih lica u nadležnom organu.
Za članove tehničke komisije mogu biti imenovana lica sa 
visokom stručnom spremom odgovarajuće struke, odnosno smera i odgovarajućim 
stručnim rezultatima, iz reda:
1) zaposlenih ili postavljenih lica u nadležnom organu;
2) zaposlenih ili postavljenih lica u zainteresovanim 
organima i organizacijama;
3) nezavisnih stručnjaka;
Članovi tehničke komisije ne mogu biti lica koja su: 

1) učestvovala u izradi studije o proceni uticaja koja je 
predmet ocene;
2) osnivači pravnog lica ili preduzetnik koji je izradio 
studiju o proceni uticaja ili zaposleni kod tih lica;
3) osnivači ili zaposleni kod nosioca projekta;
4) bračni drugovi, krvni srodnici do četvrtog stepena srodstva i srodnici po 
tazbini do drugog stepena srodstva lica navedenih u tač. 1) do 3);
4a) zaposlena kao inspektori, odnosno lica koja vrše 
inspekcijski nadzor nad projektom za koji je izrađena studija o proceni uticaja.
Nadležni organ može obrazovati jednu ili više tehničkih 
komisija.
*Službeni glasnik RS, broj 36/2009
Dostavljanje studije o proceni uticaja tehničkoj komisiji
*Službeni glasnik RS, broj 36/2009
Član 22a
Nadležni organ dostavlja studiju o proceni uticaja 
tehničkoj komisiji u roku od tri dana od dana njenog obrazovanja.
Po završenom javnom uvidu, odnosno javnoj 
prezentaciji i javnoj raspravi, nadležni organ u roku od tri dana dostavlja 
tehničkoj komisiji izveštaj sa pregledom mišljenja zainteresovanih organa i 
organizacija i zainteresovane javnosti.
*Službeni glasnik RS, broj 36/2009
Postupak ocene studije o proceni uticaja
Član 23.
Tehnička komisija ispituje studiju o proceni uticaja, 
razmatra izveštaj sa sistematizovanim pregledom mišljenja zainteresovanih organa i 
organizacija i zainteresovane javnosti i ocenjuje podobnost predviđenih mera za 
sprečavanje, smanjenje i otklanjanje mogućih štetnih uticaja projekta na stanje 
životne sredine na lokaciji i bližoj okolini, u toku izvođenja projekta, rada 
projekta, u slučaju udesa i po prestanku rada projekta.
Predsednik tehničke komisije može na sednicu komisije 
pozvati nosioca projekta, obrađivače studije o proceni uticaja, kao i 
predstavnike nadležnih organa i organizacija koji su izdali uslove, saglasnosti 
i mišljenja u prethodnom postupku.
Na predlog tehničke komisije, nadležni organ može 
zahtevati od nosioca projekta da u određenom roku izvrši izmene i dopune u 
dostavljenoj studiji o proceni uticaja.
Ako nosilac projekta ne postupi u svemu po zahtevu iz 
stava 3. ovog člana, nadležni organ može, na predlog tehničke komisije, odobriti 
najviše jedan dodatni rok za izmene i dopune studije o proceni uticaja.
Tehnička komisija dužna je da izveštaj sa ocenom studije o 
proceni uticaja i predlogom odluke dostavi nadležnom organu najkasnije u roku od 
30 dana od dana prijema studije o proceni uticaja od nadležnog organa.
Rok iz stava 5. ovog člana ne teče za vreme ostavljeno 
nosiocu projekta za izmene i dopune studije o proceni uticaja. 
Ministar bliže propisuje način rada tehničke komisije.
*Službeni glasnik RS, broj 36/2009
Odlučivanje o davanju saglasnosti na studiju o proceni 
uticaja
Član 24.
Nadležni organ donosi odluku o davanju saglasnosti na 
studiju o proceni uticaja ili o odbijanju zahteva za davanje saglasnosti na 
studiju o proceni uticaja, na osnovu sprovedenog postupka i izveštaja tehničke 
komisije i dostavlja nosiocu projekta u roku od deset dana od dana prijema 
izveštaja. 
Odlukom o davanju saglasnosti na studiju o proceni uticaja 
utvrđuju se naročito uslovi i mere sa sprečavanje, smanjenje i otklanjanje štetnih 
uticaja na životnu sredinu.
Odluku iz stava 1. ovog člana nadležni organ dostavlja 
nadležnom inspektoru za zaštitu životne sredine.
*Službeni glasnik RS, broj 36/2009
Obaveštavanje zainteresovanih organa i organizacija i 
javnosti
Član 25.
O odluci o davanju saglasnosti na studiju o proceni uticaja 
ili o odbijanju zahteva za davanje saglasnosti na studiju o proceni uticaja, 
nadležni organ je dužan da u roku od deset dana od dana njenog donošenja obavesti 
zainteresovane organe i organizacije i javnost o:
1) sadržini odluke;
2) glavnim razlozima na kojima se odluka zasniva;
3) najvažnijim merama koje je nosilac projekta dužan da 
preduzima u cilju sprečavanja, smanjenja ili otklanjanja štetnih uticaja.
Pravo vođenja upravnog spora
Član 26.
Odluka nadležnog organa iz člana 24. ovog zakona je 
konačna.
Protiv odluke iz stava 1. ovog člana podnosilac zahteva i 
zainteresovana javnost mogu pokrenuti upravni spor.
Stavljanje dokumentacije na uvid
Član 27.
Nadležni organ je dužan da zainteresovanim organima i 
organizacijama i predstavnicima javnosti stavi na uvid kompletnu dokumentaciju o 
sprovedenom postupku procene uticaja, na zahtev podnet u pisanoj formi, u roku 
od 15 dana od dana prijema zahteva.
Od obaveze stavljanja na uvid dokumentacije iz stava 1. ovog 
člana izuzimaju se dokumenti zaštićeni poslovnom, službenom ili državnom tajnom.
Poslovnom, službenom ili državnom tajnom iz stava 2. ovog 
člana ne mogu biti zaštićeni podaci koji se odnose na emisije, 
stanje životne 
sredine i moguće negativne uticaje i posledice, rizike od udesa, rezultate 
monitoringa i inspekcijski nadzor.
*Službeni glasnik RS, broj 36/2009
Ažuriranje studije o proceni uticaja na životnu sredinu
Član 28.
Nosilac projekta dužan je da sa realizacijom, odnosno 
izgradnjom i izvođenjem projekta otpočne u roku od dve godine od dana prijema 
odluke o davanju saglasnosti na studiju o proceni uticaja.
Po isteku roka iz stava 1. ovog člana, na zahtev nosioca 
projekta, nadležni organ može doneti odluku o izradi nove studije o proceni 
uticaja ili ažuriranju postojeće studije o proceni uticaja.
O ažuriranju postojeće studije o proceni uticaja, 
nadležni organ odlučuje, na zahtev nosioca projekta, i ako u toku izgradnje, 
odnosno izvođenja projekta, nosilac projekta mora da odstupi od dokumentacije na 
osnovu koje je izrađena studija o proceni uticaja na životnu sredinu na koju je 
data saglasnost.
Zahtev iz stava 3. ovog člana podnosi se pre 
podnošenja zahteva za izdavanje odobrenja za izgradnju po izmenjenoj dokumentaciji.
Zahtev iz st. 2. i 3. ovog člana sadrži podatke propisane 
za zahtev za određivanje obima i sadržaja studije o proceni uticaja. 

Na postupak po zahtevu iz st. 2. i 3. ovog člana shodno se 
primenjuju odredbe ovog zakona kojima se uređuje određivanje obima i sadržaja 
studije o proceni uticaja i odlučivanje o davanju saglasnosti na studiju o proceni 
uticaja.
*Službeni glasnik RS, broj 36/2009
4. Način obaveštavanja javnosti 
Član 29.
Nadležni organ je dužan da o svojim odlukama iz člana 10. 
st. 1. i 4, člana 14. st. 1. i 4, čl. 20. i 25. ovog zakona obavesti javnost 
putem najmanje jednog lokalnog lista na svakom od službenih jezika koji izlazi na 
području koje će biti zahvaćeno uticajem planiranog projekta, odnosno 
aktivnosti.
Nadležni organ obaveštava zainteresovane organe i 
organizacije u pisanoj formi.
Obaveštavanje iz st. 1. i 2. ovog člana može se vršiti i 
putem elektronskih medija.
5. Procena uticaja zatečenog stanja na životnu sredinu
Član 30.
Nosilac izvedenog projekta za koji se po odredbama 
ovog zakona vrši procena uticaja, a koji je izgrađen bez odobrenja za izgradnju 
ili se koristi bez odobrenja za upotrebu, dužan je da podnese zahtev za:
1) davanje saglasnosti na studiju o proceni uticaja 
zatečenog stanja na životnu sredinu (u daljem tekstu: studija zatečenog stanja) za 
projekte iz člana 4. stav 1. tačka 1) ovog zakona;
2) odlučivanje o potrebi procene uticaja zatečenog 
stanja za projekte iz člana 4. stav 1. tačka 2) ovog zakona.
Uz zahtev iz stava 1. ovog člana podnosi se:
1) kopija prijave objekta izgrađenog bez odobrenja za 
izgradnju i obaveštenje o mogućnostima usklađivanja objekta sa urbanističkim 
planom, odnosno o uslovima za izdavanje odobrenja za izgradnju;
2) izvod iz projekta izvedenog objekta;
3) izveštaj ovlašćene organizacije sa podacima o 
emisijama i izveštaj o rezultatima merenja i ispitivanja činilaca životne sredine 
na koje projekat utiče koji nisu stariji od šest meseci;
4) grafički prikaz mikro i makro lokacije;
5) dokaz o uplati republičke administrativne takse.
Studija zatečenog stanja izrađuje se na osnovu 
projekta izvedenog objekta, podataka o emisiji i rezultata merenja i ispitivanja 
činilaca životne sredine i ima sadržaj propisan ovim zakonom za studiju o 
proceni uticaja.
Nadležni organ odlučuje o potrebi izrade studije 
zatečenog stanja i o davanju saglasnosti ili odbijanju zahteva za davanje 
saglasnosti na studiju zatečenog stanja po postupku propisanom ovim zakonom.
*Službeni glasnik RS, broj 36/2009
6. Provera ispunjenosti uslova iz saglasnosti na procenu 
uticaja
Član 31.
U postupku tehničkog pregleda za projekte za koje je data 
saglasnost na studiju o proceni uticaja utvrđuje se da li su ispunjeni uslovi iz 
odluke o davanju saglasnosti na studiju o proceni uticaja, u skladu sa zakonom 
kojim se uređuje izgradnja objekata.
Nadležni organ koji je vodio postupak procene uticaja 
imenuje lice koje učestvuje u radu komisije za tehnički pregled.
Lice iz stava 2. ovog člana može biti zaposleno ili 
postavljeno u nadležnom organu, odnosno u drugom organu i organizaciji ili 
nezavisni stručnjak koji poseduje dokaze o kvalifikaciji za učešće u radu 
tehničke komisije iz člana 22. ovog zakona.
Upotrebna dozvola ne može se izdati ako lice iz stava 2. 
ovog člana ne potvrdi da su ispunjeni uslovi iz odluke o davanju saglasnosti na 
studiju o proceni uticaja.
*Službeni glasnik RS, broj 36/2009
7. Obaveštavanje o mogućim prekograničnim uticajima
Član 32.
Ako projekat može imati značajan uticaj na životnu sredinu 
druge države ili ako država čija životna sredina može biti značajno ugrožena to 
zatraži, Ministarstvo u što kraćem roku, a najkasnije kada ono ili nadležni 
organ bude obavestio svoju javnost, dostavlja drugoj državi na mišljenje obaveštenja 
o:
1) projektu zajedno sa svim dostupnim podacima o njegovim 
mogućim uticajima;
2) prirodi odluke koja može biti doneta;
3) roku u kome druga država može da saopšti svoju nameru da 
učestvuje u postupku procene uticaja.
O odluci o davanju saglasnosti na studiju o proceni uticaja 
ili o odbijanju zahteva za davanje saglasnosti Ministarstvo obaveštava državu koja 
je učestvovala u postupku procene uticaja dostavljanjem obaveštenja o sadržini 
odluke i uslovima koji su određeni; glavnim razlozima na kojima je odluka 
zasnovana, uključujući razloge o prihvatanju ili odbijanju pribavljenih mišljenja 
zainteresovanih organa, organizacija i zainteresovane javnosti; po potrebi, 
najvažnijim merama koje je nosilac projekta dužan da preduzima u cilju 
sprečavanja, smanjenja ili otklanjanja štetnih uticaja na životnu sredinu.
O primljenim obaveštenjima o prekograničnim uticajima 
predloženog projekta druge države Ministarstvo obaveštava javnost.
Pribavljena mišljenja zainteresovane javnosti Ministarstvo 
uzima u obzir prilikom davanja mišljenja nadležnom organu druge države.
8. Troškovi nosioca projekta
Član 33.
Nosilac projekta snosi troškove izrade, izmene i dopune i 
ažuriranja studije o proceni uticaja, izrade studije zatečenog stanja, 
obaveštavanja i učešća javnosti u postupku procene uticaja i rada tehničke 
komisije.
Visinu troškova rada tehničke komisije utvrđuje 
ministar.
*Službeni glasnik RS, broj 36/2009
9. Obaveza vođenja evidencije
Član 34.
Nadležni organ vodi evidenciju o sprovedenim postupcima i 
donetim odlukama kao javnu knjigu.
Ministar propisuje sadržinu, izgled i način vođenja javne 
knjige.
10. Shodna primena zakona
*Službeni glasnik RS, broj 36/2009
Član 34a
Na pitanja pokretanja, vođenja i okončanja postupka 
procene uticaja koja nisu uređena ovim zakonom shodno se primenjuju odredbe 
zakona kojim se uređuje opšti upravni postupak.
*Službeni glasnik RS, broj 36/2009
III. NADZOR
Član 35.
Nadzor nad primenom odredaba ovog zakona i propisa donetih 
na osnovu njega vrši Ministarstvo.
Inspekcijski nadzor vrši Ministarstvo preko inspektora za 
zaštitu životne sredine (u daljem tekstu: inspektor) u okviru delokruga utvrđenog 
ovim zakonom.
Prava i dužnosti inspektora
Član 36.
U vršenju inspekcijskog nadzora inspektor ima pravo i 
dužnost da utvrđuje:
1) da li je izvršena obaveza podnošenja zahteva za dobijanje 
saglasnosti na procenu uticaja za projekte iz člana 4. stav 1. tač. 1) ovog 
zakona;
2) da li je izvršena obaveza podnošenja zahteva za 
odlučivanje o potrebi procene uticaja za projekte iz člana 4. stav 1 tač. 2) ovog 
zakona;
3) da li je izvršena obaveza nosioca projekta iz odluke o 
davanju saglasnosti na studiju procene uticaja;
4) da li je izvršena obaveza nosioca izvedenog projekta za 
podnošenje zahteva za odlučivanje o potrebi izrade studije zatečenog stanja i o 
davanju saglasnosti ili odbijanju zahteva za davanje saglasnosti na studiju 
zatečenog stanja; 
5) da li je izvršena obaveza nosioca izvedenog projekta iz 
odluke o saglasnosti na studiju zatečenog stanja.
Ovlašćenja inspektora za zaštitu životne sredine
Član 37.
U vršenju poslova inspekcijskog nadzora inspektor je 
ovlašćen da:
1) naloži podnošenje zahteva za pokretanje postupka 
procene uticaja;
2) naloži podnošenje zahteva za pokretanje postupka 
procene uticaja zatečenog stanja;
3) zabrani izvođenje projekta i obavljanje delatnosti dok se 
ne pribavi saglasnost nadležnog organa na studiju o proceni uticaja;
4) naloži ispunjenje uslova i sprovođenje mera utvrđenih u odluci o davanju 
saglasnosti na studiju o proceni uticaja i odluci o davanju saglasnosti na 
studiju zatečenog stanja, odnosno odluci kojom se 
utvrđuju minimalni uslovi zaštite životne sredine;
5) zabrani obavljanje delatnosti do ispunjenja uslova i 
sprovođenja mera utvrđenih u odluci o davanju saglasnosti na studiju o proceni 
uticaja i odluci o davanju saglasnosti na studiju zatečenog stanja;
5a) zabrani obavljanje delatnosti ako je odbijen zahtev 
za davanje saglasnosti na studiju zatečenog stanja;
6) podnese prijavu protiv pravnog lica i odgovornog lica u 
pravnom licu za učinjeni privredni prestup po odredbama ovog zakona;
7) podnese prijavu protiv fizičkog lica i odgovornog lica u 
pravnom licu za učinjeni prekršaj po odredbama ovog zakona.
Protiv rešenja inspektora iz stava 1. tač. 1) do 5a) može 
se u roku od 15 dana od dana prijema rešenja izjaviti žalba ministru. 

*Službeni glasnik RS, broj 36/2009
Saradnja nadležnih inspekcijskih i drugih organa
Član 38.
Ako u toku vršenja inspekcijskog nadzora inspektor zaštite 
životne sredine oceni da su povređeni drugi zakoni dužan je da bez odlaganja 
obavesti organ nadležan za sprovođenje tih zakona. 
Poveravanje inspekcijskog nadzora
Član 39.
Autonomnoj pokrajini i jedinici lokalne samouprave 
poveravaju se poslovi inspekcijskog nadzora nad primenom odredaba ovog zakona za 
projekte za koje je organ autonomne pokrajine, odnosno lokalne samouprave 
nadležan za vođenje postupka procene uticaja. 
Protiv rešenja inspektora iz stava 1. ovog člana može se 
izjaviti žalba ministru u roku od 15 dana od dana prijema rešenja.
IV. КAZNENE ODREDBE
Privredni prestup
Član 40.
Novčanom kaznom od 150.000 do 3.000.000 dinara kazniće se 
za privredni prestup pravno lice – nosilac projekta ako:
1) pristupi izvođenju projekta bez saglasnosti nadležnog 
organa na studiju o proceni uticaja (član 5);
2) ne ispuni uslove ili ne sprovede mere iz odluke o davanju 
saglasnosti na studiju procene uticaja (član 24. stav 2);
3) ne pribavi saglasnost nadležnog organa na studiju 
zatečenog stanja (član 30. stav 1).
Za privredni prestup iz stava 1. ovog člana kazniće se i 
odgovorno lice u pravnom licu – nosiocu projekta novčanom kaznom od 30.000 do 
200.000 dinara.
Zaštitne mere
Član 41.
Za privredni prestup iz člana 40. ovog zakona, pored 
propisane novčane kazne, pravnom licu se može izreći mera zabrane obavljanja 
određene delatnosti, a odgovornom licu mera zabrane vršenja određene dužnosti u 
trajanju do pet godina.
Prekršajna odgovornost nosioca projekta
Član 42.
Novčanom kaznom od 30.000 do 1.000.000 dinara kazniće se za 
prekršaj pravno lice – nosilac projekta ako:
1) ne podnese zahtev za odlučivanje o potrebi procene 
uticaja (član 8);
2) ne podnese zahtev za saglasnost na studiju o proceni 
uticaja (član 16).
Za prekršaj iz stava 1. ovog člana kazniće se i odgovorno 
lice u pravnom licu – nosiocu projekta novčanom kaznom 
od 10.000 do 50.000 
dinara.
*Službeni glasnik RS, broj 36/2009
Prekršajna odgovornost odgovornog lica u nadležnom organu
Član 43.
Novčanom kaznom od 10.000 do 50.000 dinara kazniće se za 
prekršaj odgovorno lice u nadležnom organu ako:
1) ne donese odluku o potrebi izrade studije o proceni 
uticaja, odluku o obimu i sadržini studije o proceni uticaja i odluku o davanju 
saglasnosti na studiju o proceni uticaja protivno odredbama ovog zakona (čl. 10, 
14. i 24);
2) ne stavi na uvid dokumentaciju o sprovedenom postupku 
procene uticaja (član 20);
3) ne sprovodi postupak prekograničnog obaveštavanja (član 
32);
4) ne vodi propisane evidencije (član 34).
*Službeni glasnik RS, broj 36/2009
V. PRELAZNE I ZAVRŠNE ODREDBE
Rok za podnošenje zahteva za dobijanje saglasnosti na studiju 
zatečenog stanja
Član 44.
Nosilac izvedenog projekta iz člana 4. stav 1. tačka 1) 
ovog zakona dužan je da u roku od godinu dana od dana stupanja na snagu ovog 
zakona podnese nadležnom organu zahtev za dobijanje saglasnosti na studiju 
zatečenog stanja.
Nosilac izvedenog projekta iz člana 4. stav 1. tačka 2) 
ovog zakona dužan je da u roku od šest meseci od dana stupanja na snagu ovog 
zakona podnese nadležnom organu zahtev za odlučivanje o potrebi izrade studije 
zatečenog stanja.
Rešavanje ranije podnetih zahteva
Član 45.
Rešavanje zahteva podnetih do dana stupanja na snagu ovog 
zakona okončaće se po odredbama Zakona o zaštiti životne sredine („Službeni 
glasnik RS", br. 66/91, 83/92, 53/93, 67/93, 48/94 i 53/95).
Prestanak važnosti propisa
Član 46.
Do donošenja akta iz člana 4. stav 1. i člana 17. stav 4. 
ovog zakona primenjivaće se Pravilnik o analizi uticaja objekata, odnosno radova 
na životnu sredinu („Službeni glasnik RS", broj 61/92) i Pravilnik o uslovima i 
kriterijumima za izradu analize uticaja objekata i radova na životnu sredinu 
(„Službeni glasnik RS", broj 49/01).
Završna odredba
Član 47.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije".
ODREDBE КOJE NISU UNETE U “PREČIŠĆEN TEКST” ZAКONA
Zakon o izmenama i dopunama Zakona o proceni uticaja na 
životnu sredinu: "Službeni glasnik RS", broj 36/2009-58
Član 28.
Postupci započeti do dana stupanja na snagu ovog zakona 
okončaće se po propisima koji su bili na snazi do dana stupanja na snagu ovog 
zakona.  
Član 29.
Nosilac projekta koji ima konačnu odluku o utvrđenoj 
potrebi procene uticaja na životnu sredinu, a do dana stupanja na snagu ovog 
zakona nije podneo zahtev za određivanje obima i sadržaja studije o proceni 
uticaja, dužan je da u roku od 60 dana od dana stupanja na snagu ovog zakona 
podnese nadležnom organu zahtev za određivanje obima i sadržaja studije o proceni 
uticaja.
Ukoliko nosilac projekta podnese zahtev za određivanje obima 
i sadržaja studije o proceni uticaja po isteku roka utvrđenog u stavu 1. ovog 
člana, nadležni organ doneće zaključak o odbacivanju zahteva.
Član 30.
Nosilac izvedenog projekta koji ima konačnu odluku o 
utvrđenoj potrebi procene uticaja zatečenog stanja, a do dana stupanja na snagu 
ovog zakona nije podneo zahtev za davanje saglasnosti na studiju zatečenog stanja, 
dužan je da u roku od 120 dana od dana stupanja na snagu ovog zakona podnese 
nadležnom organu zahtev za davanje saglasnosti na studiju zatečenog stanja.
Ukoliko nosilac projekta podnese zahtev za davanje 
saglasnosti na studiju zatečenog stanja po isteku roka utvrđenog u stavu 1. ovog 
člana, nadležni organ doneće zaključak o odbacivanju zahteva.
Član 31.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.

