



Redakcijski prečišćen tekst


ZAКON

o zaštiti prava oplemenjivača biljnih sorti

"Službeni glasnik RS", br. 41 od
2. juna 2009. godine, 88 od 24. novembra 2011.

I. OSNOVNE ODREDBE 


Predmet uređivanja

Član 1.

Ovim zakonom uređuju se uslovi, način i postupak za zaštitu prava oplemenjivača
biljnih sorti.

Zaštita prava oplemenjivača iz stava 1. ovog člana obuhvata uslove za dodeljivanje
prava oplemenjivača, postupak za dodeljivanje prava oplemenjivača, pravo
oplemenjivača (obim prava oplemenjivača, izuzeci od prava oplemenjivača, iscrpljenje
prava oplemenjivača, prethodna zaštita prava oplemenjivača), prenos prava
oplemenjivača i ustupanje prava korišćenja zaštićene sorte, prestanak prava
oplemenjivača, kao i građansko-pravnu zaštitu prava oplemenjivača.

Ovaj zakon primenjuje se na sve biljne rodove i vrste.

Značenje izraza

Član 2.

Pojedini izrazi upotrebljeni u ovom zakonu imaju sledeće značenje: 


1) 
biljna sorta (u daljem tekstu: sorta) jeste skup biljaka unutar
jedinstvene botaničke klasifikacije najniže poznate kategorije koji je, bez
obzira na to da li su uslovi za dodeljivanje prava oplemenjivača ispunjeni:


– definisan izražavanjem osobina koje su posledica uticaja datog genotipa ili
kombinacije genotipova,

– različit od drugog skupa biljaka po izražavanju najmanje jedne od datih osobina,


– koji predstavlja jedinicu u odnosu na mogućnost sorte za umnožavanje bez
promena;


2) brisana je (vidi član 1.
Zakona - 88/2011-65)

3) 
zaštićena sorta jeste sorta koja je zaštićena u skladu sa odredbama
ovog zakona;

4) 
lice jeste fizičko ili pravno lice;

5) 
domaće lice jeste lice koje ima prebivalište, odnosno sedište u Republici
Srbiji;

6) strano lice jeste lice koje ima prebivalište, odnosno sedište izvan
teritorije Republike Srbije;

7) 
oplemenjivač jeste:

– lice koje je stvorilo ili otkrilo i razvilo novu sortu, 


– poslodavac lica koje je u radnom odnosu stvorilo ili otkrilo i razvilo novu
sortu ili lica koje je po njegovom ovlašćenju obavilo posao,

– lice koje je pravni sledbenik lica koje je stvorilo ili otkrilo i razvilo
novu sortu ili njegovog poslodavca;

8) 
pravo oplemenjivača jeste pravo koje se oplemenjivaču dodeljuje u skladu
sa odredbama ovog zakona;

9) 
nosilac prava oplemenjivača jeste oplemenjivač kome je dodeljeno pravo
oplemenjivača;

10) 
Registar zahteva za dodeljivanje prava oplemenjivača biljnih sorti jeste
registar u koji se upisuju uredno podneti zahtevi za dodeljivanje prava
oplemenjivača;

11) 
Registar zaštićenih biljnih sorti jeste registar u koji se upisuju
zaštićene sorte i dodeljeno pravo oplemenjivača;

12) Registar prenesenih prava oplemenjivača jeste registar u koji se
upisuju prenesena prava oplemenjivača;

13) 
Registar ugovora o licenci jeste registar u koji se upisuju
ustupljena prava iskorišćavanja zaštićene sorte;

14) 
UPOV jeste Međunarodna unija za zaštitu novih biljnih sorti.

Stručni savet za zaštitu prava oplemenjivača
biljnih sorti

Član 3.

Poslove zaštite prava oplemenjivača koji su određeni ovim zakonom u Republici
Srbiji obavlja ministarstvo nadležno za poslove poljoprivrede (u daljem tekstu:
Ministarstvo).

Radi praćenja stanja u oblasti zaštite prava oplemenjivača, razmatranja stručnih
pitanja, davanja stručnih mišljenja i predloga, kao i učešća u realizaciji
projektnih zadataka u oblasti zaštite prava oplemenjivača, ministar nadležan za
poslove poljoprivrede (u daljem tekstu: ministar), u skladu sa propisima kojima
se uređuje državna uprava, rešenjem osniva posebnu radnu grupu – Stručni savet
za zaštitu prava oplemenjivača biljnih sorti (u daljem tekstu: Stručni savet). 


Položaj oplemenjivača u pogledu prava na
zaštitu prava oplemenjivača

Član 4.

Pravo oplemenjivača dodeljuje se oplemenjivaču sorte. 


Ako su dva ili više oplemenjivača zajedno 

stvorili ili otkrili i razvili sortu imaju jednako pravo na zaštitu prava oplemenjivača.

Ako su dva ili više oplemenjivača, nezavisno jedan od drugog, 
stvorili ili otkrili i razvili sortu, pravo oplemenjivača ima oplemenjivač koji je prvi podneo
zahtev za dodeljivanje prava oplemenjivača biljne sorte.
*Službeni glasnik RS, 
broj 88/2011

Položaj stranog lica u pogledu zaštite
prava oplemenjivača

Član 5.

Strana lica u pogledu zaštite prava oplemenjivača u Republici Srbiji imaju ista
prava kao i domaća lica, ako to proizlazi iz međunarodnih ugovora koji
obavezuju Republiku Srbiju.

Strano lice u postupku zaštite prava oplemenjivača mora da zastupa ovlašćeni
zastupnik koji ima sedište u Republici Srbiji.

II. USLOVI ZA DODELJIVANJE PRAVA OPLEMENJIVAČA


Opšti uslovi za dodeljivanje prava
oplemenjivača

Član 6.

Pravo oplemenjivača dodeljuje se ako je sorta nova, različita, uniformna,
stabilna i ako ispunjava uslove za davanje imena sorte, u skladu sa odredbama
ovog zakona.

Novitet sorte

Član 7.

Sorta se smatra novom ako na dan podnošenja zahteva za dodeljivanje prava
oplemenjivača biljne sorte reprodukcioni ili ubrani materijal te sorte nije
prodat ili na drugi način otuđen od strane oplemenjivača ili uz njegovu
saglasnost, a radi njenog korišćenja u Republici Srbiji duže od jedne godine ili
na teritoriji druge države duže od četiri godine, odnosno duže od šest godina u
slučaju vinove loze, drvenastih voćnih vrsta i ostalog drveća.

Sorta iz stava 1. ovog člana smatra se novom i ako je otuđena na neki od
sledećih načina:

1) ugovorom o prenosu prava na sortu pravnom sledbeniku; 


2) ugovorom o otuđenju materijala sorte između privrednih društava povezanih 
kapitalom gde je jedno od tih privrednih društava vlasnik drugog ili između 
privrednih društava koja su u vlasništvu trećeg privrednog društva, pod uslovom 
da otuđenje materijala sorte nije u svrhu korišćenja sorte;
3) ugovorom na osnovu koga se u ime oplemenjivača 
umnožava reprodukcioni materijal sorte i na osnovu koga se vlasništvo umnoženog 
materijala vraća oplemenjivaču;

4) ugovorom na osnovu koga se preduzimaju ispitivanja na oglednom polju i u
laboratoriji, radi vrednovanja sorte.

Sorta iz stava 1. ovog člana smatra se novom i ako je raspolaganje tom sortom od
strane oplemenjivača rezultat predstavljanja te sorte na izložbama koje su zvanično
priznate u smislu Кonvencije o međunarodnim izložbama zaključene 22. novembra
1928. godine u Parizu.
*Službeni glasnik RS, 
broj 88/2011

Različitost sorte

Član 8.

Sorta se smatra različitom ako se jasno razlikuje
u odnosu
na bilo koju drugu sortu čije je postojanje opštepoznato u vreme podnošenja
zahteva za dodeljivanje prava oplemenjivača biljne sorte.

Ako je podnet zahtev za dodeljivanje prava oplemenjivača biljne sorte ili zahtev za
upis neke sorte u zvanični registar sorti u bilo kojoj državi ili međuvladinoj
organizaciji, takva sorta smatra se opštepoznatom od dana podnošenja zahteva,
pod uslovom da je na osnovu takvog zahteva dodeljeno pravo oplemenjivača, odnosno
odobren upis takve sorte u zvanični registar sorti.

Ministar propisuje metode ispitivanja različitosti sorte.
*Službeni glasnik RS, 
broj 88/2011

Uniformnost sorte

Član 9.

Sorta se smatra uniformnom ako je dovoljno ujednačena u 
izražavanju relevantnih osobina, s obzirom na odstupanja koja se mogu
očekivati zbog osobenosti njenog umnožavanja.

Ministar propisuje metode ispitivanja uniformnosti sorte.
*Službeni glasnik RS, 
broj 88/2011

Stabilnost sorte

Član 10.

Sorta se smatra stabilnom ako 
njene relevantne osobine ostaju nepromenjene i posle ponovljenog umnožavanja ili u slučaju
pojedinačnog ciklusa umnožavanja posle svakog takvog ciklusa.

Ministar propisuje metode ispitivanja stabilnosti sorte.
*Službeni glasnik RS, 
broj 88/2011

Ime sorte

Član 11.

Sorta se označava imenom koje je njena svojstvena oznaka. 


Ime sorte: 


1) mora biti takvo da se na osnovu njega može izvršiti identifikacija sorte; 


2) ne može se sastojati samo od brojeva, osim u slučaju kada takav način
označavanja sorte predstavlja uobičajenu praksu;

3) mora biti takvo da ne dovodi u zabunu ili prouzrokuje nedoumice u pogledu 
osobina, vrednosti ili identiteta sorte, odnosno identiteta oplemenjivača, a 
naročito se mora razlikovati od svakog imena koje na teritoriji drugih članica 
UPOV-a nosi neka druga sorta koja pripada istoj ili bliskoj biljnoj vrsti;

4) brisana
je (vidi član 7. Zakona - 88/2011-65)

5) brisana
je (vidi član 7. Zakona - 88/2011-65)
6)

brisana
je (vidi član 7. Zakona - 88/2011-65)

7) ne sme biti nepodesno za upotrebu u Republici Srbiji. 


Ako je sorta zaštićena u članici 
UPOV-a ili ako je zahtev za dodeljivanje prava
oplemenjivača biljne sorte za istu sortu podnet u članici UPOV-a, oplemenjivač
koji podnosi zahtev za dodeljivanje prava oplemenjivača biljne sorte u Republici
Srbiji može predložiti samo ime sorte koje je već predloženo ili upisano u
registar u toj članici UPOV-a.

Na ranije stečena prava trećih lica ne sme se uticati. Ako se zbog ranije stečenog prava trećeg lica korišćenje imena sorte
zabrani licu koje je u obavezi da ga koristi, Ministarstvo će zahtevati od
oplemenjivača da predloži drugo ime za sortu.

Ministar propisuje biljne vrste koje se smatraju međusobno bliskim.
*Službeni glasnik RS, 
broj 88/2011

Predlaganje imena sorte

Član 12.

Oplemenjivač je dužan da u zahtevu za dodeljivanje prava oplemenjivača biljne sorte
predloži ime sorte.

Ministarstvo obaveštava nadležne organe svih članica 
UPOV-a o pitanjima koja se
odnose na ime sorte, a naročito o predlogu, registraciji i ukidanju imena sorte.


Nadležni organi članica 
UPOV-a mogu svoje primedbe na ime sorte da
dostave Ministarstvu.
*Službeni glasnik RS, 
broj 88/2011

Ukidanje registrovanog imena sorte

Član 13.

Ministarstvo će ukinuti registrovano ime sorte ako je ono u suprotnosti sa
odredbama člana 11. ovog zakona, kao i na osnovu odluke suda o zabrani
korišćenja takvog imena.

Ako je ime sorte ukinuto, Ministarstvo o tome obaveštava oplemenjivača i poziva
ga da predloži novo ime sorte u roku od 60 dana od dana prijema obaveštenja. 

*Službeni glasnik RS, 
broj 88/2011

Obaveza korišćenja registrovanog imena sorte

Član 14.

Lice koje nudi na prodaju ili stavlja u promet reprodukcioni materijal zaštićene
sorte dužno je da koristi registrovano ime te sorte.

Obaveza korišćenja registrovanog imena sorte ne prestaje istekom perioda trajanja
prava oplemenjivača na zaštićenu sortu iz člana 23. ovog zakona, osim u slučaju
kada ranije stečena prava trećih lica onemogućavaju korišćenje tog imena.


Кada se zaštićena sorta nudi na prodaju ili stavlja u promet dozvoljeno je uz
registrovano ime te sorte koristiti i zaštitni znak, trgovački naziv ili drugu
sličnu oznaku, pod uslovom da ime sorte ostaje lako prepoznatljivo.

III. POSTUPAК ZA DODELJIVANJE PRAVA
OPLEMENJIVAČA BILJNE SORTE

Zahtev za dodeljivanje prava oplemenjivača
biljne sorte

Član 15.

Postupak za dodeljivanje prava oplemenjivača biljne sorte pokreće se na osnovu
zahteva za dodeljivanje prava oplemenjivača biljne sorte koji oplemenjivač, odnosno
njegov ovlašćeni zastupnik podnosi Ministarstvu (u daljem tekstu: zahtev za
dodeljivanje prava oplemenjivača).

Uz zahtev iz stava 1. ovog člana oplemenjivač, odnosno njegov ovlašćeni zastupnik
dužan je da dostavi dokumentaciju o stvaranju sorte i predlog imena sorte, a na
zahtev Ministarstva dužan je da dostavi i odgovarajuće uzorke reprodukcionog
materijala sorte radi ispitivanja, u cilju utvrđivanja ispunjenosti uslova za
dodeljivanje prava oplemenjivača.

Materijal sorte za koju je podnet zahtev za dodeljivanje prava oplemenjivača i
priložena dokumentacija smatraju se službenom tajnom i sa njima se postupa kao
sa poverljivim podacima.

Ministar propisuje obrazac i sadržinu zahteva za dodeljivanje prava oplemenjivača,
kao i potrebnu dokumentaciju, količinu i način dostavljanja uzoraka iz stava 2.
ovog člana.

Ispitivanje urednosti zahteva za dodeljivanje
prava oplemenjivača

Član 16.

Po prijemu zahteva za dodeljivanje prava oplemenjivača, Ministarstvo utvrđuje da
li je zahtev uredan i da li ispunjava uslove propisane ovim zakonom.

Ako utvrdi da zahtev nije uredan, Ministarstvo će, uz navođenje razloga, pozvati 
oplemenjivača, odnosno njegovog ovlašćenog zastupnika da
u roku od 60 dana od
dana prijema obaveštenja otkloni utvrđene nedostatke.

Ako oplemenjivač, odnosno njegov ovlašćeni zastupnik u određenom roku ne otkloni
nedostatke, ministar će zahtev zaključkom odbaciti.

Zaključak iz stava 3. ovog člana je konačan i protiv njega se može pokrenuti
upravni spor.
*Službeni glasnik RS, 
broj 88/2011

Upis zahteva za dodeljivanje prava
oplemenjivača i predloženog imena sorte u Registar zahteva

Član 17.

Zahtev za dodeljivanje prava oplemenjivača za koji Ministarstvo utvrdi da je
uredan i predloženo ime sorte upisuju se u Registar zahteva za dodeljivanje prava
oplemenjivača biljnih sorti (u daljem tekstu: Registar zahteva), koji vodi
Ministarstvo i objavljuju na internet stranici Ministarstva.

Izuzetno od stava 1. ovog člana, predloženo ime sorte neće se upisati u
Registar zahteva, odnosno objaviti na internet stranici Ministarstva ako se
utvrdi da je predloženo ime nepodesno za upotrebu u Republici Srbiji.


U slučaju iz stava 2. ovog člana Ministarstvo će od oplemenjivača zatražiti da
predloži drugo ime sorte u roku od tri meseca.

Ministar će rešenjem odbiti predlog za ime sorte, ako utvrdi da je predloženo
ime u suprotnosti sa odredbama člana 11. ovog zakona.

Registar zahteva naročito sadrži: 


1) ime i prezime oplemenjivača, odnosno njegovog ovlašćenog zastupnika; 


2) adresu prebivališta, odnosno sedišta oplemenjivača, odnosno njegovog
ovlašćenog zastupnika;

3) predloženo ime sorte i biljnu vrstu; 


4) datum i vreme podnošenja zahteva za dodeljivanje prava oplemenjivača. 


Podaci iz Registra zahteva su javni, osim podataka koji se smatraju poverljivim
u skladu sa članom 15. stav 3. ovog zakona.

Rešenje ministra iz stava 4. ovog člana je konačno i protiv njega se može
pokrenuti upravni spor.

Ministar propisuje bližu sadržinu i način vođenja Registra zahteva.

Pravo prioriteta na dodeljivanje prava
oplemenjivača

Član 18.

Oplemenjivač koji je uredno podneo zahtev za dodeljivanje prava oplemenjivača kod
nadležnog organa druge članice UPOV-a (u daljem tekstu: prvi zahtev) ima pravo
prioriteta na dodeljivanje prava oplemenjivača u Republici Srbiji u periodu od 12
meseci od dana podnošenja prvog zahteva, s tim što se dan podnošenja prvog
zahteva ne računa u ovaj period.

Radi sticanja prava prioriteta na dodeljivanje prava oplemenjivača oplemenjivač je
dužan da se prilikom podnošenja zahteva za dodeljivanje prava oplemenjivača pozove
na prioritet prvog zahteva i da u roku od tri meseca od dana podnošenja zahteva
za dodeljivanje prava oplemenjivača Ministarstvu dostavi:

1) dokaz o danu prioriteta, koji se sastoji od kopije dokumentacije podnete
prilikom podnošenja prvog zahteva, overene od strane nadležnog organa kome je
taj zahtev podnet;

2) uzorke ili druge dokaze na osnovu kojih se može utvrditi da je sorta, koja
je predmet oba zahteva, ista.

Ako Ministarstvo prizna pravo prioriteta na dodeljivanje prava oplemenjivača,
zahtev za dodeljivanje prava oplemenjivača smatra se podnetim na dan podnošenja
prvog zahteva.

Oplemenjivač može u roku od dve godine od dana isteka perioda korišćenja prava
prioriteta na dodeljivanje prava oplemenjivača, a u slučaju da je prvi zahtev
odbijen ili povučen, u roku od 12 meseci od dana odbijanja ili povlačenja prvog
zahteva, da dostavi Ministarstvu sve potrebne podatke, dokumentaciju ili
materijal koji je potreban za ispitivanje sorte.

Razmatranje zahteva za dodeljivanje prava
oplemenjivača

Član 19.

U postupku razmatranja zahteva za dodeljivanje prava oplemenjivača Ministarstvo
vrši ispitivanje sorte .

Ministarstvo može poslove ispitivanja sorte iz stava 1. ovog člana poveriti
pravnom licu koje u pogledu kadrova, opreme i uređaja ispunjava uslove za vršenje
tih ispitivanja, ili da prihvati rezultate već obavljenih ispitivanja sorte
. 


Ministarstvo sa pravnim licem iz stava 2. ovog člana zaključuje ugovor radi
ispitivanja sorti.

Ministarstvo može koristiti rezultate tehničkog ispitivanja sorte obavljenih u
drugoj članici UPOV-a.

Ministar rešenjem utvrđuje ispunjenost uslova iz stava 2. ovog člana. 


Rešenje iz stava 5. ovog člana je konačno i protiv njega se može pokrenuti
upravni spor.

Ministar propisuje bliže uslove koje treba da ispunjava pravno lice iz stava 2.
ovog člana za vršenje ispitivanja sorte.
*Službeni glasnik RS, 
broj 88/2011

Prigovor na predlog imena sorte

Član 20.

Lice koje smatra da predloženo ime sorte ne ispunjava uslove u pogledu imena
zaštićene sorte može da podnese Ministarstvu prigovor na predlog imena koje je
upisano u Registar zahteva i objavljeno na internet stranici Ministarstva, u
roku od tri meseca od dana objavljivanja predloženog imena sorte.

Ministarstvo će prigovor iz stava 1. ovog člana uputiti oplemenjivaču i pozvati
ga da u roku od 30 dana od dana prijema obaveštenja dostavi odgovor na prigovor.


U odgovoru na prigovor oplemenjivač može da predloži novo ime sorte. 


Ako predloženo ime nije u skladu sa odredbama ovog zakona, Ministarstvo će
oplemenjivaču naložiti da u roku od 60 dana od dana prijema prigovora dostavi
predlog novog imena sorte.

Ako oplemenjivač u propisanom roku ne dostavi predlog novog imena sorte,
ministar će zahtev za dodeljivanje prava oplemenjivača zaključkom odbaciti.


Zaključak iz stava 5. ovog člana je konačan i protiv njega se može pokrenuti
upravni spor.


*Službeni glasnik RS, 
broj 88/2011

Prigovor na upis zahteva za dodeljivanje
prava oplemenjivača u Registar zahteva


Član 21.

Lice koje smatra da sorta nije nova, različita, uniformna i stabilna ili da
oplemenjivaču ne pripada pravo oplemenjivača, može da podnese Ministarstvu
prigovor na upis zahteva za dodeljivanje prava oplemenjivača u Registar zahteva, u
roku od dana objavljivanja zahteva za dodeljivanje prava oplemenjivača do dana
donošenja rešenja o dodeljivanju prava oplemenjivača ili odbijanju zahteva za
dodeljivanje prava oplemenjivača.

Podnosilac prigovora iz stava 1. ovog člana dužan je da na zahtev Ministarstva,
u roku od 60 dana dostavi dodatne podatke i dokumentaciju na kojima se zasniva
njegov prigovor.

Ako podnosilac prigovora ne postupi po zahtevu iz stava 2. ovog člana, ministar
će prigovor zaključkom odbaciti.

Ako prigovor sadrži sve potrebne podatke i dokumentaciju Ministarstvo je dužno
da prigovor razmotri i da u roku od 30 dana dostavi odgovor na prigovor.


Ministarstvo može obaviti dodatna ispitivanja sorte za utvrđivanje navoda iz
prigovora.

Zaključak iz stava 3. ovog člana je konačan i protiv njega se može pokrenuti
upravni spor.
*Službeni glasnik RS, 
broj 88/2011

Rešenje o dodeljivanju prava oplemenjivača

Član 22.

Na osnovu rezultata ispitivanja i predloga Stručnog saveta ministar donosi
rešenje o dodeljivanju prava oplemenjivača ili odbijanju zahteva za dodeljivanje prava
oplemenjivača, u roku od 30 dana od dana davanja predloga od strane Stručnog
saveta.

Rešenjem o dodeljivanju prava oplemenjivača iz stava 1. ovog člana odobrava se ime
sorte.

Rešenjem iz stava 1. ovog člana može se odlučiti i o prigovoru na predlog imena,
odnosno prigovoru na upis zahteva za dodeljivanje prava oplemenjivača u Registar
zahteva.

Sorta za koju je oplemenjivaču dodeljeno pravo oplemenjivača upisuje se u Registar
zaštićenih biljnih sorti, koji vodi Ministarstvo.

Registar zaštićenih biljnih sorti naročito sadrži: 


1) ime sorte i biljnu vrstu; 


2) ime i prezime oplemenjivača; 


3) adresu prebivališta, odnosno sedišta oplemenjivača; 


4) datum dodeljivanja prava oplemenjivača. 


Podaci iz Registra zaštićenih biljnih sorti su javni. 


Spisak zaštićenih sorti sa podacima o imenu sorte i biljnoj vrsti, oplemenjivaču,
njegovom prebivalištu, odnosno sedištu, broju i datumu rešenja o dodeljivanju prava
oplemenjivača i drugim podacima objavljuje se u „Službenom glasniku Republike
Srbije”.

Rešenje ministra iz stava 1. ovog člana je konačno i protiv njega se može
pokrenuti upravni spor.

Ministar propisuje bližu sadržinu i način vođenja Registra zaštićenih biljnih
sorti.

Trajanje prava oplemenjivača

Član 23.

Pravo oplemenjivača na zaštićenu sortu traje 25 godina, a za krompir, vinovu
lozu, drvenaste voćne vrste i ostalo drveće 30 godina od dana dodeljivanja prava
oplemenjivača.

Pod danom dodeljivanja prava oplemenjivača smatra se dan donošenja rešenja o
dodeljivanju prava oplemenjivača.

Dostavljanje uzoraka reprodukcionog
materijala sorte

Član 24.

Svaki nosilac prava oplemenjivača dužan je da u toku trajanja perioda zaštite
prava oplemenjivača iz člana 23. ovog zakona, na zahtev Ministarstva, dostavi
uzorke reprodukcionog materijala sorte za koju mu je dodeljeno pravo
oplemenjivača.

IV. PRAVO OPLEMENJIVAČA 


Obim prava oplemenjivača

Član 25.

Oplemenjivač ima pravo da njegovo ime, odnosno naziv bude naznačen u zahtevu za
dodeljivanje prava oplemenjivača, spisima, registrima, ispravama i publikacijama. 


Reprodukcioni materijal zaštićene sorte može da se koristi samo na osnovu ovlašćenja
nosioca prava oplemenjivača i pod uslovimai ograničenjima* koje je nosilac prava oplemenjivača
odredio, i to za aktivnosti koje se odnose na:

1) proizvodnju ili reprodukciju, odnosno umnožavanje zaštićene sorte; 


2) kondicioniranje za reprodukciju zaštićene sorte; 


3) ponudu zaštićene sorte na prodaju; 


4) prodaju ili drugi vid plasmana zaštićene sorte na tržištu; 


5) izvoz ili stavljanje u slobodan promet zaštićene sorte; 


6) skladištenje za bilo koju namenu navedenu u tač. 1) do 5) ovog stava. 


Aktivnosti iz stava 2. ovog člana koje se odnose na ubrani materijal,
uključujući cele biljke ili delove biljaka, koji je dobijen neovlašćenim
korišćenjem reprodukcionog materijala zaštićene sorte, mogu se vršiti samo na
osnovu ovlašćenja nosioca prava oplemenjivača, osim ako je nosilac prava
oplemenjivača imao razumne mogućnosti da koristi svoje pravo oplemenjivača u
odnosu na taj reprodukcioni materijal.

Aktivnosti iz stava 2. ovog člana koje se odnose na proizvode koji su dobijeni
direktno od ubranog materijala zaštićene sorte iz stava 3. ovog člana 
neovlašćenim korišćenjem ubranog materijala, mogu se vršiti samo na osnovu 
ovlašćenja nosioca prava oplemenjivača, osim ako je nosilac prava oplemenjivača 
imao razumne mogućnosti da koristi svoje pravo oplemenjivača u odnosu na taj ubrani materijal. 


Odredbe st. 2, 3. i 4. ovog člana odnose se i na: 


1) sorte koje su u osnovi izvedene od zaštićene sorte, pri čemu zaštićena sorta
u osnovi nije izvedena sorta;

2) sorte koje se ne mogu jasno razlikovati od zaštićene sorte; 


3) sorte čija proizvodnja zahteva ponovnu upotrebu zaštićene sorte. 


Sorta 
iz stava 5. tačka 1) ovog člana se smatra izvedenom iz druge sorte (inicijalne sorte) ako: 


1) je pretežno izvedena iz inicijalne sorte ili iz sorte koja je i sama
pretežno izvedena iz inicijalne sorte, sve dok zadržava osnovne karakteristike
koje proizilaze iz genotipa ili iz kombinacije genotipova inicijalne sorte; 


2) se jasno razlikuje od inicijalne sorte; 


3) je slična inicijalnoj sorti u ispoljavanju osnovnih osobina koje su posledica
genotipa ili kombinacije genotipova inicijalne sorte, izuzev razlika koje
proizilaze iz samog čina izvođenja.

U osnovi izvedene sorte mogu biti dobijene selekcijom nekog prirodnog ili
indukovanog mutanta ili somaklonalne varijante, selekcijom jedne individue od
biljaka inicijalne sorte, povratnim ukrštanjem ili transformacijom nastalom
genetičkim inženjeringom.
*Službeni glasnik RS, 
broj 88/2011

Izuzeci od prava oplemenjivača

Član 26.

Ovlašćenje nosioca prava oplemenjivača iz člana 25. ovog zakona nije potrebno za:


1) aktivnosti koje se preduzimaju za ličnu upotrebu i u nekomercijalne svrhe; 


2) aktivnosti koje se preduzimaju u eksperimentalne svrhe; 


3) aktivnosti koje se preduzimaju u svrhu oplemenjivanja drugih sorti i
aktivnosti iz člana 25. st. 2, 3. i 4. ovog zakona u odnosu na druge takve
sorte, izuzev sorti iz člana 25. stav 5. ovog zakona.

Za sorte biljnih vrsta koje su uključene u listu vrsta poljoprivednog bilja na koje
se odnose izuzeci od prava oplemenjivača, smatra se da pravo oplemenjivača nije
povređeno od strane poljoprivrednog proizvođača koji u okviru razumnih granica i
u skladu sa očuvanjem prava oplemenjivača, u svrhu umnožavanja na sopstvenom
imanju, koristi ubrani materijal zaštićene sorte ili sorte iz člana 25. stav 5. tač. 1) i 2) ovog zakona (u daljem tekstu: „seme sa tavana”) koji je dobio
setvom na sopstvenom imanju.

Sorte voćaka, ukrasnog bilja, povrtarskog bilja i šumskog drveća ne mogu biti
uključene u listu vrsta poljoprivrednog bilja iz stava 2. ovog člana.

Poljoprivredni proizvođači, osim malih poljoprivrednih proizvođača, dužni su da
plate nosiocu prava oplemenjivača razumnu naknadu, u skladu sa tržišnim
uslovima, za korišćenje „semena sa tavana”, koja je značajno niža od naknade za
kUPOVno seme.

Poljoprivredni proizvođači dužni su da oplemenjivaču, na njegov zahtev, dostave u
pismenoj formi potrebne podatke u vezi sa korišćenjem „semena sa tavana”.


Ministar propisuje listu vrsta poljoprivrednog bilja iz stava 2. ovog člana i
elemente za određivanje malih poljoprivrednih proizvođača iz stava 4. ovog člana.

*Službeni glasnik RS, 
broj 88/2011

Iscrpljenje prava oplemenjivača

Član 27.

Pravo oplemenjivača ne obuhvata aktivnosti koje se odnose na materijal zaštićene
sorte ili sorte iz člana 25. stav 5. ovog zakona, koji je prodat ili na drugi
način stavljen u promet na teritoriji Republike Srbije od strane oplemenjivača
ili uz njegovu saglasnost, osim ako te aktivnosti uključuju:

1) dalje umnožavanje te sorte, ili 


2) izvoz materijala te sorte 
koji može da se upotrebi za njenu reprodukciju, u državu koja ne štiti sorte biljnog roda ili vrste
kojoj ta sorta pripada, osim ako se materijal ne izvozi u svrhu konačne
upotrebe.

Pod materijalom sorte iz stava 1. ovog člana, u smislu ovog zakona, smatra se: 


1) svaka vrsta reprodukcionog materijala; 


2) ubrani materijal, uključujući cele biljke i delove biljaka; 


3) svaki proizvod dobijen direktno od ubranog materijala.

*Službeni glasnik RS, 
broj 88/2011

Prethodna zaštita prava oplemenjivača

Član 28.

Od dana objavljivanja zahteva za dodeljivanje prava oplemenjivača do dana donošenja 
rešenja o dodeljivanju prava oplemenjivača, pod uslovom da se to pravo dodeli, 
oplemenjivač se smatra nosiocem prava oplemenjivača u odnosu na svako lice koje je 
tokom ovog perioda obavljalo aktivnosti za koje je neophodno ovlašćenje nosioca 
prava oplemenjivača iz člana 25. ovog zakona, a posle dodele prava oplemenjivača, 
nosilac prava oplemenjivača može podneti tužbu protiv tog lica.
*Službeni glasnik RS, 
broj 88/2011

V. PRENOS PRAVA OPLEMENJIVAČA I USTUPANJE
PRAVA КORIŠĆENJA ZAŠTIĆENE SORTE

Prenos prava oplemenjivača

Član 29.

Nosilac prava oplemenjivača može svoje pravo oplemenjivača u odnosu na zaštićenu
sortu, u celini ili delimično, ugovorom da prenese na drugo lice.

Ugovor o prenosu prava oplemenjivača iz stava 1. ovog člana mora biti u pismenoj
formi.

Na zahtev jedne od ugovornih strana, ugovor o prenosu prava oplemenjivača iz
stava 1. ovog člana upisuje se u Registar prenesenih prava oplemenjivača, koji
vodi Ministarstvo.

Ugovor o prenosu prava oplemenjivača iz stava 1. ovog člana koji nije upisan u
Registar prenesenih prava oplemenjivača ne proizvodi pravno dejstvo prema trećim
licima.

Registar prenesenih prava oplemenjivača naročito sadrži: 


1) ime i prezime, odnosno naziv i adresu, odnosno sedište nosioca prava
oplemenjivača;

2) ime i prezime, odnosno naziv i adresu, odnosno sedište lica na koje se
prenosi pravo oplemenjivača;

3) broj i datum ugovora kojim se prenosi pravo oplemenjivača; 


4) ime sorte i biljnu vrstu. 


Podaci iz Registra prenesenih prava oplemenjivača su javni. 


Ministar propisuje bližu sadržinu i način vođenja Registra prenesenih prava
oplemenjivača.

Ustupanje prava korišćenja zaštićene sorte

Član 30.

Nosilac prava oplemenjivača može pravo korišćenja zaštićene sorte iz člana 25. 
ovog zakona (u daljem tekstu: licenca), u celini ili delimično, da ustupi drugom 
licu, na osnovu ugovora o licenci, koja može biti isključiva ili neisključiva 
licenca.

Ugovor o licenci iz stava 1. ovog člana mora biti u pismenoj formi i mora
sadržati: obim prava i vreme na koje se to pravo ustupa, kao i visinu ugovorene
naknade za korišćenje tog prava.

Na zahtev jedne od ugovornih strana, ugovor o licenci iz stava 1. ovog člana
upisuje se u Registar ugovora o licenci, koji vodi Ministarstvo.

Ugovor o licenci iz stava 1. ovog člana koji nije upisan u Registar ugovora o
licenci ne proizvodi pravno dejstvo prema trećim licima.

Registar ugovora o licenci naročito sadrži: 


1) ime i prezime, odnosno naziv i adresu, odnosno sedište nosioca prava
oplemenjivača;

2) ime i prezime, odnosno naziv i adresu, odnosno sedište lica kome se ustupa
pravo korišćenja zaštićene sorte;

3) broj i datum ugovora o licenci; 


4) ime sorte i biljnu vrstu. 


Podaci iz Registra ugovora o licenci su javni. 


Ministar propisuje bližu sadržinu i način vođenja Registra ugovora o licenci.
*Službeni glasnik RS, 
broj 88/2011

Uslovi za izdavanje obavezne licence

Član 31.

Ako nosilac prava oplemenjivača odbije da drugim licima ustupi pravo na
korišćenje zaštićene sorte ili im postavlja neopravdane uslove za takvo ustupanje,
na zahtev zainteresovanog lica ministar rešenjem može, posle razmatranja svakog
pojedinačnog slučaja, samo iz razloga opšteg interesa (nacionalne ili druge izuzetne potrebe u svrhu 
zaštite zdravlja i ishrane stanovništva i zaštite javnog interesa u oblastima od 
vitalnog značaja za društveno-ekonomski i tehnološki razvoj)* 
dati obaveznu licencu, pod uslovom da nosilac prava oplemenjivača, sam ili preko 
drugog lica, ne koristi ili nedovoljno koristi zaštićenu sortu u Republici 
Srbiji.

Zainteresovano lice iz stava 1. ovog člana može biti samo lice koje dokaže da
raspolaže mogućnostima i kapacitetima potrebnim za korišćenje zaštićene biljne
sorte.

Nosilac prava oplemenjivača biće odmah obavešten o postupku izdavanja obavezne
licence.

Obavezna licenca neće biti izdata ako nosilac prava oplemenjivača dokaže da
postoje razlozi koji opravdavaju nekorišćenje ili nedovoljno korišćenje zaštićene
sorte.

Rešenje ministra iz stava 1. ovog člana je konačno i protiv njega se može
pokrenuti upravni spor.
*Službeni glasnik RS, 
broj 88/2011

Obim i trajanje obavezne licence

Član 32. 


Obavezna licenca izdaje se 
samo iz razloga opšteg interesa, za snabdevanje tržišta Republike Srbije. 


Obim i trajanje obavezne licence ograničeni su na razloge opšteg interesa za koje 
je obavezna licenca izdata.

Obavezna licenca ne može biti isključiva. 


Obavezna licenca može se prenositi samo zajedno sa privrednim društvom, odnosno
drugim pravnim licem ili delom privrednog društva, odnosno drugog pravnog lica
u kome se koristi.
*Službeni glasnik RS, 
broj 88/2011

Naknada za korišćenje zaštićene sorte

Član 33.

Nosilac obavezne licence dužan je da nosiocu prava oplemenjivača plaća naknadu
za korišćenje zaštićene sorte, koju sporazumno određuju obe strane.

Ako se strane ne sporazumeju, visinu i način plaćanja naknade iz stava 1. ovog
člana utvrdiće nadležni sud.

Oduzimanje i produženje obavezne licence

Član 34.

Ako se promene uslovi iz člana 31. stav 1. ovog zakona pod kojima je obavezna
licenca izdata ili ako lice kome je obavezna licenca izdata prestane da
ispunjava uslove iz člana 31. stav 2. ovog zakona ministar rešenjem može da
oduzme obaveznu licencu.

Ako se utvrdi da i dalje postoje uslovi za izdavanje obavezne licence, na zahtev
zainteresovanog lica, ministar rešenjem može produžiti trajanje obavezne licence.


Rešenje ministra iz st. 1. i 2. ovog člana je konačno i protiv njega se može
pokrenuti upravni spor.

Obaveza isporuke reprodukcionog materijala
za korišćenje obavezne licence

Član 35.

Nosilac prava oplemenjivača dužan je da, na zahtev Ministarstva, isporuči licu
kome je data obavezna licenca količinu reprodukcionog materijala koja je
neophodna za korišćenje obavezne licence.

Nosilac obavezne licence dužan je da nosiocu prava oplemenjivača za isporučeni
reprodukcioni materijal plati
odgovarajuću 
naknadu koju sporazumno odrede obe strane. 


Ako se strane ne sporazumeju, visinu i način plaćanja naknade iz stava 2. ovog
člana utvrdiće nadležni sud.
*Službeni glasnik RS, 
broj 88/2011

VI. PRESTANAК PRAVA OPLEMENJIVAČA 


Prestanak prava oplemenjivača na zahtev
nosioca prava oplemenjivača

Član 36.

Pravo oplemenjivača može prestati pre isteka roka iz člana 23. ovog zakona u
slučaju ako nosilac prava oplemenjivača u pismenoj formi izjavi Ministarstvu da
želi prestanak prava oplemenjivača, i to danom navedenim u izjavi, odnosno danom
prijema izjave.

Oglašavanje prava oplemenjivača ništavim

Član 37.

Ministar, po službenoj dužnosti ili na zahtev zainteresovanog lica, rešenjem
oglašava rešenje o dodeljenom pravu oplemenjivača ništavim, ako u toku trajanja
perioda zaštite prava oplemenjivača utvrdi da:

1) sorta nije bila nova ili različita od ostalih sorti u vreme dodeljivanja prava
oplemenjivača;

2) je odluka o dodeljivanju prava oplemenjivača zasnovana na podacima i
dokumentaciji koji su dostavljeni od strane oplemenjivača, a sorta nije bila
stabilna ili nije bila uniformna u vreme dodeljivanja prava oplemenjivača;


3) je pravo oplemenjivača dodeljeno licu koje na to nije imalo pravo, osim u
slučaju kada je u međuvremenu preneto na lice koje na to ima pravo.

Rešenje ministra iz stava 1. ovog člana je konačno i protiv njega se može
pokrenuti upravni spor.

Rešenje o oglašavanju rešenja o dodeljenom pravu oplemenjivača ništavim 
Ministarstvo upisuje u Registar zaštićenih biljnih sorti i objavljuje se u 
„Službenom glasniku Republike Srbije".

*Službeni glasnik RS, 
broj 88/2011

Ukidanje prava oplemenjivača

Član 38.

Rešenje o dodeljenom pravu oplemenjivača može se ukinuti rešenjem ministra, ako: 


1) se utvrdi da sorta više nije uniformna ili stabilna; 


2) nosilac prava oplemenjivača ne dostavi Ministarstvu podatke, dokumentaciju
ili materijal koji se smatraju neophodnim za potvrđivanje održavanja sorte;


3) je ime sorte ukinuto posle dodeljivanja prava oplemenjivača, a oplemenjivač 
u roku od 60 dana ne predloži drugo ime za sortu u skladu sa odredbom člana 13.
stav 2. ovog zakona;

4) nosilac prava oplemenjivača do dana dospeća ne plati godišnje troškove za
održavanje dodeljenog prava oplemenjivača.

Rešenje ministra iz stava 1. ovog člana je konačno i protiv njega se može
pokrenuti upravni spor.

Rešenje o ukidanju rešenja o dodeljenom pravu oplemenjivača Ministarstvo upisuje u
Registar zaštićenih biljnih sorti i objavljuje se u „Službenom glasniku Republike
Srbije”.
*Službeni glasnik RS, 
broj 88/2011

VII. TROŠКOVI 


Član 39.

Troškove ispitivanja sorti i godišnje troškove
održavanja prava oplemenjivača snosi oplemenjivač, odnosno nosilac prava
oplemenjivača.

Visinu troškova iz stava 1. ovog člana utvrđuje Vlada. 

*Službeni glasnik RS, 
broj 88/2011

VIII. GRAĐANSКO-PRAVNA ZAŠTITA PRAVA
OPLEMENJIVAČA

Tužba zbog povrede prava oplemenjivača

Član 40.

Lice koje povredi pravo oplemenjivača odgovara za štetu u skladu sa opštim
propisima o naknadi štete.

Nosilac prava oplemenjivača čije je pravo povređeno, može, pored naknade štete,
tražiti da se licu koje je povredilo njegovo pravo zabrani dalje obavljanje radnje
kojom se čini ta povreda, kao i da se presuda kojom se utvrđuje ta povreda
objavi o trošku tuženog.

Rok zastarelosti tužbe zbog povrede prava
oplemenjivača

Član 41.

Tužba zbog povrede prava oplemenjivača 
i o identitetu lica koje je povredilo pravo oplemenjivača može se podneti nadležnom sudu u roku od
tri godine od dana saznanja za povredu prava oplemenjivača.

Po isteku roka od pet godina od dana učinjene povrede prava oplemenjivača tužba
se ne može podneti.
*Službeni glasnik RS, 
broj 88/2011

Tužba za utvrđivanje svojstva oplemenjivača

Član 42.

Oplemenjivač može tužbom kod nadležnog suda da zahteva da se utvrdi njegovo
svojstvo oplemenjivača i da njegovo ime, odnosno naziv bude naznačen u zahtevu za
dodeljivanje prava oplemenjivača i odgovarajućim ispravama i registrima koji su
ovim zakonom predviđeni, ako je u zahtevu za dodeljivanje prava oplemenjivača ili
nekoj drugoj ispravi navedeno neko drugo lice kao oplemenjivač.

Rok u kome se može podneti tužba iz stava 1. ovog člana nije ograničen. 


IX. NADZOR

Inspekcijski nadzor

Član 43.

Nadzor nad primenom odredaba ovog zakona i propisa donetih na osnovu ovog
zakona vrši Ministarstvo, preko inspektora.

Poslove inspektora u oblasti zaštite prava oplemenjivača može da obavlja
diplomirani inženjer poljoprivrede, odnosno diplomirani inženjer poljoprivrede
master, smer za ratarstvo ili voćarstvo i vinogradarstvo ili diplomirani
inženjer šumarstva, odnosno diplomirani inženjer šumarstva master, sa najmanje tri
godine radnog iskustva i položenim državnim stručnim ispitom.

Prava i dužnosti inspektora

Član 44.

U vršenju poslova inspekcijskog nadzora, inspektor ima pravo i dužnost da
proverava:

1) da li se sorta ispituje u skladu sa uslovima iz ovog zakona; 


2) da li pravno lice iz člana 19. stav 2. ovog zakona ispunjava uslove za vršenje
ispitivanja sorti u skladu sa ovim zakonom.

Mere koje nalaže inspektor

Član 45.

U vršenju poslova iz člana 44. ovog zakona inspektor može da: 


1) naredi pravnom licu iz člana 19. stav 2. ovog zakona da otkloni nedostatke,
ako utvrdi da se sorta ne ispituje u skladu sa uslovima iz ovog zakona;


2) naredi pravnom licu iz člana 19. stav 2. ovog zakona da otkloni nedostatke,
ako utvrdi da ne ispunjava uslove za vršenje ispitivanja sorti propisane ovim
zakonom.

Mere iz stava 1. ovog člana nalažu se rešenjem inspektora u upravnom postupku. 


Obaveze lica nad kojima se obavlja
inspekcijski nadzor

Član 46.

Lica nad kojima se obavlja inspekcijski nadzor dužna su da omoguće inspektoru
vršenje nadzora i da mu bez odlaganja stave na uvid potrebnu dokumentaciju i
druge dokaze, kao i da se izjasne o činjenicama koje su od značaja za vršenje
nadzora.

Nadležnost za rešavanje o žalbi

Član 47.

Na rešenje inspektora iz člana 45. stav 2. ovog zakona može se izjaviti žalba
ministru, u roku od osam dana od dana dostavljanja rešenja.

Ministar o žalbi odlučuje u roku od 30 dana od dana dostavljanja žalbe. 


Žalba ne odlaže izvršenje rešenja. 


Rešenje ministra po žalbi iz stava 1. ovog člana je konačno i protiv njega se
može pokrenuti upravni spor.

X. КAZNENE ODREDBE 


Član 48.

Novčanom kaznom od 300.000 do 3.000.000 dinara kazniće se za privredni prestup
pravno lice ako:

1) koristi 
ime zaštićene sorte za neku drugu sortu
koja pripada istoj ili bliskoj biljnoj vrsti (član 11. stav 2. tačka 3); 


2) nudi na prodaju ili stavlja u promet reprodukcioni materijal zaštićene sorte,
a ne koristi registrovano ime te sorte (član 14. stav 1).

Za prestup iz stava 1. ovog člana kazniće se novčanom kaznom od 50.000 do
200.000 dinara i odgovorno lice u pravnom licu.

Za radnje iz stava 1. ovog člana, pored novčane kazne, može se izreći i zaštitna
mera zabrane pravnom licu da se bavi određenom privrednom delatnošću, odnosno
zaštitna mera zabrane odgovornom licu da vrši određene dužnosti, u trajanju od
šest meseci do tri godine.
*Službeni glasnik RS, 
broj 88/2011

Član 49.

Novčanom kaznom od 100.000 do 1.000.000 dinara kazniće se za prekršaj pravno
lice ako na zahtev nadležnog organa ne isporuči potrebnu količinu
reprodukcionog materijala koja je neophodna za korišćenje obavezne licence u
skladu sa članom 35. stav 1. ovog zakona.

Za prekršaj iz stava 1. ovog člana kazniće se novčanom kaznom od 10.000 do
50.000 dinara i odgovorno lice u pravnom licu.

Član 50.

Novčanom kaznom od 10.000 do 50.000 dinara kazniće se za prekršaj fizičko lice
ako učini radnje iz člana 48. stav 1. i člana 49. stav 1. ovog zakona.


XI. PRELAZNE I ZAVRŠNE ODREDBE 


Član 51.

Zahtevi za dodeljivanje prava oplemenjivača koji su podneti do dana stupanja na
snagu ovog zakona, a po kojima postupak nije okončan, biće rešeni u skladu sa
ovim zakonom.

Član 52.

Za sorte koje su do dana stupanja na snagu ovog zakona upisane u odgovarajući 
zvaničan registar sorti odobrenih za stavljanje u promet, u skladu sa zakonima 
kojima se uređuje seme i sadni materijal, odnosno priznavanje sorti ili koje su 
zaštićene u nekoj drugoj članici UPOV-a, odnosno ako je za njih podnet zahtev za 
dodeljivanje prava oplemenjivača u članici UPOV-a i ako se po tom zahtevu dodeli 
pravo oplemenjivača, zahtev za dodeljivanje prava oplemenjivača u skladu sa ovim 
zakonom može se podneti u roku od tri godine od dana stupanja na snagu ovog 
zakona, u kom slučaju se pri razmatranju zahteva neće utvrđivati novitet sorte.

Za sorte na koje se primenjuju odredbe stava 1. ovog člana, trajanje prava
oplemenjivača na zaštićenu sortu iz člana 23. ovog zakona računaće se od dana
prvog upisa u zvaničan registar zaštićenih sorti, odnosno u zvaničan registar
priznatih sorti, u zavisnosti koji od ova dva datuma upisa je raniji.


Ako je na osnovu zahteva za dodeljivanje prava oplemenjivača iz stava 1. ovog
člana dodeljeno pravo oplemenjivača, nosilac prava oplemenjivača je dužan da, pod
razumnim uslovima i rokovima, ustupi pravo korišćenja zaštićene sorte da bi se
omogućio nesmetani nastavak korišćenja zaštićene sorte u dobroj veri od strane
trećeg lica, koje je započeto pre dodeljivanja ovog prava.
*Službeni glasnik RS, 
broj 88/2011

Član 53. 


Propisi za izvršavanje ovog zakona doneće se u roku od dve godine od dana
stupanja na snagu ovog zakona.

Član 54.

Do donošenja propisa na osnovu ovlašćenja iz ovog zakona primenjivaće se propisi
doneti na osnovu Zakona o zaštiti sorti poljoprivrednog i šumskog bilja
(„Službeni list SRJ”, broj 28/00 i „Službeni glasnik RS”, broj 101/05 – dr.
zakon), ako nisu u suprotnosti sa ovim zakonom.

Član 55.

Danom stupanja na snagu ovog zakona prestaje da važi Zakon o zaštiti sorti
poljoprivrednog i šumskog bilja („Službeni list SRJ”, broj 28/00 i „Službeni
glasnik RS”, broj 101/05 – dr. zakon).

Član 56.

Ovaj zakon stupa na snagu osmog dana od dana objavljivanja u „Službenom glasniku
Republike Srbije”.

