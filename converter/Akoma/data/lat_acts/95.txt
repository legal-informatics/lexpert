





Redakcijski prečišćen tekst








ZAКON

o prometu eksplozivnih materija

„Službeni
list SFRJ”, br. 30 od 21. 
juna 1985, 6 od 27. 
januara 1989, „Službeni
list SRJ”, br. 53 od 12. jula 1991, 16 od 7. 
aprila 
1993 
- dr. zakon, 31 od 18 
juna 1993 
- dr. zakon, 41 od 23. jula 1993 
- dr. zakon, 24 od 18. marta 1994
- dr.
zakon,
28 od 21. juna 1996
- dr.
zakon,
68 od 19. 
decembra 2002, 

„Službeni glasnik RS“, broj 101 od 21. novembra 2005 
- dr. zakon





I.
OPŠTE ODREDBE



Član
1.

Radi zaštite života,
zdravlja i bezbednosti ljudi, materijalnih dobara i čovekove sredine, promet
eksplozivnih materija vrši se pod uslovima određenim ovim zakonom.

Odredbe ovog zakona
ne odnose se na promet eksplozivnih materija za potrebe oružanih snaga
Socijalističke Federativne Republike Jugoslavije, kao i na smeštaj eksplozivnih
materija u jamskim magacina rudarskih organizacija udruženog rada.



Član
2.

Pod prometom
eksplozivnih materija, u smislu ovog zakona, podrazumevaju se nabavka, prodaja
i upotreba eksplozivnih materija, kao i smeštaj eksplozivnih materija u
magacinima, priručnim skladištima i prodavnicama organizacija udruženog rada i
drugih organizacija koje vrše nabavku, uskladištenje, odnosno prodaju tih
materija.



Član
3.

Eksplozivne
materije, u smislu ovog zakona, jesu: čvrste i tečne hemijske materije koje
imaju osobinu da, pod spoljnim dejstvom, eksplozivnim hemijskim razaranjem
oslobađaju energiju u vidu toplote ili gasova, predmeti napunjeni eksplozivnim
materijama i sredstva za paljenje, vatrometni i slični predmeti.



Član
4.

Prometom eksplozivnih
materija mogu se baviti organizacije udruženog rada koje za to dobiju odobrenje
od nadležnog organa u republici, odnosno autonomnoj pokrajini na čijoj
teritoriji imaju sedište i koje, na osnovu upisa u sudski registar, obavljaju
poslove prometa eksplozivnih materija, ako ovim zakonom nije drukčije određeno.

Organizacije
udruženog rada, druge organizacije i pojedinci mogu nabavljati i upotrebljavati
samo eksplozivne materije za čije je stavljanje u promet izdato odobrenje, odnosno
koje su navedene u Listi eksplozivnih materija koje se mogu stavljati u promet.



Član
5.

Organizacije
udruženog rada koje se bave prometom eksplozivnih materija dužne su da, u
skladu sa svojim samoupravnim opštim aktima, organizuju i vrše kontrolu nad
ispunjavanjem propisanih uslova i sprovođenjem mera za promet tih materija.



Član
6.

Organizacije
udruženog rada i pojedinci koji u toku prometa neposredno rukuju ili na drugi
način dolaze u dodir sa eksplozivnim materijama dužni su da preduzmu sve
propisane preventivne i zaštitne mere kojima se osigurava zaštita života,
zdravlja i bezbednost ljudi, materijalnih dobara i čovekove sredine.



Član
7.

Eksplozivnim
materijama u prometu mogu da rukuju samo punoletna lica koja su stručno
osposobljena za rukovanje tim materijama.

Stručna sprema
potrebna za rad na poslovima i zadacima na kojima se rukuje eksplozivnim
materijama utvrđuje se pod uslovima i na način koji su predviđeni propisom koji
donosi nadležni organ u republici, odnosno autonomnoj pokrajini.

Lica koja nisu
stručno osposobljena za rukovanje eksplozivnim materijama mogu samo prenositi,
utovarivati, istovarivati i smeštati te materije u magacin ili skladište, i to
ako su prethodno upoznata s načinom rada, opasnostima i zaštitnim merama pri
radu.

Ako poslove iz stava
3. ovog člana obavljaju lica koja nisu stručno osposobljena za rukovanje
eksplozivnim materijama, te poslove moraju da vrše pod neposrednim rukovodstvom
i nadzorom lica stručno osposobljenog za rukovanje tim materijama.



II.
USLOVI ZA STAVLJANJE EКSPLOZIVNIH MATERIJA U PROMET



Član
8.

Organizacije
udruženog rada koje se bave prometom eksplozivnih materija moraju, pre dobijanja
odobrenja iz člana 4. stav 1. ovog zakona, obezbediti prostorije u kojima će se
te materije smeštati i čuvati odvojeno od ostalih proizvoda.

Tehnički,
bezbednosni i sanitarno-higijenski uslovi prostorija za smeštaj eksplozivnih
materija moraju da budu u skladu sa odredbama ovog zakona, propisa donesenih na
osnovu ovog zakona i važećim jugoslovenskim standardima i tehničkim
normativima.



Član
9.

Eksplozivne materije
mogu se stavljati u promet samo u pakovanju i sa oznakama koji su predviđeni
propisima kojima se uređuje prevoz opasnih materija.

Sudovi, odnosno
druga ambalaža u kojoj se nalaze eksplozivne materije moraju da budu takvog
kvaliteta da prilikom rukovanja i uskladištenja ne može doći do rasipanja tih
materija ni do dodira tih materija sa podom skladišta ili drugih prostorija u
kojima su te materije smeštene.



Član
10.

Eksplozivne materije
proizvedene u Socijalističkoj Federativnoj Republici Jugoslaviji i eksplozivne
materije proizvedene u inostranstvu mogu se stavljati u promet samo na osnovu
odobrenja. Odobrenje izdaje savezni organ uprave nadležan za unutrašnje poslove.

Za svaku eksplozivnu
materiju proizvedenu u inostranstvu uvoznik je dužan da, uz zahtev za izdavanje
odobrenja iz stava 1. ovog člana, priloži i stručno mišljenje stranog proizvođača
kojim se dokazuju njene osobine.

Pre izdavanja
odobrenja za stavljanje u promet eksplozivne materije koja je proizvedena u
Socijalističkoj Federativnoj Republici Jugoslaviji vrši se ispitivanje te
materije.



Član
11.

Ispitivanje
eksplozivnih materija vrši specijalizovana organizacija udruženog rada ili
druga organizacija koju ovlasti funkcioner koji rukovodi saveznim organom
uprave nadležnim za unutrašnje poslove ili stručna komisija koju obrazuje taj
funkcioner.

Troškove ispitivanja
eksplozivnih materija snosi organizacija udruženog rada koja traži odobrenje za
stavljanje u promet eksplozivne materije.

Visinu naknade za
ispitivanje eksplozivnih materija određuje savezna organizacija nadležna za
poslove cena, na predlog saveznog organa uprave nadležnog za unutrašnje poslove,
a po prethodno pribavljenom mišljenju Privredne komore Jugoslavije.

Funkcioner koji
rukovodi saveznim organom uprave nadležnim za unutrašnje poslove donosi propise
o uslovima koje moraju ispunjavati organizacije udruženog rada ili druge
organizacije koje vrše ispitivanje eksplozivnih materija u pogledu tehničke
opremljenosti, stručnosti kadrova i njihovog radnog iskustva na odgovarajućim
poslovima.



Član
12.

Zahtev za izdavanje
odobrenja za stavljanje u promet eksplozivnih materija, pored osnovnih podataka o
eksplozivnoj materiji, mora da sadrži:

1) naziv, osobine i
druge podatke kojima se deklariše eksplozivna materija;

2) opis radova za
koje je eksplozivna materija namenjena (podzemni ili nadzemni radovi, radovi u
metanskim jamama i sl.);

3) stručno mišljenje
organizacije udruženog rada, druge organizacije ili komisije koja je vršila
ispitivanje eksplozivne materije kojim se dokazuju njene osobine;

4) uputstvo o načinu
upotrebe i uništenja neutrošene količine eksplozivne materije;

5) ostale podatke
koji su značajni za bezbedno korišćenje eksplozivne materije.



Član
13.

Savezni organ uprave
nadležan za unutrašnje poslove sastavlja, na osnovu izdatih odobrenja iz člana 10.
stav 1. ovog zakona, Listu eksplozivnih materija koje se mogu stavljati u
promet.

Lista eksplozivnih
materija koje se mogu stavljati u promet objavljuje se u „Službenom listu SFRJ”.



Član
14.

Organizacije
udruženog rada koje se bave prometom eksplozivnih materija dužne su da od
proizvođača pribave stručno mišljenje o njenim osobinama kojim se potvrđuje da
eksplozivna materija ispunjava uslove utvrđene u odobrenju za njeno stavljanje u
promet. Uz stručno mišljenje o osobinama eksplozivne materije prilažu se
deklaracija, uputstvo o načinu upotrebe eksplozivne materije i uputstvo o
načinu njenog uništenja.

Uz eksplozivne
materije koje se stavljaju u promet obavezno se prilaže deklaracija iz stava 1.
ovog člana, koja sadrži:

1) ime i hemijski
naziv eksplozivne materije;

2) podatke o
sadržaju aktivnih supstancija;

3) datum proizvodnje
eksplozivne materije;

4) rok upotrebe;

5) naziv i adresu
proizvođača;

6) podatke o načinu
i uslovima skladištenja;

7) opis radova za
koje je namenjena.

Deklaracija i
uputstvo iz stava 1. ovog člana moraju biti odštampani na jezicima i pismima
naroda Jugoslavije, utvrđenim republičkim ustavima, i na jezicima albanske i
mađarske narodnosti.

Organizacija
udruženog rada koja se bavi prometom eksplozivnih materija dužna je da prilikom
prodaje eksplozivne materije uz svako pakovanje priloži deklaraciju i uputstvo
iz stava 1. ovog člana.



Član
15.

Eksplozivne materije
mogu se prodavati samo organizacijama udruženog rada, drugim organizacijama i
pojedincima koji imaju odobrenje za njihovu nabavku.

Odobrenje za nabavku
eksplozivnih materija izdaje nadležni organ u republici, odnosno autonomnoj
pokrajini.

Zahtev za izdavanje
odobrenja za nabavku eksplozivnih materija sadrži: naziv i sedište organizacije
udruženog rada, odnosno podatke o licu koje podnosi zahtev; podatke o licu koje
će preuzeti eksplozivnu materiju; podatke o licu koje će rukovati eksplozivnim
materijama; tehnički naziv eksplozivne materije; razloge zbog kojih se
eksplozivne materije nabavljaju; količinu koja se nabavlja; podatke o mogućnosti
smeštaja eksplozivnih materija, načinu njihovog prevoza, vremenu i mestu
izvođenja radova s tim materijama i rok do koga će one biti utrošene.

Organizacijama
udruženog rada čija delatnost zahteva redovnu upotrebu eksplozivnih materija
može se, zavisno od mogućnosti smeštaja i obima potrošnje eksplozivnih materija,
izdati odobrenje za višekratnu nabavku tih materija, sa rokom važenja od jedne
godine.



Član
16.

Odobrenje za nabavku
eksplozivnih materija izdaje se podnosiocu zahteva u dva primerka.

Organizacija
udruženog rada koja se bavi prometom eksplozivnih materija dužna je da prilikom
prodaje eksplozivne materije u oba primerka odobrenja naznači vrstu i količinu
prodate eksplozivne materije, s tim što jedan primerak zadržava za sebe, a
drugi uručuje kupcu.



Član
17.

Odobrenje za nabavku
eksplozivnih materija neće se izdati:

1) maloletnom licu;

2) licu koje je
osuđeno za krivično delo ili je kažnjeno za prekršaj, ako krivično delo, odnosno
prekršaj ukazuje na njegovu nepodobnost za držanje eksplozivnih materija ili na
mogućnost zloupotrebe tih materija, niti licu protiv koga se vodi krivični ili
prekršajni postupak za takvo krivično delo ili prekršaj;

3) licu koje nema
opravdanu potrebu za eksplozivnom materijom;

4) licu koje nije
obezbedilo uslove potrebne za prevoz, odnosno prenošenje i smeštaj eksplozivne
materije, ili nije stručno da rukuje eksplozivnom materijom, odnosno nije
obezbedilo stručno lice za rukovanje eksplozivnim materijama;

5) organizaciji
udruženog rada koja ne ispunjava uslove u pogledu smeštaja i čuvanja eksplozivnih
materija ili nema stručno lice za rukovanje takvim materijama.

Odobrenje za nabavku
eksplozivnih materija neće se izdati ni ako to nalažu interesi javnog reda i
mira, odnosno interesi bezbednosti.

U rešenju kojim se na
osnovu stava 1. tačka 3. i na osnovu stava 2. ovog člana odbija zahtev za izdavanje
odobrenja za nabavku eksplozivnih materija ne moraju se navesti razlozi kojima
se rukovodio nadležni organ pri donošenju rešenja.



Član
18.

Jednim odobrenjem za
nabavku eksplozivnih materija pojedincu se može odobriti nabavka najviše pet
kilograma eksplozivnih materija, 50 komada sredstava za paljenje i odgovarajuća
količina sporogorućeg štapina.

Izuzetno od odredbe
stava 1. ovog člana, pojedincu se može odobriti nabavka veće količine
eksplozivnih materija, veći broj sredstava za paljenje i veća količina sporogorućeg
štapina ako se na osnovu priložene projektne dokumentacije može utvrditi da su
za izvođenje radova potrebne te količine.

U odobrenju za
nabavku eksplozivne materije koje se izdaje pojedincu određuje se i mesto
nabavke te materije, koje je najbliže mestu upotrebe eksplozivne materije.

Pojedinac koji je
nabavio eksplozivne materije dužan je da po završenim radovima preostale
količine tih materija vrati organizaciji udruženog rada kod koje ih je nabavio
ili da ih stručno lice uništi i da o tome obavesti organ koji je izdao odobrenje
za nabavku eksplozivne materije.



Član
19.

Organizacija
udruženog rada koja je dobila odobrenje za nabavku eksplozivnih materija može, u
slučaju potrebe, pozajmiti od druge organizacije udruženog rada samo one
eksplozivne materije i u onim količinama koje su navedene u odobrenju za nabavku
eksplozivnih materija.

Organizacija
udruženog rada koja je pozajmila drugoj organizaciji udruženog rada eksplozivne
materije dužna je da, u roku od osam dana od dana kada je predata eksplozivna
materija toj organizaciji, obavesti organ koji joj je izdao odobrenje za nabavku
eksplozivnih materija o vrsti i količini pozajmljenih eksplozivnih materija.



Član
20.

Organizacije
udruženog rada koje nabavljaju, prodaju, upotrebljavaju ili na drugi način vrše
promet eksplozivnih materija dužne su da o nabavljenim, prodatim, utrošenim,
uništenim ili na drugi način otuđenim količinama eksplozivnih materija vode
evidenciju.

Evidencija iz stava
1. ovog člana sadrži:

1) naziv i adresu
organizacije udruženog rada koja nabavlja, prodaje, upotrebljava ili uništava
eksplozivne materije, odnosno ime i prezime, adresu i broj lične karte lica
koje nabavlja eksplozivnu materiju;

2) naziv i količinu
eksplozivne materije;

3) ime i prezime,
adresu i broj lične karte lica koje je preuzelo eksplozivne materije;

4) broj odobrenja za
nabavku eksplozivnih materija i naziv organa koji je izdao odobrenje, datum
izdavanja eksplozivne materije, potpis lica koje je izdalo i potpis lica koje je
preuzelo eksplozivnu materiju.



Član
21.

Organizacija
udruženog rada koja upotrebljava eksplozivne materije mora da vrati
neupotrebljene eksplozivne materije i neupotrebljivu ambalažu u kojoj su bile
upakovane eksplozivne materije organizaciji udruženog rada od koje ih je
nabavila, ili da ih uništi u skladu sa uputstvom proizvođača i na način kojim
se ne ugrožavaju život, zdravlje i bezbednost ljudi, materijalna dobra i čovekova
sredina.

Oranizacija
udruženog rada iz stava 1. ovog člana dužna je da nadležni organ u republici,
odnosno autonomnoj pokrajini obavesti o mestu, vremenu i načinu uništavanja
neupotrebljenih eksplozivnih materija i neupotrebljive ambalaže, i to najdocnije
dva dana pre dana određenog za uništavanje tih materija, odnosno ambalaže.



Član
22.

Organizacije
udruženog rada koje se bave prometom eksplozivnih materija na malo mogu u
svojim prodavnicama ili priručnim skladištima da smeštaju samo municiju,
lovački barut, kapisle za lovačku municiju, pirotehničke proizvode, sporogoreći
štapin i pomoćna sredstva za paljenje, pod uslovom da ukupna količina baruta,
zajedno sa barutom koji se nalazi u municiji, ne prelazi količinu od 20
kilograma.

Кoličine
eksplozivnih materija veće od količine iz stava 1. ovog člana i ostale vrste
eksplozivnih materija moraju biti smeštene u magacinima.

Organizacija
udruženog rada čija delatnost zahteva upotrebu eksplozivnih materija može te
materije smeštati i u kontejnere koji su za to izrađeni, pod uslovima i u
količinama utvrđenim propisom koji donosi nadležni organ u republici, odnosno
autonomnoj pokrajini.



Član
23.

Prostorije u kojima
su smeštene eksplozivne materije moraju biti obezbeđene od pristupa
neovlašćenih lica.

Кljučeve od
prostorija u kojima se drže eksplozivne materije može čuvati samo lice koje se
stara o smeštaju i izdavanju tih materija.



Član
24.

Magacini za smeštaj
eksplozivnih materija moraju da budu van naseljenih mesta i dovoljno udaljeni od
javnih puteva, železničkih pruga i dalekovoda visokog napona, odnosno odvojeni
od tih objekata zaštitnim grudobranom ili zidom koji pruža punu zaštitu od
eksplozije i požara.

Lokaciju i
investiciono-tehničku dokumentaciju za izgradnju magacina za smeštaj
eksplozivnih materija odobrava nadležni organ u republici, odnosno autonomnoj
pokrajini, u skladu sa propisanim tehničkim normativima.

U potrebu magacina
za smeštaj eksplozivnih materija odobrava rešenjem nadležni organ u republici,
odnosno autonomnoj pokrajini. U rešenju se određuje koje vrste eksplozivnih
materija i u kojim količinama mogu da se smeštaju u magacin.

Funkcioner koji
rukovodi saveznim organom uprave nadležnim za unutrašnje poslove, u sporazumu sa
saveznim sekretarom za narodnu odbranu, donosi propise o utvrđivanju
bezbednosnih rastojanja za sve tipove skladišta, utovarnih, pretovarnih i
istovarnih mesta, kao i propise kojima se bliže utvrđuju uslovi koje moraju da
ispunjavaju ti objekti i mesta i o načinu njihovog fizičkog obezbeđenja.



Član
25.

U magacinu u kome se
čuva više vrsta eksplozivnih materija, te materije se moraju smeštati u
odvojenim prostorijama ili u posebno za to izgrađenim pregradama.

Sredstva za paljenje
ne smeju se držati u magacinu zajedno sa eksplozivnim materijama, osim ako u
magacinu postoje za to posebno opremljene prostorije.



Član
26.

Unutrašnjost magacina
za smeštaj eksplozivnih materija treba, po pravilu, da bude osvetljena dnevnom
svetlošću.

Ako se magacin
osvetljava električnim osvetljenjem, električne instalacije moraju biti izvedene u
skladu sa propisima o tehničkim normativima kojima se uređuje rukovanje
eksplozivnim materijama i predviđaju mere za zaštitu života, zdravlja i
bezbednosti ljudi, materijalnih dobara i čovekove sredine od eksplozija i
požara.



Član
27.

Magacin za smeštaj
eksplozivnih materija se, po pravilu, ne zagreva.

Ako je zagrevanje
određenih prostorija u magacinu neophodno, ono mora da se vrši u skladu sa
propisanim tehničkim normativima.



Član
28.

Magacin za smeštaj
eksplozivnih materija mora da ima ventilaciju.

Otvori za
ventilaciju moraju biti izgrađeni tako da se ne mogu zatvoriti, odnosno
zapušiti i da kroz njih ne može da prodre voda u magacin.



Član
29.

Magacin, prodavnice
i priručna skladišta za smeštaj eksplozivnih materija moraju biti snabdeveni
aparatima ili drugim uređajima za gašenje požara i moraju imati gromobransku
instalaciju.



Član
30.

Eksplozivne materije
drže se u magacinu za smeštaj eksplozivnih materija u propisanom pakovanju i
složene na način predviđen propisanim tehničkim normativima.



Član
31.

Organizacije
udruženog rada koje se bave prometom eksplozivnih materija, kao i organizacije
udruženog rada i pojedinci koji nabavljaju eksplozivne materije za sopstvene
potrebe, dužni su da u slučaju nestanka tih materija preduzmu potrebne mere za
njihovo pronalaženje i da o nestaloj količini eksplozivnih materija odmah
obaveste najbližu stanicu milicije.



III.
NADZOR



Član
32.

Nadzor nad
primenjivanjem zaštitnih i drugih mera bezbednosti propisanih ovim zakonom vrše
nadležni organi u republici, odnosno autonomnoj pokrajini.



Član
33.

U vršenju nadzora,
organ iz člana 32. ovog zakona može da:

1) naredi da se
utvrđene nepravilnosti otklone u roku koji on odredi;

2) zabrani dalje
rukovanje eksplozivnim materijama licima koja nisu stručno osposobljena za
rukovanje tim materijama;

3) privremeno
zabrani vršenje pojedinih radnji u vezi sa prometom ili upotrebom eksplozivnih
materija, ako u pogledu mesta, vremena i načina za obavljanje te delatnosti nisu
ispunjeni propisani uslovi;

4) zabrani
organizaciji udruženog rada da se bavi prometom ili upotrebom eksplozivnih
materija ako utvrdi da su u organizovanju prometa ili u načinu korišćenja tih
materija učinjeni teži propusti u pogledu preduzimanja zaštitnih i drugih mera
bezbednosti;

5) obustavi izgradnju
i rekonstrukciju magacina ili drugih prostorija za smeštaj eksplozivnih
materija za čiju lokaciju, izgradnju ili rekonstrukciju ne postoji saglasnost,
odnosno odobrenje nadležnog organa – dok se ne pribavi saglasnost, odnosno
odobrenje;

6) zabrani promet
eksplozivnih materija čiji sudovi i druga ambalaža, pakovanje i oznake nisu u
skladu sa odredbama člana 9. ovog zakona – dok se utvrđeni nedostaci ne
otklone;

7) zabrani promet
eksplozivnih materija koje nisu navedene u Listi eksplozivnih materija koje se
mogu stavljati u promet i da odredi način postupanja s tim materijama;

8) zabrani upotrebu
magacina, skladišta, utovarnog, pretovarnog ili istovarnog mesta koji ne
ispunjavaju uslove propisane ovim zakonom i tehničkim normativima;

9) oduzme
eksplozivne materije pojedincu koji te materije drži ili upotrebljava protivno
odredbama ovog zakona;

10) naredi
preduzimanje drugih propisanih mera u vezi sa prometom, rukovanjem i čuvanjem
eksplozivnih materija.



IV.
КAZNENE ODREDBE



Član
34.

Novčanom kaznom od 
200.000
dinara* do 2.000.000 dinara* kazniće se za privredni prestup
organizacija udruženog rada ili drugo pravno lice:

1) ako se bavi
prometom eksplozivnih materija bez odobrenja nadležnog organa (član 4. stava 1);

2) ako nabavi ili
upotrebi eksplozivnu materiju za čije stavljanje u promet nije izdato odobrenje,
odnosno koja nije navedena u Listi eksplozivnih materija koje se mogu stavljati
u promet (član 4. stav 2);

3) ako eksplozivnu
materiju proizvedenu u Socijalističkoj Federativnoj Republici Jugoslaviji ili
eksplozivnu materiju proizvedenu u inostranstvu stavi u promet pre dobijanja
odobrenja za njeno stavljanje u promet (član 10. stav 1);

4) ako proda
eksplozivnu materiju organizaciji udruženog rada ili drugoj organizaciji ili
pojedincu koji nema odobrenje za nabavku te materije (član 15. stav 1);

5) ako pozajmi
eksplozivnu materiju organizaciji udruženog rada koja nema odobrenje za nabavku
te materije, ili je pozajmi u količini većoj od količine navedene u odobrenju za
nabavku eksplozivnih materija (član 19. stav 1).

Za radnje iz stava 1.
ovog člana kazniće se za privredni prestup novčanom kaznom od 2.000 dinara*
do 200.000 dinara* i odgovorno lice u organizaciji udruženog rada ili
drugom pravnom licu.

Za radnje iz stava 1.
tač. 2. i 5. ovog člana kazniće se za privredni prestup i odgovorno lice u
organu društveno-političke zajednice, drugom državnom organu ili mesnoj
zajednici novčanom kaznom od 20.000 dinara* do 200.000 dinara*. 




*Službeni 
list SRJ, broj 68/2002



Član
35.

Novčanom kaznom 

od 100.000 

do 1.000.000 

dinara* kazniće se za
prekršaj organizacija udruženog rada ili drugo pravno lice:

1) ako u skladu sa
svojim samoupravnim opštim aktima ne organizuje ili ne vrši kontrolu nad
ispunjavanjem propisanih uslova i sprovođenjem mera za promet eksplozivnih
materija (član 5);

2) ako pre izdavanja
odobrenja za bavljenje prometom eksplozivnih materija ne obezbedi prostorije u
kojima će te materije smeštati i čuvati odvojeno od ostalih proizvoda (član 8.
stav 1);

3) ako stavi u
promet eksplozivnu materiju koja nije pakovana ili obeležena u skladu sa
propisima kojima se uređuje prevoz opasnih materija (član 9. stav 1);

4) ako drži
eksplozivne materije u sudovima ili drugoj ambalaži iz koje prilikom rukovanja i
uskladištenja može doći do rasipanja ili dodira tih materija sa podom skladišta
ili druge prostorije u kojoj su te materije smeštene (član 9. stav 2);

5) ako u roku od
osam dana od dana pozajmljivanja ne obavesti organ koji je izdao odobrenje za
nabavku eksplozivne materije o vrsti i količini pozajmljene eksplozivne materije
(član 19. stav 2);

6) ako ne vodi ili
neuredno vodi propisanu evidenciju o nabavljenim, prodatim, utrošenim, uništenim
ili na drugi način otuđenim količinama eksplozivnih materija (član 20);

7) ako ne vrati
neupotrebljenu eksplozivnu materiju i neupotrebljivu ambalažu u kojoj je bila
upakovana eksplozivna materija organizaciji udruženog rada od koje ih je
nabavila ili ih ne uništi u skladu sa uputstvom proizvođača i na način kojim se
ne ugrožavaju život, zdravlje i bezbednost ljudi, materijalna dobra i čovekova
sredina, ili ako ne obavesti nadležni organ u republici, odnosno autonomnoj
pokrajini o mestu, vremenu i načinu uništenja neupotrebljene eksplozivne materije
i neupotrebljive ambalaže, najkasnije dva dana pre dana određenog za uništenje te
materije, odnosno ambalaže (član 21);

8) ako u prodavnici
ili priručnom skladištu smesti eksplozivne materije koje se ne mogu držati u
tim objektima ili ih drži u količini većoj od 20 kilograma (član 22. stav 1);

9) ako prostorije u
kojima su smeštene eksplozivne materije ne obezbedi od pristupa neovlašćenih
lica (član 23. stav 1);

10) ako upotrebi
magacin za smeštaj eksplozivnih materija bez odobrenja nadležnog organa u
republici, odnosno autonomnoj pokrajini ili u magacin smesti vrstu materije koja
nije određena u rešenju, ili u količini većoj od količine određene u rešenju
(član 24. stav 3);

11) ako skladište,
utovarno, pretovarno ili istovarno mesto fizički ne obezbedi na način određen
propisom donesenim na osnovu ovog zakona (član 24. stav 4);

12) ako u magacinu u
kome se čuva više vrsta eksplozivnih materija ne smesti te materije u odvojene
prostorije ili u posebno za to izgrađene pregrade, ili sredstva za paljenje drži
zajedno sa eksplozivnim materijama (član 25);

13) ako električne
instalacije u magacinu za smeštaj eksplozivnih materija, koji se osvetljava
električnim svetlom, ne izvede u skladu sa propisima o tehničkim normativima
kojima se uređuje rukovanje eksplozivnim materijama i predviđaju mere za zaštitu
života, zdravlja i bezbednosti ljudi, materijalnih dobara i čovekove sredine od
eksplozija i požara (član 26. stav 2);

14) ako se zagrevanje
u magacinu, kad je ono neophodno, ne vrši u skladu sa propisanim tehničkim
normativima (član 27. stav 2);

15) ako magacin,
prodavnicu i priručno skladište za smeštaj eksplozivnih materija ne snabde
aparatom ili drugim uređajima za gašenje požara ili gromobranskom instalacijom
(član 29);

16) ako u slučaju
nestanka eksplozivnih materija ne preduzme potrebne mere za njihovo pronalaženje
i o nestaloj količini eksplozivnih materija odmah ne obavesti najbližu stanicu
milicije (član 31).

Za radnje iz stava 1.
ovog člana kazniće se za prekršaj novčanom kaznom 

od 10.000 
do 50.000 
dinara*
i odgovorno lice u organizaciji udruženog rada ili drugom pravnom licu. 




*Službeni glasnik RS, broj 101/2005



Član
36.

Novčanom kaznom 

od 10.000 

do 800.000 

dinara* kazniće se za
prekršaj organizacija udruženog rada ili drugo pravno lice:

1) ako eksplozivnim
materijama rukuje maloletno lice ili lice koje nije stručno osposobljeno za
rukovanje tim materijama, ili eksplozivne materije prenose ili utovaraju ili
istovaraju ili smeštaju u magacine ili skladišta lica koja nisu za to stručno
osposobljena bez nadzora lica stručno osposobljenog za rukovanje tim materijama
(član 7);

2) ako stavi u
promet eksplozivnu materiju za koju nije pribavilo od proizvođača stručno
mišljenje o njenim osobinama ili ako uz stručno mišljenje ne priloži deklaraciju i
uputstvo o načinu upotrebe eksplozivne materije i uputstvo o načinu njenog
uništenja (član 14);

3) ako, prilikom prodaje
eksplozivne materije, u oba primerka odobrenja za nabavku eksplozivne materije
ne naznači vrstu i količinu prodate eksplozivne materije (član 16);

4) ako magacin za
smeštaj eksplozivnih materija nema ventilaciju ili su otvori za ventilaciju
izgrađeni tako da se mogu zatvoriti odnosno zapušiti ili kroz njih može da
prodre voda u magacin (član 28);

5) ako eksplozivnu
materiju u magacinu za smeštaj eksplozivnih materija ne drži u propisanom
pakovanju i složenu na način predviđen propisanim tehničkim normativima (član
30).

Za radnje iz stava 1.
ovog člana kazniće se za prekršaj novčanom kaznom 

od 5.000 
do 50.000 
dinara*
i ogdovorno lice u organizaciji udruženog rada ili drugom pravnom licu. 




*Službeni glasnik RS, broj 101/2005



Član
37.

Novčanom kaznom 

od 10.000 

do 50.000 

dinara* ili kaznom zatvora
do 30 dana kazniće se za prekršaj pojedinac:

1) ako nabavi ili
upotrebi eksplozivnu materiju za čije stavljanje u promet nije izdato odobrenje
ili koja nije navedena u Listi eksplozivnih materija koje se mogu stavljati u
promet (član 4. stav 2);

2) ako nabavi
eksplozivnu materiju za koju nema odobrenje za nabavku (član 15. stav 1);

3) ako, po završenim
radovima, preostalu količinu eksplozivne materije ne vrati organizaciji
udruženog rada kod koje ju je nabavio ili je stručno lice ne uništi, ili ako o
tome ne obavesti organ koji mu je izdao odobrenje za nabavku eksplozivne
materije (član 18. stav 4);

4) ako ključeve od
prostorija u kojima su smeštene eksplozivne materije poveri licu koje se ne
stara o smeštaju i izdavanju tih materija (član 23. stav 2);

5) ako u slučaju
nestanka eksplozivnih materija ne preduzme potrebne mere za njihovo pronalaženje
ili o nestaloj količini eksplozivnih materija odmah ne obavesti najbližu stanicu
milicije (član 31). 



*Službeni glasnik RS, broj 101/2005



Član
38.

Osuda odgovornog
lica u organizaciji udruženog rada ili u drugom pravnom licu za privredni
prestup iz člana 34. ovog zakona na novčanu kaznu u iznosu većem od 100.000
dinara* povlači, kao pravnu posledicu osude zabranu vršenja poslova i
zadataka prometa eksplozivnih materija.

Pravna posledica iz
stava 1. ovog člana traje tri godine od dana pravnosnažnosti presude. 




*Službeni 
list SRJ, broj 68/2002



V.
PRELAZNE I ZAVRŠNE ODREDBE



Član
39.

Funkcioner koji
rukovodi saveznim organom uprave nadležnim za unutrašnje poslove dužan je da u
roku od šest meseci od dana stupanja na snagu ovog zakona donese propise iz
člana 24. ovog zakona.



Član
40.

Organizacije
udruženog rada koje se bave prometom eksplozivnih materija dužne su da
postojeća skladišta i prodavnice adaptiraju i opreme tako da odgovaraju
uslovima utvrđenim ovim zakonom i propisima donesenim na osnovu ovog zakona, u
roku od dve godine od dana stupanja na snagu ovog zakona.



Član
41.

Lista iz člana 13.
ovog zakona sadrži i eksplozivne materije za čije je stavljanje u promet izdato
odobrenje po propisima koji su važili do dana stupanja na snagu ovog zakona.



Član
42.

Danom stupanja na
snagu ovog zakona prestaje da važi Zakon o prometu eksplozivnih materija
(„Službeni list SFRJ”, broj 29/76).



Član
43.

Ovaj zakon stupa na
snagu osmog dana od dana objavljivanja u „Službenom listu SFRJ”.



