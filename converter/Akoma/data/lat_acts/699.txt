


	
	Zakon

	


	
				Redakcijski prečišćen tekst
				
				
				ZAКON
				o finansijskoj podršci porodici sa decom
				"Službeni glasnik RS", br. 113 od 17. decembra 
				2017, 50 od 29. juna 2018.
				I. UVODNE ODREDBE
				Član 1.
				Ovim zakonom uređuje se finansijska podrška porodici sa decom. 
				Finansijska podrška porodici sa decom, u smislu ovog zakona, dodeljuje se radi: 
				1) poboljšanja uslova za zadovoljavanje osnovnih potreba dece;
				2) usklađivanja rada i roditeljstva; 
				3) posebnog podsticaja i podrške roditeljima da ostvare željeni broj dece;
				4) poboljšanja materijalnog položaja porodica sa decom, porodica sa decom sa smetnjama u razvoju i invaliditetom i porodica sa decom bez roditeljskog staranja. 
				Član 2.
				Porodicu u smislu ovog zakona čine: supružnici i vanbračni partneri, deca i srodnici u pravoj liniji bez obzira na stepen srodstva, kao i srodnici u pobočnoj liniji do drugog stepena srodstva pod uslovom da žive u zajedničkom domaćinstvu.
				Članom porodice, u smislu stava 1. ovog člana, smatra se i dete koje ne živi u porodici, a nalazi se na školovanju – do kraja roka propisanog za to školovanje, a najkasnije do navršene 26. godine života. 
				Članom porodice, u smislu stava 1. ovog člana, smatra se i supružnik bez obzira gde faktički živi. 
				Izuzetno od st. 1. i 3. ovog člana, članom porodice ne smatra se izvršilac nasilja u porodici, odnosno njegovi prihodi i imovina ne utiču na pravo žrtava nasilja u porodici da ostvare pravo, ako ispunjavaju druge uslove propisane ovim zakonom.
				Članom porodice staratelja smatra se i lice, koje se u porodici staratelja nalazi na osnovu rešenja organa starateljstva.
				Izuzetno od stava 1. ovog člana, prilikom utvrđivanja redosleda rođenja dece, u porodicu se ubrajaju i deca koja ne žive u njoj. 
				Zajedničko domaćinstvo, u smislu ovog zakona, jeste zajednica življenja, privređivanja i trošenja sredstava svih članova domaćinstva.
				Član 3.
				Termini izraženi u ovom zakonu u gramatičkom muškom rodu podrazumevaju prirodni muški i ženski rod lica na koje se odnose.
				Član 4.
				Za ostvarivanje prava na naknadu zarade, odnosno naknadu plate za vreme porodiljskog odsustva, odsustva sa rada radi nege deteta i odsustva sa rada radi posebne nege deteta i ostvarivanje prava na ostale naknade po osnovu rođenja i nege deteta i posebne nege deteta i ostvarivanje prava na roditeljski dodatak – redosled rođenja dece u porodici utvrđuje se u odnosu na dan podnošenja zahteva za ostvarivanje ovih prava, prema datumu i času rođenja upisanih u matičnu knjigu rođenih.
				Za ostvarivanje prava na dečiji dodatak, redosled rođenja dece iz razvedenog braka ili vanbračne zajednice koja je prestala utvrđuje se prema roditelju sa kojim dete živi po odluci nadležnog organa.
				Za ostvarivanje prava na dečiji dodatak, redosled rođenja dece koja su u vreme razvoda braka ili prestanka vanbračne zajednice bila punoletna ili za koju je u toku postupak utvrđivanja porodičnopravnog statusa pred nadležnim organom, utvrđuje se prema roditelju sa kojim deca žive.
				Činjenica sa kojim roditeljem deca žive, u smislu st. 2. i 3. ovog člana, utvrđuje se prema nalazu nadležnog centra za socijalni rad. 
				Za ostvarivanje prava na dečiji dodatak u redosled rođenja računaju se deca koja su data na hraniteljstvo ili starateljstvo.
				Za ostvarivanje prava predviđenih ovim zakonom u redosled rođenja računaju se i usvojena deca.
				Za ostvarivanje prava predviđenih ovim zakonom u redosled rođenja računaju se sva živorođena deca, a ne računaju se mrtvorođena deca.
				Član 5.
				Prihodi od uticaja na ostvarivanje prava predviđenih ovim zakonom, a koji se utvrđuju u prosečnom mesečnom iznosu, na osnovu ostvarenih prihoda u tri meseca koja prethode mesecu u kome je podnet zahtev, jesu:
				1) prihodi koji podležu oporezivanju prema zakonu kojim se uređuje porez na dohodak građana;
				2) prihodi ostvareni od:
				(1) penzija i invalidnina ostvarenih u 
				zemlji i inostranstvu;
				(2) primanja po propisima o pravima 
				ratnih invalida;
				(3) srodnika koji imaju zakonsku 
				obavezu izdržavanja;
				(4) otpremnina u slučaju prestanka 
				potrebe za radom zaposlenih usled tehnoloških, ekonomskih ili 
				organizacionih promena i naknada po osnovu socijalnih programa 
				ostvarenih u godini dana pre podnošenja zahteva;
				(5) ostale naknade po osnovu rođenja i 
				nege i posebne nege deteta;
				(6) roditeljskog dodatka za treće i 
				četvrto dete;
				(7) naknada za vreme nezaposlenosti;
				(8) realizovanih novčanih i drugih 
				likvidnih sredstava u godini dana pre podnošenja zahteva;
				(9) primanja od rada kod stranog 
				poslodavca u inostranstvu;
				(10) ostalih aktivnosti.
				Кada se prihod utvrđuje u paušalnom iznosu za prihod se uzima osnovica za obračunavanje doprinosa za obavezno socijalno osiguranje (u daljem tekstu: doprinosi).
				Prihodi koji se iskazuju kao godišnji uzimaju se u visini prosečnog mesečnog iznosa.
				Isplatilac prihoda, propisanih stavom 1. ovog člana, u obavezi je da izda potvrdu o ostvarenim prihodima, ukoliko se do ovog podatka ne može doći uvidom u dostupne službene evidencije elektronskim upitom.
				U prihode porodice računaju se i prihodi od poljoprivredne delatnosti sa imovine na kojoj članovi zajedničkog domaćinstva žive, koju su stekli ili je koriste na osnovu ugovora ili dogovora, bez obzira da li je izvršena njena uknjižba odnosno zaključen odgovarajući pravni posao.
				*Službeni glasnik RS, broj 50/2018
				Član 6.
				U prihode iz člana 5. ovog zakona ne uračunavaju se naknade troškova za dolazak i odlazak sa rada, naknade troškova za vreme provedeno na službenim putovanjima u zemlji i inostranstvu, otpremnine pri odlasku u penziju, solidarna pomoć, jubilarne nagrade i pomoći u slučaju smrti korisnika ili članova njegovog domaćinstva, kao i primanja i prihodi koji se prema zakonu kojim se uređuje socijalna zaštita ne uzimaju u obzir prilikom utvrđivanja prava na novčanu socijalnu pomoć.
				U prihode iz člana 5. ovog zakona ne uračunavaju se i iznosi isplaćenih izdržavanja za dete iz prethodne zajednice koje ne živi u zajedničkom domaćinstvu davaoca izdržavanja.
				U prihode porodice iz člana 5. ovog zakona ne računaju se potraživanja po osnovu pravnosnažne i izvršne sudske presude kojom je dosuđeno izdržavanje, ukoliko dužnik izdržavanja ne plaća izdržavanje, a izvršenje presude nije moguće obezbediti korišćenjem dostupnih pravnih sredstava i postupaka.
				Član 7.
				Pravo na dečiji dodatak može se ostvariti ukoliko podnosilac zahteva, odnosno članovi njegove porodice, ne poseduju novčana i druga likvidna sredstva (ostvarena prodajom nepokretnosti, akcije, obveznice i druge hartije od vrednosti i sl.) u vrednosti većoj od iznosa dve prosečne zarade po zaposlenom u Republici bez poreza i doprinosa po članu porodice, a prema poslednjem poznatom podatku u momentu podnošenja zahteva. 
				Ako podnosilac zahteva, odnosno članovi njegove porodice poseduju novčana i druga likvidna sredstva u vrednosti većoj od iznosa dve prosečne zarade po zaposlenom u Republici Srbiji bez poreza i doprinosa po članu porodice, a prema poslednjem poznatom podatku u momentu podnošenja zahteva, podnosilac zahteva ne može ostvariti pravo na dečiji dodatak za period srazmeran broju meseci koji se dobija deljenjem ukupnog iznosa tih sredstava sa prosečnom zaradom po zaposlenom u Republici Srbiji bez poreza i doprinosa. 
				Član 8.
				Pravo na dečiji dodatak može se ostvariti ukoliko podnosilac zahteva, odnosno članovi njegove porodice, ne poseduju nepokretnosti na teritoriji Republike Srbije ni u inostranstvu, osim stambenog prostora u kome porodica živi, a koji ne može biti veći od sobe po članu domaćinstva uvećan za još jednu sobu.
				Izuzetno od stava 1. ovog člana, pravo na dečiji dodatak može se ostvariti ukoliko podnosilac zahteva, odnosno članovi njegove porodice, koji ostvaruju dohodak od poljoprivrede, ne poseduju nepokretnosti na teritoriji Republike Srbije ni u inostranstvu, osim stambenog prostora u kome porodica živi, a koji ne može biti veći od sobe po članu domaćinstva uvećan za još jednu sobu i drugih nužnih ekonomskih zgrada u poljoprivrednom domaćinstvu i zemljišta u površini do dva hektara po članu porodice.
				Izuzetno od st. 1. i 2. ovog člana pravo na dečiji dodatak može se ostvariti ukoliko podnosilac zahteva, odnosno članovi njegove porodice, osim stambenog prostora u kome porodica živi, poseduju i drugu nepokretnost na teritoriji Republike Srbije i u inostranstvu, u idealnom delu, ne većem od 20 kvadratnih metara, stečenu poklonom i u skladu sa propisima o nasleđivanju.
				Izuzetno od st. 1. i 2. ovog člana pravo na dečiji dodatak može se ostvariti ukoliko podnosilac zahteva, odnosno članovi njegove porodice, osim stambenog prostora u kome porodica živi, poseduju i garažu i iznajmljeni poslovni prostor (zakup) ne veći od 20 kvadratnih metara.
				Član 9.
				Prosečna mesečna zarada po zaposlenom, prosečna mesečna zarada po zaposlenom bez poreza i doprinosa i indeks potrošačkih cena u Republici Srbiji utvrđuju se prema podacima koje objavi republički organ nadležan za poslove statistike.
				Podaci o visini katastarskog prihoda i prosečnog katastarskog prihoda po jednom hektaru plodnog zemljišta, u smislu ovog zakona, utvrđuju se prema podacima republičkog organa nadležnog za geodetske poslove.
				Član 10.
				Prava iz ovog zakona jesu lična prava i ne mogu se prenositi na druga fizička i pravna lica niti se mogu nasleđivati, ali se iznosi prava koji su dospeli za isplatu, a ostali su neisplaćeni usled smrti korisnika, mogu nasleđivati.
				Novčana primanja po osnovu ovog zakona ne mogu biti predmet obezbeđivanja ili prinudnog izvršenja. 
				II. PRAVA NA FINANSIJSКU PODRŠКU PORODICI SA DECOM
				Član 11.
				Prava na finansijsku podršku porodici sa decom, u smislu ovog zakona, jesu: 
				1) naknada zarade, odnosno naknada plate za vreme porodiljskog odsustva, odsustva sa rada radi nege deteta i odsustva sa rada radi posebne nege deteta;
				2) ostale naknade po osnovu rođenja i nege deteta i posebne nege deteta; 
				3) roditeljski dodatak;
				4) dečiji dodatak;
				5) naknada troškova boravka u predškolskoj ustanovi za decu bez roditeljskog staranja;
				6) naknada troškova boravka u predškolskoj ustanovi za decu sa smetnjama u razvoju i decu sa invaliditetom;
				7) naknada troškova boravka u predškolskoj ustanovi za decu korisnika novčane socijalne pomoći;
				8) regresiranje troškova boravka u predškolskoj ustanovi dece iz materijalno ugroženih porodica.
				Prava iz stava 1. tač. 1) do 7) ovog člana jesu prava od opšteg interesa i o njihovom obezbeđivanju stara se Republika Srbija.
				O obezbeđivanju prava iz stava 1. tačka 8) ovog člana stara se opština, odnosno grad, u skladu sa ovim zakonom.
				AP Vojvodina, opština, odnosno grad mogu, ako su obezbedili sredstva, da utvrde i druga prava, veći obim prava od prava utvrđenih ovim zakonom i povoljnije uslove za njihovo ostvarivanje.
				1. Naknada zarade, odnosno naknada plate za vreme porodiljskog odsustva, odsustva sa rada radi nege deteta i odsustva sa rada radi posebne nege deteta
				Član 12.
				Naknadu zarade, odnosno naknadu plate za vreme porodiljskog odsustva, odsustva sa rada radi nege deteta i odsustva sa rada radi posebne nege deteta ostvaruju zaposleni kod pravnih i fizičkih lica (u daljem tekstu: zaposleni kod poslodavca).
				Zaposleni koji je zasnovao radni odnos nakon rođenja deteta, izuzetno od stava 1. ovog člana, može ostvariti pravo na naknadu zarade odnosno naknadu plate tokom odsustva čija se dužina trajanja računa od dana rođenja deteta.
				Naknadu zarade, odnosno naknadu plate iz st. 1. i 2. ovog člana ostvaruje i otac, jedan od usvojitelja, hranitelj, odnosno staratelj deteta, kada u skladu sa propisima o radu koristi odsustvo iz stava 1. ovog člana.
				Naknadu zarade, odnosno naknadu plate za vreme porodiljskog odsustva i odsustva sa rada radi posebne nege deteta, za decu različitog reda rođenja, mogu istovremeno koristiti oba roditelja. 
				Naknadu zarade, odnosno naknadu plate za vreme odsustva sa rada radi nege deteta i odsustva sa rada radi posebne nege deteta, za decu različitog reda rođenja, mogu istovremeno koristiti oba roditelja.
				Naknadu zarade, odnosno naknadu plate za vreme porodiljskog odsustva i odsustva sa rada radi nege deteta, za decu različitog reda rođenja, ne mogu istovremeno koristiti oba roditelja.
				Pravo na naknadu zarade, odnosno naknadu plate za vreme odsustva sa rada radi posebne nege deteta ne može se ostvariti za dete za koje je ostvareno pravo na dodatak za pomoć i negu drugog lica.
				Član 13.
				Osnovica naknade zarade, odnosno 
				naknade plate za vreme porodiljskog odsustva i odsustva sa rada 
				radi nege deteta, za lica iz člana 12. ovog zakona, utvrđuje se 
				na osnovu zbira mesečnih osnovica na koji su plaćeni doprinosi 
				na primanja koja imaju karakter zarade, za poslednjih 18 meseci 
				koji prethode prvom mesecu otpočinjanja odsustva zbog komplikacija 
				u vezi sa održavanjem trudnoće, ili porodiljskog odsustva, ukoliko 
				nije korišćeno odsustvo zbog komplikacija u vezi sa održavanjem 
				trudnoće.
				Osnovica naknade zarade, odnosno 
				naknade plate, zaposlenog koji je zasnovao radni odnos nakon 
				rođenja deteta, utvrđuje se na osnovu zbira mesečnih osnovica na 
				koji su plaćeni doprinosi na primanja koja imaju karakter zarade, 
				za poslednjih 18 meseci koji prethode mesecu otpočinjanja odsustva 
				po zasnivanju radnog odnosa.
				Osnovica naknade zarade, odnosno 
				naknade plate za vreme odsustva sa rada radi posebne nege 
				deteta, za lica iz člana 12. ovog zakona, utvrđuje se na osnovu 
				zbira mesečnih osnovica na koji su plaćeni doprinosi na primanja 
				koja imaju karakter zarade, za poslednjih 18 meseci koji prethode 
				mesecu otpočinjanja odsustva.
				Mesečna osnovica naknade zarade, 
				odnosno naknade plate, dobija se deljenjem zbira osnovica iz st. 
				1. do 3. ovog člana sa 18 i ne može biti veća od tri prosečne 
				mesečne zarade u Republici Srbiji, prema poslednjem objavljenom 
				podatku republičkog organa nadležnog za poslove statistike na 
				dan podnošenja zahteva.
				Mesečna osnovica naknade zarade, 
				odnosno naknade plate predstavlja bruto obračunsku vrednost.
				*Službeni glasnik RS, broj 50/2018
				Član 14.
				Utvrđivanje mesečne osnovice naknade zarade odnosno naknade plate, vrši nadležni organ jedinice lokalne samouprave (u daljem tekstu: nadležni organ) na osnovu podataka o visini osnovice na koju su plaćeni doprinosi na primanja koja imaju karakter zarade, odnosno plate a koji su evidentirani u Centralnom registru obaveznog socijalnog osiguranja, na dan podnošenja zahteva za ostvarivanje prava.
				Mesečni iznos naknade zarade, odnosno naknade plate obračunava se na osnovu utvrđene mesečne osnovice naknade zarade, odnosno naknade plate u srazmeri broja radnih dana u petodnevnoj radnoj nedelji, u kojima se ostvaruje pravo u datom mesecu i ukupnog broja radnih dana u tom mesecu. 
				Na osnovu obračunatog mesečnog iznosa naknade zarade, odnosno naknade plate obračunava se iznos naknade zarade, odnosno naknade plate koji je umanjen za pripadajuće poreze i doprinose.
				Prilikom isplate iznosa naknade zarade, odnosno naknade plate iz stava 3. ovog člana, njen pripadajući iznos ne umanjuje se po osnovu novčanih obustava, rate kredita i slično, već je primalac naknade zarade odnosno naknade plate dužan da te obaveze izmiri lično ili preko poslodavca.
				Poresku prijavu za obračunate poreze i doprinose podnosi ministarstvo nadležno za socijalna pitanja, a centralizovana isplata mesečne naknade zarade odnosno naknade plate vrši se kad poreska uprava prihvati poresku prijavu. 
				Prilikom obračuna poreza neoporezivi iznos koristi se srazmerno radnom vremenu primaoca naknade zarade, odnosno naknade plate u odnosu na puno radno vreme u mesecu za koje je priznato pravo, a u skladu sa propisima kojima se uređuje porez na dohodak građana.
				Ministarstvo nadležno za socijalna pitanja, iz sredstava obezbeđenih u budžetu Republike Srbije, vrši isplatu mesečnih iznosa naknade zarade odnosno naknade plate bez poreza i doprinosa na tekući račun korisnika, a iznos pripadajućih poreza i doprinosa na zakonom propisan način.
				Pun mesečni iznos naknade zarade, odnosno naknade plate za vreme porodiljskog odsustva, ne može biti manji od minimalne zarade utvrđene na dan podnošenja zahteva, ako je kod nadležnog organa evidentirano najmanje šest najnižih osnovica na koje su plaćeni doprinosi na primanja koja imaju karakter zarade.
				Pod minimalnom zaradom u smislu stava 8. ovog člana podrazumeva se iznos koji se dobija kada se minimalna cena rada po satu, utvrđena u skladu sa zakonom na dan podnošenja zahteva, pomnoži sa 184 sata i uveća za pripadajuće poreze i doprinose.
				Član 15.
				Poslodavac, nadležni organ, odnosno ministarstvo nadležno za socijalna pitanja nemaju obavezu dostavljanja obračunskog listića korisniku naknade zarade, odnosno naknade plate iz člana 12. ovog zakona.
				Nadležni organ ima obavezu dostavljanja potvrde o godišnjim ostvarenim prihodima korisniku prava iz člana 12. ovog zakona.
				Izuzetno od stava 1. ovog člana nadležni organ je dužan da na zahtev korisnika prava dostavi obračunski listić i druge potvrde o isplaćenim naknadama zarade, odnosno naknade plate.
				Član 16.
				Zahtev za ostvarivanje prava na naknadu zarade, odnosno naknadu plate može se podneti do isteka zakonom utvrđene dužine trajanja prava koje se ostvaruje.
				Кorisnik prava dužan je da do 8. u mesecu obavesti nadležni organ o svim promenama činjenica koje su od uticaja na isplatu prava.
				Nadležni organ dužan je da do 15. u mesecu evidentira sve nastale promene koje se odnose na isplatu prava.
				Poslodavac, odnosno korisnik naknade zarade, odnosno naknade plate dužan je da nadležnom organu prijavi svaku promenu u radnopravnom statusu koja je od uticaja na isplatu naknade zarade odnosno naknade plate. 
				2. Ostale naknade po osnovu rođenja i nege deteta i posebne nege deteta
				Član 17.
				Ostale naknade po osnovu rođenja i nege 
				deteta i posebne nege deteta, za dete rođeno 1. jula 2018. 
				godine i kasnije, može ostvariti majka koja je u periodu od 18 
				meseci pre rođenja deteta ostvarivala prihode:
				1) a u momentu rođenja deteta je 
				nezaposlena i nije ostvarila pravo na novčanu naknadu po osnovu 
				nezaposlenosti;
				2) po osnovu samostalnog obavljanja 
				delatnosti;
				3) kao nosilac porodičnog 
				poljoprivrednog gazdinstva koje ima status lica koje samostalno 
				obavlja delatnost prema zakonu kojim se uređuje porez na dohodak 
				građana;
				4) po osnovu ugovora o obavljanju 
				privremenih i povremenih poslova;
				5) po osnovu ugovora o delu;
				6) po osnovu autorskog ugovora;
				7) po osnovu ugovora o pravima i 
				obavezama direktora van radnog odnosa.
				Ostale naknade po osnovu rođenja i nege deteta i posebne nege deteta može ostvariti i majka koja je u periodu od 24 meseca pre rođenja deteta bila poljoprivredni osiguranik.
				Pravo iz st. 1. i 2. ovog člana može ostvariti i žena koja je usvojitelj, hranitelj ili staratelj deteta.
				Pravo na ostale naknade po osnovu rođenja i nege deteta ostvaruje se u trajanju od godinu dana od dana rođenja deteta, bez obzira na red rođenja deteta.
				Izuzetno, od stava 4. ovog člana, za 
				lice koje ostvaruje i pravo na naknadu zarade, odnosno naknadu 
				plate, pravo na ostale naknade po osnovu rođenja i nege deteta 
				ostvaruje se u trajanju od godinu dana od dana otpočinjanja prava 
				na porodiljsko odsustvo.
				Pravo na ostale naknade po osnovu rođenja i nege deteta ostvaruje majka iz st. 1. i 2. ovog člana u trajanju od tri meseca od dana rođenja deteta, ako se dete rodi mrtvo ili umre pre navršena tri meseca života, odnosno do smrti deteta ukoliko ono umre kasnije.
				Pravo na ostale naknade po osnovu rođenja i nege deteta, može ostvariti i otac deteta, ukoliko majka nije živa, ako je napustila dete, ili ako je iz objektivnih razloga sprečena da neposredno brine o detetu.
				Pravo na ostale naknade po osnovu posebne nege deteta ostvaruje se u skladu sa ovim zakonom i propisima koji regulišu ostvarivanje prava na naknadu zarade za vreme odsustva sa rada radi posebne nege deteta za lica zaposlena kod poslodavca. 
				Zahtev za ostvarivanje prava na ostale naknade po osnovu rođenja i nege deteta i posebne nege deteta može se podneti do isteka zakonom utvrđene dužine trajanja prava koje se ostvaruje.
				Pravo na ostale naknade po osnovu posebne nege deteta ne može se ostvariti za dete za koje je ostvareno pravo na dodatak za pomoć i negu drugog lica.
				*Službeni glasnik RS, broj 50/2018
				Član 18.
				Osnovica za ostale naknade po osnovu 
				rođenja i nege deteta za lice iz člana 17. stav 1. ovog zakona 
				utvrđuje se srazmerno zbiru mesečnih osnovica na koji su plaćeni 
				doprinosi, osim osnovice doprinosa za prihode koji imaju 
				karakter zarade, za poslednjih 18 meseci koji prethode prvom 
				mesecu otpočinjanja odsustva zbog komplikacija u vezi sa 
				održavanjem trudnoće, ili porodiljskog odsustva, ukoliko nije 
				korišćeno odsustvo zbog komplikacija u vezi sa održavanjem 
				trudnoće, odnosno danu rođenja deteta.
				Osnovica za ostale naknade po osnovu 
				rođenja i nege deteta, za lice iz člana 17. stav 2. ovog zakona, 
				utvrđuje se srazmerno zbiru mesečnih osnovica na koji su plaćeni 
				doprinosi za obavezno penzijsko i invalidsko osiguranje za 
				poslednja 24 meseca koji prethode danu rođenja deteta.
				Osnovica za ostale naknade po osnovu 
				posebne nege deteta za lice iz člana 17. stav 1. ovog zakona 
				utvrđuje se srazmerno zbiru mesečnih osnovica na koji su plaćeni 
				doprinosi, osim osnovice doprinosa za prihode koji imaju 
				karakter zarade, za poslednjih 18 meseci koji prethode mesecu 
				korišćenja prava.
				Osnovica za ostale naknade po osnovu 
				posebne nege deteta, za lice iz člana 17. stav 2. ovog zakona, 
				utvrđuje se srazmerno zbiru mesečnih osnovica na koji su plaćeni 
				doprinosi za obavezno penzijsko i invalidsko osiguranje za 
				poslednja 24 meseca koji prethode mesecu korišćenja prava.
				Mesečna osnovica za ostale naknade po 
				osnovu rođenja i nege deteta i posebne nege deteta za lica iz 
				člana 17. stav 1. ovog zakona dobija se deljenjem zbira osnovica 
				iz st. 1. i 3. ovog člana sa 18.
				Mesečna osnovica za ostale naknade po 
				osnovu rođenja i nege deteta i posebne nege deteta za lica iz 
				člana 17. stav 2. ovog zakona dobija se deljenjem zbira osnovica 
				iz st. 2. i 4. ovog člana sa 24.
				Mesečna osnovica za ostale naknade po 
				osnovu rođenja i nege deteta i posebne nege deteta iz st. 5. i 6. 
				ovog člana ne može biti veća od tri prosečne mesečne zarade u 
				Republici Srbiji, prema poslednjem objavljenom podatku republičkog 
				organa nadležnog za poslove statistike na dan podnošenja zahteva.
				Mesečna osnovica iz st. 5. i 6. ovog 
				člana deli se sa koeficijentom 1,5 i tako se određuje pun 
				mesečni iznos ostale naknade po osnovu rođenja i nege deteta i 
				posebne nege deteta.
				Prilikom utvrđivanja osnovice za ostale 
				naknade ne uzimaju se osnovice za prihode koji imaju karakter 
				zarade, osim za lica koja u momentu podnošenja zahteva nisu u 
				radnom odnosu, a u prethodnom periodu su ostvarivala prihode po 
				osnovu zarade.
				*Službeni glasnik RS, broj 50/2018
				Član 19.
				Utvrđivanje punog mesečnog iznosa za 
				ostale naknade po osnovu rođenja i nege deteta i posebne nege 
				deteta vrši nadležni organ na osnovu podataka o visini osnovice 
				na koju su plaćeni doprinosi za lice iz člana 17. stav 1. tač. 
				1) do 7) ovog zakona, odnosno za lice iz člana 17. stav 2. 
				osnovice na koju su plaćeni doprinosi za obavezno penzijsko i 
				invalidsko osiguranje, a koji su evidentirani kod organa koji 
				vodi evidenciju o uplaćenim doprinosima obaveznog socijalnog 
				osiguranja, na dan podnošenja zahteva za ostvarivanje prava.
				Mesečni iznos ostalih naknada obračunava se na osnovu utvrđenog punog mesečnog iznosa naknade u srazmeri broja radnih dana u kojima se ostvaruje pravo u datom mesecu i ukupnog broja radnih dana u tom mesecu. 
				Isplatu mesečnih iznosa ostalih naknada po osnovu rođenja i nege i posebne nege deteta, bez poreza i doprinosa, vrši ministarstvo nadležno za socijalna pitanja na tekući račun podnosioca zahteva, iz sredstava obezbeđenih u budžetu Republike Srbije.
				Izuzetno od stava 3. ovog člana, za lice koje nema tekući račun, isplatu mesečnih iznosa ostale naknade po osnovu rođenja i nege i posebne nege deteta, bez poreza i doprinosa, vrši ministarstvo nadležno za socijalna pitanja na račun podnosioca zahteva za ostvarivanje prava otvorenog kod finansijske organizacije određene od strane ministarstva nadležnog za socijalna pitanja, iz sredstava obezbeđenih u budžetu Republike Srbije. 
				*Službeni glasnik RS, broj 50/2018
				Član 20.
				Zbir naknade zarade, odnosno naknade plate za vreme porodiljskog odsustva, odsustva sa rada radi nege deteta i odsustva sa rada radi posebne nege deteta i ostale naknade po osnovu rođenja, nege i posebne nege deteta ne može biti veći od tri prosečne mesečne zarade u Republici Srbiji, prema poslednjem objavljenom podatku republičkog organa nadležnog za poslove statistike na dan podnošenja zahteva za naknadu zarade.
				Ako korisnik prava ostvaruje naknadu zarade, odnosno naknadu plate čiji ukupni iznos prelazi tri prosečne zarade u Republici Srbiji prvo se isplaćuje naknada zarade, odnosno naknada plate.
				Član 21.
				O pravu na naknadu zarade, odnosno naknadu plate, odnosno pravu na ostale naknade odlučuje se po osnovu podnetog zahteva.
				O zahtevu za naknadu zarade, odnosno naknadu plate za vreme porodiljskog odsustva i odsustva sa rada radi nege deteta, podnetom po otpočinjanju porodiljskog odsustva, odlučuje se privremenim rešenjem u trajanju do tri meseca.
				Nakon pribavljanja potrebnih dokaza po službenoj dužnosti koji su potrebni za kompletiranje zahteva iz stava 2. ovog člana nadležni organ odlučuje rešenjem. 
				Žalba izjavljena na rešenje iz st. 2. i 3. ovog člana, ne odlaže njegovo izvršenje.
				3. Roditeljski dodatak
				Član 22.
				Roditeljski dodatak ostvaruje majka za prvo, drugo, treće i četvrto dete, pod uslovom da je državljanin Republike Srbije i da ima prebivalište u Republici Srbiji.
				Pravo iz stava 1. ovog člana može ostvariti i majka koja je strani državljanin i ima status stalno nastanjenog stranca pod uslovom da je dete rođeno na teritoriji Republike Srbije.
				Izuzetno, ako majka koja ima troje dece u sledećem porođaju rodi dvoje ili više dece, ostvariće pravo na roditeljski dodatak i za svako rođeno dete u tom porođaju, a na osnovu posebnog rešenja ministarstva nadležnog za socijalna pitanja.
				Redosled rođenja utvrđuje se prema broju živorođene dece majke u momentu podnošenja zahteva za ostvarivanje prava na roditeljski dodatak.
				Pravo iz st. 1. i 2. ovog člana ostvaruje majka koja neposredno brine o detetu za koje je podnela zahtev, čija deca prethodnog reda rođenja nisu smeštena u ustanovu socijalne zaštite, hraniteljsku, starateljsku porodicu ili data na usvojenje, i koja nije lišena roditeljskog prava u odnosu na decu prethodnog reda rođenja.
				Pravo iz st. 1. i 2. ovog člana izuzetno priznaće se i ukoliko je dete prethodnog reda rođenja smešteno u ustanovu zbog potrebe kontinuirane zdravstvene zaštite i nege, a po prethodno pribavljenom mišljenju ministarstva nadležnog za socijalna pitanja. 
				Uz zahtev za ostvarivanje prava na roditeljski dodatak za majku koja je strani državljanin podnosi se i uverenje nadležne službe iz zemlje čiji je majka državljanin, o ispunjenosti uslova iz st. 5. i 6. ovog člana. 
				Pravo na roditeljski dodatak, ako ispunjava uslove iz st. 1–7. ovog člana, može ostvariti i otac deteta, ukoliko je majka deteta strani državljanin, nije živa, napustila je dete, lišena je roditeljskog prava, ili je iz objektivnih razloga sprečena da neposredno brine o detetu.
				Uslovi za ostvarivanje prava na roditeljski dodatak utvrđuju se u odnosu na dan podnošenja zahteva.
				Roditeljski dodatak uvećava se za paušal za nabavku opreme za dete.
				Član 23.
				Roditeljski dodatak za prvo dete rođeno 
				1. jula 2018. godine i kasnije utvrđuje se u visini od 
				100.000,00 dinara i isplaćuje se jednokratno. 
				Roditeljski dodatak za drugo dete 
				rođeno 1. jula 2018. godine i kasnije utvrđuje se u visini od 
				240.000,00 dinara i isplaćuje se u 24 jednake mesečne rate po 
				10.000,00 dinara.
				Roditeljski dodatak za treće dete 
				rođeno 1. jula 2018. godine i kasnije utvrđuje se u visini od 
				1.440.000,00 dinara i isplaćuje se u 120 jednakih mesečnih rata 
				po 12.000,00 dinara.
				Roditeljski dodatak za četvrto dete 
				rođeno 1. jula 2018. godine i kasnije utvrđuje se u visini od 
				2.160.000,00 dinara i isplaćuje se u 120 jednakih mesečnih rata 
				po 18.000,00 dinara.
				Iznos roditeljskog dodatka za decu iz 
				člana 22. stav 3. ovog zakona isplaćuje se u iznosu utvrđenom za 
				četvrto dete.
				Paušal za nabavku opreme za dete, iz 
				člana 22. stav 10. ovog zakona, za decu rođenu 1. jula 2018. 
				godine i kasnije i koji se isplaćuje zajedno sa jednokratnim 
				iznosom roditeljskog dodatka za prvo dete, odnosno prvom ratom 
				roditeljskog dodatka za drugo, treće i četvrto dete iznosi 
				5.000,00 dinara. 
				Roditeljski dodatak utvrđen u st. 1–4. 
				ovog člana i paušal za nabavku opreme za dete iz stava 6. ovog 
				člana, usklađuju se 1. januara i 1. jula, počev od 2019. godine, 
				na osnovu podataka republičkog organa nadležnog za poslove 
				statistike, sa kretanjem indeksa potrošačkih cena na teritoriji 
				Republike Srbije u prethodnih šest meseci, a njihov nominalni 
				iznos utvrđuje rešenjem ministar nadležan za socijalna pitanja.
				
				Visina roditeljskog dodatka utvrđuje se 
				u odnosu na dan rođenja deteta.
				Zahtev za ostvarivanje prava na 
				roditeljski dodatak podnosi majka, odnosno otac deteta odmah 
				nakon rođenja u zdravstvenoj ustanovi u kojoj je dete rođeno, ili 
				direktno nadležnom organu najkasnije do navršenih godinu dana 
				života deteta. 
				Zahtev podnet u zdravstvenoj ustanovi, 
				na osnovu ovlašćenja majke, odnosno oca deteta, iz stava 9. ovog 
				člana, ovlašćeni radnik zdravstvene ustanove šalje nadležnom 
				organu elektronskim putem u skladu sa zakonom kojim se uređuje 
				elektronski dokument i usluge od poverenja u elektronskom 
				poslovanju.
				*Službeni glasnik RS, broj 50/2018
				Član 24.
				Ukoliko u toku isplate prava na 
				roditeljski dodatak koja se vrši u mesečnim ratama korisnik prava 
				napusti dete ili umre, prekida se dalja isplata prava do odluke 
				ministarstva nadležnog za socijalna pitanja.
				Ukoliko u toku isplate prava na 
				roditeljski dodatak koja se vrši u mesečnim ratama dete umre, 
				prekida se dalja isplata prava. 
				Izuzetno od stava 2. ovog člana za 
				treće i četvrto dete koje je umrlo u toku isplate prava vrši se 
				isplata jednokratnog iznosa od 200.000,00 dinara.
				Jednokratni iznos iz stava 3. ovog 
				člana usklađuje se 1. januara i 1. jula, počev od 2019. godine, 
				na osnovu podataka republičkog organa nadležnog za poslove 
				statistike, sa kretanjem indeksa potrošačkih cena na teritoriji 
				Republike Srbije u prethodnih šest meseci, a njegov nominalni 
				iznos utvrđuje rešenjem ministar nadležan za socijalna pitanja.
				
				Ukoliko u toku isplate prava na 
				roditeljski dodatak koja se vrši u mesečnim ratama dođe do 
				razvoda braka ili prestanka vanbračne zajednice, prekida se dalja 
				isplata prava do odluke ministarstva nadležnog za socijalna 
				pitanja.
				Ukoliko se u toku isplate prava na 
				roditeljski dodatak koja se vrši u mesečnim ratama utvrdi da deca 
				nisu vakcinisana u skladu sa propisima u oblasti zdravstvene 
				zaštite Republike Srbije, prekida se dalja isplata prava do 
				odluke ministarstva nadležnog za socijalna pitanja.
				Ukoliko se u toku isplate prava na 
				roditeljski dodatak koja se vrši u mesečnim ratama utvrdi da dete 
				ne živi na teritoriji Republike Srbije, prekida se dalja isplata 
				prava do odluke ministarstva nadležnog za socijalna pitanja.
				Ukoliko se u toku isplate prava na 
				roditeljski dodatak koja se vrši u mesečnim ratama utvrdi da deca 
				predškolskog uzrasta ne pohađaju pripremni predškolski program u 
				okviru sistema predškolskog vaspitanja i obrazovanja na teritoriji 
				Republike Srbije, prekida se dalja isplata prava do odluke 
				ministarstva nadležnog za socijalna pitanja.
				Ukoliko se u toku isplate prava na 
				roditeljski dodatak koja se vrši u mesečnim ratama utvrdi, da se 
				deca osnovnoškolskog uzrasta ne školuju u okviru sistema 
				osnovnoškolskog obrazovanja Republike Srbije i redovno ne 
				pohađaju nastavu na teritoriji Republike Srbije, prekida se dalja 
				isplata prava do odluke ministarstva nadležnog za socijalna 
				pitanja. 
				Ministarstvo nadležno za socijalna 
				pitanja odluku o daljoj isplati prava iz st. 1. i 5–9. ovog člana 
				donosi u roku od 15 dana od dana dostavljanja predmeta.
				*Službeni glasnik RS, broj 50/2018
				Član 25.
				Roditeljski dodatak ne može se 
				ostvariti, ako novorođeno dete majke za koje se podnosi zahtev i 
				njena deca prethodnog reda rođenja, nisu vakcinisana u skladu sa 
				propisima u oblasti zdravstvene zaštite Republike Srbije.
				Činjenica da je dete vakcinisano u 
				skladu sa propisima u oblasti zdravstvene zaštite Republike 
				Srbije utvrđuje se na osnovu izjave podnosioca zahteva. 
				Činjenica da je dete vakcinisano u 
				skladu sa propisima u oblasti zdravstvene zaštite Republike 
				Srbije proverava se jednom godišnje na osnovu podataka sadržanih 
				u evidenciji o imunizaciji.
				Roditeljski dodatak može ostvariti 
				majka čija deca predškolskog uzrasta žive na teritoriji 
				Republike Srbije i pohađaju pripremni predškolski program u 
				okviru sistema predškolskog vaspitanja i obrazovanja na teritoriji 
				Republike Srbije.
				Roditeljski dodatak može ostvariti 
				majka čija deca osnovnoškolskog uzrasta žive na teritoriji 
				Republike Srbije i školuju se i redovno pohađaju nastavu u 
				okviru sistema osnovnoškolskog obrazovanja Republike Srbije.
				Činjenica da dete pohađa pripremni 
				predškolski program u okviru sistema predškolskog vaspitanja i 
				obrazovanja Republike Srbije i redovno pohađa osnovnu školu u 
				okviru sistema osnovnoškolskog obrazovanja Republike Srbije, na 
				teritoriji Republike Srbije utvrđuje se na osnovu izjave 
				podnosioca zahteva, a nadležni organ proverava podatke po 
				službenoj dužnosti, najmanje jednom godišnje, sa odgovarajućom 
				predškolskom ustanovom, odnosno osnovnom školom.
				Roditeljski dodatak ne može se 
				ostvariti ako roditelji u momentu podnošenja zahteva žive u 
				inostranstvu.
				Roditeljski dodatak ne može ostvariti 
				majka koja je strani državljanin ukoliko je u zemlji, čiji je 
				državljanin, ostvarila isto ili slično pravo za dete za koje je 
				podnet zahtev.
				*Službeni glasnik RS, broj 50/2018
				4. Dečiji dodatak
				Član 26.
				Dečiji dodatak ostvaruje jedan od roditelja koji neposredno brine o detetu, koji je državljanin Republike Srbije i ima prebivalište u Republici Srbiji ili strani državljanin koji ima status stalno nastanjenog stranca u Republici Srbiji za prvo, drugo, treće i četvrto dete po redu rođenja u porodici, od dana podnetog zahteva, pod uslovima predviđenim ovim zakonom.
				Izuzetno od stava 1. ovog člana majka koja ima troje dece a u sledećem porođaju rodi dvoje ili više dece, ostvariće pravo na dečiji dodatak i za svako rođeno dete u tom porođaju, a na osnovu posebnog rešenja ministarstva nadležnog za socijalna pitanja. 
				Izuzetno od stava 1. ovog člana pravo na dečiji dodatak podnosilac zahteva može ostvariti i za dete višeg reda rođenja od četvrtog, ukoliko zbog starosne granice za neko od prvo četvoro dece po redu rođenja više ne može ostvariti pravo.
				Pod uslovima iz stava 1. ovog člana pravo na dečiji dodatak ima i staratelj deteta.
				Izuzetno od stava 1. ovog člana staratelj deteta može ostvariti pravo na dečiji dodatak za najviše četvoro sopstvene dece u porodici i za svako dete bez roditeljskog staranja o kome neposredno brine. 
				Strani državljanin koji radi na teritoriji Republike Srbije ostvaruje dečiji dodatak, ako je to određeno međunarodnim sporazumom, pod uslovima predviđenim ovim zakonom.
				Dečiji dodatak pripada deci koja žive i pohađaju program pripreme deteta pred polazak u osnovnu školu u okviru predškolskog vaspitanja i obrazovanja na teritoriji Republike Srbije.
				Dečiji dodatak pripada deci koja žive, školuju se i redovno pohađaju nastavu na teritoriji Republike Srbije, ako međunarodnim sporazumom nije drugačije određeno.
				Dečiji dodatak pripada detetu ako ima svojstvo učenika osnovne škole, odnosno svojstvo redovnog učenika srednje škole do završetka srednjoškolskog obrazovanja, a najduže do navršenih 20 godina života.
				Dečiji dodatak pripada i detetu koje iz opravdanih razloga ne započne školovanje u osnovnoj ili srednjoj školi, odnosno koje započne školovanje kasnije ili prekine školovanje u svojstvu redovnog učenika u srednjoj školi, i to za sve vreme trajanja sprečenosti, do završetka srednjoškolskog obrazovanja a najduže do 21 godine života.
				Izuzetno od stava 9. ovog člana, dečiji dodatak pripada za dete sa smetnjama u razvoju i dete sa invaliditetom za koje je doneto mišljenje interresorne komisije, koja je obrazovana u skladu sa propisima iz oblasti prosvete (u daljem tekstu: Кomisija) sve dok je obuhvaćeno vaspitno obrazovnim programom i programom osposobljavanja za rad, a za dete nad kojim je produženo roditeljsko pravo najduže do 26 godina. 
				Nadležni organ dužan je da u saradnji sa odgovarajućom školom, u toku trajanja školske godine, krajem svakog tromesečja proveri redovnost pohađanja nastave deteta za koje se ostvaruje pravo.
				Član 27.
				Neposredna briga o detetu, u smislu ovog zakona, podrazumeva neposredno staranje o životu, zdravlju, vaspitavanju i obrazovanju deteta koje živi u zajedničkom domaćinstvu podnosioca zahteva.
				Smatra se da roditelj neposredno brine o detetu ako dete živi, pohađa program pripreme deteta pred polazak u osnovnu školu u okviru predškolskog vaspitanja i obrazovanja i školuje se u mestu prebivališta.
				Izuzetno od stava 2. ovog člana smatra se da roditelj neposredno brine o detetu i ako dete pohađa:
				a) osnovnu ili srednju školu van mesta prebivališta jer u mestu prebivališta ne postoji osnovna ili srednja škola;
				b) osnovnu školu koja mu je bliža mestu stanovanja, odnosno dostupnija;
				v) željenu srednju školu koja ne postoji u mestu prebivališta, ili koju nije moglo da upiše zbog nedovoljnog broja bodova.
				Neposrednom brigom ne smatra se zbrinjavanje deteta u ustanovu socijalne zaštite, starateljsku ili hraniteljsku porodicu.
				Član 28.
				Jednoroditeljska porodica u smislu ovog zakona, jeste porodica u kojoj jedan roditelj samostalno vrši roditeljsko pravo, pod uslovom:
				1) da je drugi roditelj nepoznat;
				2) da je drugi roditelj preminuo, a nije ostvareno pravo na porodičnu penziju;
				3) da je drugi roditelj postao potpuno i trajno nesposoban za rad, a nije stekao pravo na penziju;
				4) da je drugi roditelj preminuo, a ostvareno je pravo na porodičnu penziju;
				5) da je drugi roditelj na izdržavanju kazne zatvora duže od šest meseci;
				6) da drugi roditelj ne vrši roditeljsko pravo po odluci suda;
				7) da drugi roditelj ne doprinosi izdržavanju deteta, a izvršenje obaveze izdržavanja nije bilo moguće obezbediti postojećim i dostupnim pravnim sredstvima i postupcima. 
				Ne smatra se jednoroditeljskom porodicom, u smislu ovog zakona, porodica u kojoj je roditelj koji je samostalno vršio roditeljsko pravo, po prestanku ranije bračne, odnosno vanbračne zajednice, zasnovao novu bračnu, odnosno vanbračnu zajednicu.
				Član 29.
				Školovanje u smislu ovog zakona jeste pohađanje škole u cilju sticanja obrazovanja u osnovnoj školi i sticanja obrazovanja u svojstvu redovnog učenika u srednjoj školi, a u skladu sa propisima kojima se uređuje prosveta.
				Izuzetno od stava 1. ovog člana, svojstvo redovnog učenika smatra se da ima i lice iz osetljivih društvenih grupa i lice sa izuzetnim sposobnostima mlađe od 17. godina koje stiče srednje obrazovanje ili obrazovanje za rad u svojstvu vanrednog učenika, ako opravda nemogućnost redovnog pohađanja nastave, uz saglasnost ministra nadležnog za poslove prosvete.
				Član 30.
				Pravo na dečiji dodatak ostvaruje se:
				1) ako ukupan mesečni prihod, umanjen za poreze i doprinose, po članu porodice ostvaren u tri meseca koji prethode mesecu u kome je podnet zahtev ne prelazi utvrđeni cenzus, a ukupan mesečni katastarski prihod po članu porodice u prethodnoj godini ne prelazi iznos od 3% prosečnog katastarskog prihoda po jednom hektaru plodnog zemljišta u prethodnoj godini ili je ostvaren od zemljišta do 500 metara kvadratnih na kome je podignuta stambena zgrada;
				2) ako ukupan mesečni katastarski prihod po članu porodice u prethodnoj godini ne prelazi iznos od 7% prosečnog katastarskog prihoda po jednom hektaru plodnog zemljišta u prethodnoj godini, a porodica ne ostvaruje druge prihode.
				Izuzetno od stava 1. ovog člana pravo na dečiji dodatak bez ponovnog dostavljanja dokaza o materijalnom stanju porodice ostvaruje korisnik novčane socijalne pomoći čija deca redovno pohađaju školu, a nezavisno od materijalnih uslova porodice korisnik čije dete ostvaruje dodatak za pomoć i negu drugog lica.
				Ispunjavanje uslova iz ovog člana organ nadležan za rešavanje o pravu utvrđuje pribavljanjem podataka iz službenih evidencija po službenoj dužnosti.
				Član 31.
				Za jednoroditeljske porodice iz člana 28. stav 1. tač. 1) do 3) cenzus utvrđen u članu 30. ovog zakona uvećava se za 30%. 
				Za jednoroditeljske porodice iz člana 28. stav 1. tač. 4) do 7), za staratelje i roditelje deteta sa smetnjama u razvoju i deteta sa invaliditetom za koje postoji mišljenje Кomisije, a koje ne koristi usluge smeštaja, cenzus utvrđen u članu 30. ovog zakona uvećava se za 20%.
				Član 32.
				Nominalne iznose i način usklađivanja cenzusa za ostvarivanje prava na dečiji dodatak, u skladu sa čl. 30. i 31. ovog zakona, propisuje Vlada na predlog ministra nadležnog za socijalna pitanja.
				Član 33.
				Visinu i način usklađivanja dečijeg dodatka, propisuje Vlada na predlog ministra nadležnog za socijalna pitanja. 
				Iznos dečijeg dodatka, utvrđen u stavu 1. ovog člana, za jednoroditeljske porodice i staratelje, uvećava se za 30%, a za roditelje deteta sa smetnjama u razvoju i deteta sa invaliditetom, za koje je doneto mišljenje Кomisije, i za dete koje ostvaruje dodatak za pomoć i negu drugog lica, a koje ne koristi usluge smeštaja, uvećava se za 50%. 
				Ukoliko su ispunjeni uslovi da se iznos dečijeg dodatka uveća po više osnova u skladu sa stavom 2. ovog člana, ukupan iznos uvećanja ne može biti veći od 80%.
				Кorisnici dečijeg dodatka čija su deca redovno pohađala srednju školu i sa uspehom završila školsku godinu u septembru tekuće godine ostvaruju pravo na još jedan dečiji dodatak.
				5. Naknada troškova boravka u predškolskoj ustanovi za decu bez roditeljskog staranja
				Član 34.
				Deca predškolskog uzrasta bez roditeljskog staranja imaju pravo na naknadu troškova boravka u predškolskoj ustanovi koja ima rešenje ministarstva nadležnog za poslove prosvete o verifikaciji, u visini učešća korisnika u ceni usluge koja se propisuje odlukom jedinice lokalne samouprave. 
				Deca bez roditeljskog staranja na smeštaju u ustanovama socijalne zaštite ostvaruju pravo na naknadu troškova u skladu sa stavom 1. ovog člana. 
				Deca bez roditeljskog staranja koja su u starateljskim porodicama, ostvaruju pravo na naknadu troškova iz stava 1. ovog člana, pod uslovom da je za njih ostvareno pravo na dečiji dodatak u skladu sa ovim zakonom, a od dana od kada je ostvareno pravo na dečiji dodatak.
				Deca bez roditeljskog staranja koja su u hraniteljskim porodicama, ostvaruju pravo na naknadu troškova iz stava 1. ovog člana, pod uslovom da ispunjavaju uslove propisane za ostvarivanje prava na dečiji dodatak.
				6. Naknada troškova boravka u predškolskoj ustanovi za decu sa smetnjama u razvoju i decu sa invaliditetom
				Član 35.
				Deca predškolskog uzrasta sa smetnjama u razvoju i deca sa invaliditetom imaju pravo na naknadu troškova boravka u predškolskoj ustanovi koja ima rešenje ministarstva nadležnog za poslove prosvete o verifikaciji, u visini učešća korisnika u ceni usluge koja se propisuje odlukom jedinice lokalne samouprave. 
				Pravo iz stava 1. ovog člana ne može se ostvariti ukoliko je za to dete ostvareno pravo na naknadu zarade za vreme odsustva sa rada radi posebne nege deteta.
				7. Naknada troškova boravka u predškolskoj ustanovi za decu korisnika novčane socijalne pomoći
				Član 36.
				Deca predškolskog uzrasta korisnika novčane socijalne pomoći imaju pravo na naknadu troškova boravka u predškolskoj ustanovi koja ima rešenje ministarstva nadležnog za poslove prosvete o verifikaciji, u visini učešća korisnika u ceni usluge koja se propisuje odlukom jedinice lokalne samouprave. 
				8. Regresiranje troškova boravka u predškolskoj ustanovi dece iz materijalno ugroženih porodica
				Član 37.
				Deca predškolskog uzrasta iz materijalno ugroženih porodica, kao i deca bez roditeljskog staranja, deca sa smetnjama u razvoju i deca sa invaliditetom koja nisu ostvarila pravo u skladu sa čl. 34, 35. i 36. ovog zakona imaju, u zavisnosti od materijalnog položaja porodice, pravo na regresiranje troškova boravka u predškolskoj ustanovi koja ima rešenje ministarstva nadležnog za poslove prosvete o verifikaciji. 
				Način i uslove regresiranja troškova iz stava 1. ovog člana utvrđuje nadležni organ jedinice lokalne samouprave.
				III. POSTUPAК I NAČIN OSTVARIVANJA PRAVA
				Član 38.
				Ministar nadležan za socijalna pitanja propisuje bliže uslove i način ostvarivanja prava na: naknadu zarade, odnosno naknadu plate za vreme porodiljskog odsustva, odsustva sa rada radi nege deteta, odsustva sa rada radi posebne nege deteta; ostale naknade po osnovu rođenja i nege deteta i posebne nege deteta; roditeljski dodatak; dečiji dodatak; naknadu troškova boravka u predškolskoj ustanovi za decu bez roditeljskog staranja i naknadu troškova boravka u predškolskoj ustanovi za decu sa smetnjama u razvoju i decu sa invaliditetom i naknadu troškova boravka u predškolskoj ustanovi za decu korisnika novčane socijalne pomoći. 
				Ministar nadležan za socijalna pitanja propisuje bliže uslove odsustva sa rada ili rada sa polovinom punog radnog vremena roditelja, odnosno usvojitelja, hranitelja ili staratelja deteta mlađeg od pet godina kome je potrebna posebna nega.
				O stepenu smetnji u psihofizičkom razvoju i invaliditetu deteta mišljenje daje nadležna komisija fonda za penzijsko i invalidsko osiguranje, a troškovi njenog rada finansiraju se iz budžeta Republike Srbije.
				Sastav, nadležnost i način rada komisije iz stava 3. ovog člana utvrđuje ministar nadležan za socijalna pitanja, u skladu sa zakonom.
				Član 39.
				Prava utvrđena ovim zakonom ostvaruju se po propisima o opštem upravnom postupku, ako ovim zakonom nije drugačije određeno.
				Podatke koji su potrebni za rešavanje zahteva po ovom zakonu, a nalaze se u dostupnim službenim evidencijama državnih organa, organa jedinica lokalne samouprave i imalaca javnih ovlašćenja, organi nadležni za rešavanje o pravima po ovom zakonu pribavljaju po službenoj dužnosti u skladu sa zakonom koji uređuje opšti upravni postupak.
				Organi nadležni za rešavanje o pravima po ovom zakonu preuzimaju podatke iz stava 2. ovog člana, iz dostupnih službenih evidencija elektronskim putem ukoliko su umreženi sa bazama podataka u skladu sa zakonom, za podnosioca zahteva i članove zajedničkog domaćinstva koji se odnose na: JMBG, ime i prezime, državljanstvo iz matičnih knjiga, podatke o prebivalištu iz registra prebivališta, podatke o prihodima i imovini iz službenih evidencija poreske uprave, podatke o prijavi na osiguranje i plaćenim doprinosima za obavezno socijalno osiguranje iz Centralnog registra obaveznog socijalnog osiguranja, podatke o posedovanju nepokretnosti iz katastra nepokretnosti i drugih javno dostupnih evidencija.
				Član 40.
				Rešavanje o pravima iz člana 11. stav 1. tač. 1) do 7) ovog zakona poverava se nadležnom organu jedinice lokalne samouprave. 
				O pravima iz stava 1. ovog člana nadležni organ rešava na osnovu podnetog zahteva. 
				Za zahtev iz stava 2. ovog člana od 
				podataka o ličnosti nadležni organ može zahtevati sledeće 
				podatke o podnosiocu zahteva, o članovima njegovog domaćinstva, 
				odnosno porodice, i to:
				1. JMBG, ime i prezime, adresa 
				prebivališta odnosno boravišta, državljanstvo, datum i mesto i 
				opština rođenja, podaci o bankovnom računu na koji se vrši 
				isplata, kontakt telefon, adresa elektronske pošte, vrsta 
				srodstva;
				2. Podatke o socio-ekonomskom statusu 
				u obimu koji je definisan uslovima za ostvarivanje prava 
				definisanih ovim zakonom – podaci o prihodima i imovini, podaci 
				o plaćenim doprinosima, podaci o zaposlenju i poslodavcu, podaci 
				o stambenom statusu, bračni status, status deteta ukoliko se 
				radi o detetu sa smetnjama u razvoju i invaliditetom, podaci o 
				školovanju dece i to naziv i mesto obrazovne ustanove i obrazovni 
				status deteta, podaci o imunizaciji dece i to naziv i mesto 
				zdravstvene ustanove u kojoj se dete leči i status, podaci o 
				starateljstvu odnosno hraniteljstvu ukoliko postoje;
				3. Podatke potrebne za obračun i 
				isplatu naknada zarade, odnosno naknade plate za ona prava koja 
				imaju karakter naknade zarade, odnosno naknade plate.
				*Službeni glasnik RS, broj 50/2018
				Član 41.
				O pravima iz ovog zakona u prvom 
				stepenu rešava nadležni organ u mestu prebivališta podnosioca 
				zahteva.
				*Službeni glasnik RS, broj 50/2018
				Član 42.
				Po žalbama na prvostepena rešenja o pravima iz člana 11. stav 1. tač. 1) do 7) ovog zakona u drugom stepenu rešava ministar nadležan za socijalna pitanja.
				Rešavanje u drugom stepenu po žalbama na prvostepena rešenja o pravima iz člana 11. stav 1. tač. 1) do 7) ovog zakona na teritoriji AP Vojvodine poverava se odgovarajućem organu uprave AP Vojvodine.
				Član 43.
				Кorisnik prava iz ovog zakona koji je na osnovu neistinitih ili netačnih podataka, ili neprijavljivanjem promena koje utiču na gubitak ili obim prava ostvario pravo, dužan je da naknadi štetu, u skladu sa zakonom.
				Član 44.
				Sredstva za ostvarivanje prava od opšteg interesa utvrđenih u članu 11. stav 1. tač. 1) do 7) ovog zakona obezbeđuju se u budžetu Republike Srbije, u skladu sa zakonom, pri čemu se posebno vode sredstva za naknade za porodiljsko odsustvo, a posebno sredstva za decu i porodicu.
				Član 45.
				Ministarstvo nadležno za socijalna pitanja vrši nadzor nad radom organa u vršenju ovim zakonom poverenih poslova državne uprave, u skladu sa zakonom kojim se uređuje državna uprava, a nadzor na teritoriji AP Vojvodine poverava se odgovarajućem organu uprave AP Vojvodine.
				IV. INFORMACIONI SISTEM ZA ISPLATU PRAVA
				Član 46.
				U cilju automatizacije obračuna iznosa za isplate koje korisnicima prava vrši Ministarstvo po osnovu ovoga zakona, Ministarstvo uspostavlja Informacioni sistem za isplatu prava (u daljem tekstu: IS).
				U IS unose se podaci iz zahteva za ostvarivanje prava, priloženih i po službenoj dužnosti pribavljenih dokaza, iz rešenja donetih po tim zahtevima kao i podaci iz drugih dokumenata koji su ovim zakonom predviđeni da se dostavljaju u toku rešavanja zahteva i korišćenja prava kao što su potvrde o redovnom pohađanju škole.
				Na osnovu unetih podataka, putem IS-a vodi se evidencija podnetih zahteva, donetih rešenja, evidencija dokaza pribavljenih po službenoj dužnosti elektronskim putem posredstvom IS-a, kao i podnosilaca zahteva i članova njihovih domaćinstava.
				Na osnovu podataka iz stava 2. ovog člana u IS se formiraju podaci za isplatu po pravima propisanim ovim zakonom uključujući podatke za plaćanje poreza i doprinosa za naknadu zarade, odnosno naknade plate. U IS se takođe vodi evidencija isplata po nosiocima prava kao i podataka o plaćenim porezima i doprinosima za ona prava koja imaju karakter naknade zarade, odnosno naknadu plate.
				Ukoliko podaci iz stava 2. ovog člana nisu dovoljni za pravilno određivanje iznosa za plaćanje poreza i doprinosa koji zahtevaju poresku prijavu, nadležni organ u IS unosi dodatne podatke.
				Ovlašćena lica nadležnog organa imaju pristup IS-u i tim putem se između ostalog, vrši unos podataka iz stava 2. ovog člana, uvid u podatke o isplatama, preuzimanje podataka za plaćanje poreza i doprinosa, unos povratnih informacija o prihvaćenim poreskim prijavama i pregled odgovarajućih statističkih izveštaja. 
				Ovlašćena lica nadležnog organa u okviru IS-a imaju pristup i funkcionalnostima čija je svrha efikasniji rad nadležnog organa kao što je uvid u službene evidencije drugih organa u slučaju kada postoje tehnički uslovi za povezivanje.
				Podaci iz stava 2. ovog člana u IS se mogu unositi i od strane zaposlenih u IS Ministarstva.
				Podaci o ličnosti iz stava 2. ovog 
				člana, koji se prikupljaju i čuvaju u IS, obrađuju se u svrhu 
				ostvarivanja prava propisanih ovim zakonom kao mera finansijske 
				podrške porodici sa decom.
				Bliže uslove i način uspostavljanja IS, prikupljanja, unosa, ažuriranja, dostupnosti podataka i druga pitanja od značaja za taj sistem, propisuje ministar nadležan za socijalna pitanja.
				*Službeni glasnik RS, broj 50/2018
				V. ZAŠTITA, КORIŠĆENJE, AŽURIRANJE I ČUVANJE PODATAКA
				1. Zaštita podataka
				Član 47.
				Svi vidovi prikupljanja, držanja, obrade i korišćenja podataka sprovode se u skladu sa ovim zakonom, uz poštovanje načela propisanih zakonom kojim se uređuje zaštita podataka o ličnosti.
				Za potrebe naučnoistraživačkog rada i statističkih analiza, podaci o ličnosti koriste se i objavljuju na način kojim se obezbeđuje zaštita identiteta korisnika prava, u skladu sa zakonom.
				2. Кorišćenje podataka
				Član 48.
				Кorisnik podataka iz IS može biti državni i drugi organ i organizacija, kao i pravno i fizičko lice, pod uslovom da je zakonom ovlašćeno da traži i prima podatke, da su ti podaci neophodni za izvršenje poslova iz njegove nadležnosti ili služe za potrebe istraživanja, uz uslov da se obezbedi zaštita podataka o ličnosti u skladu sa zakonom kojim se uređuje zaštita podataka o ličnosti.
				Podaci u IS moraju biti bezbednim merama zaštićeni od neovlašćenog pristupa i korišćenja.
				3. Ažuriranje i čuvanje podataka
				Član 49.
				Podaci u IS ažuriraju se bez odlaganja, a najkasnije u roku od 30 dana od dana nastanka promene.
				Rokovi čuvanja podataka u IS uređuju se posebnim zakonom. 
				VI. DEČIJA NEDELJA
				Član 50.
				„Dečija nedelja” organizuje se svake godine u prvoj punoj nedelji meseca oktobra, radi podsticanja i organizovanja raznovrsnih kulturno-obrazovnih, rekreativnih i drugih manifestacija posvećenih deci i preduzimanja drugih mera za unapređivanje razvoja društvene brige o deci.
				Aktivnosti koje se organizuju za vreme trajanja „Dečije nedelje” utvrđuju se programom koji donosi ministar nadležan za socijalna pitanja.
				Podnosioci predloga programa mogu biti udruženja, koja u svojim programima delovanja imaju aktivnosti koje doprinose ciljevima „Dečije nedelje”, a koja imaju najmanje pet godina iskustva u organizovanju manifestacija za decu na republičkom nivou. 
				Aktivnosti u toku „Dečije nedelje” finansiraju se sredstvima koja se prikupe za vreme trajanja „Dečije nedelje” i uplate na poseban račun.
				Sredstva iz stava 4. ovog člana koriste se za realizaciju programa i to: 40% za aktivnosti na republičkom nivou, a 60% za aktivnosti na nivou jedinica lokalne samouprave.
				Odobrena sredstva iz stava 4. ovog člana mogu se koristiti isključivo za sprovođenje prihvaćenog programa.
				U budžet programa ne mogu se uvrstiti troškovi koji se odnose na plate zaposlenih u udruženju.
				Udruženje ne može koristiti odobrena sredstva za promociju političkih stranaka ili stavova, niti za obavljanje delatnosti u cilju sticanja profita.
				Nakon realizacije odobrenog programa, udruženje organizator dužno je da ministarstvu nadležnom za socijalna pitanja podnese narativni i finansijski izveštaj o realizaciji programa. 
				Jedinice lokalne samouprave su u obavezi da, u skladu sa dobijenim uputstvima, udruženju organizatoru dostave izveštaj o realizaciji „Dečije nedelje” na svojoj teritoriji.
				Član 51.
				Za vreme trajanja „Dečije nedelje” plaća se poseban iznos, i to na:
				1) Svaku prodatu voznu kartu u međumesnom i međunarodnom prevozu u železničkom, vodnom, vazdušnom i drumskom saobraćaju;
				2) Svaku poštansku pošiljku u unutrašnjem poštanskom saobraćaju, osim za pošiljke novina i časopisa čiji prijem, prenos i uručenje obavljaju javni poštanski operator i drugi poštanski operatori, u skladu sa zakonom kojim se uređuju poštanske usluge;
				3) Svaku prodatu ulaznicu za pozorište, bioskop, drugu kulturnu manifestaciju i sportsku priredbu za koju se naplaćuju ulaznice;
				4) Svaki prodat nosač zvuka sa snimljenim sadržajem. 
				Naplatu iznosa vrše organizacije i druga pravna lica i građani koji prodaju ulaznice – vozne karte, nosače zvuka sa snimljenim sadržajem, odnosno vrše poštansku uslugu i dužni su da naplaćena sredstva uplate na poseban račun u budžet Republike Srbije, u roku od sedam dana od dana završetka „Dečije nedelje”.
				Ministar nadležan za finansije bliže propisuje način naplate iznosa iz stava 1. ovog člana.
				Iznos iz stava 1. ovog člana utvrđuje Vlada aktom koji donosi do 1. septembra za tekuću godinu.
				Član 52.
				Naplaćena sredstva za vreme trajanja „Dečije nedelje” utvrđuju se u budžetu Republike Srbije, a ministarstvo nadležno za socijalna pitanja ih raspoređuje organizatorima manifestacija posvećenih deci, u skladu sa izvršenim programom iz člana 50. stav 2. ovog zakona.
				VII. КAZNENE ODREDBE
				Član 53.
				Novčanom kaznom od 50.000 do 150.000 dinara kazniće se za prekršaj poslodavac sa svojstvom pravnog lica i drugo pravno lice ako izda neistinitu potvrdu o ostvarenim prihodima podnosioca zahteva iz člana 5. stav 4. ovog zakona.
				Za prekršaj iz stava 1. ovog člana kazniće se poslodavac koji je preduzetnik novčanom kaznom od 20.000 do 100.000 dinara. 
				Novčanom kaznom od 50.000 do 150.000 dinara kazniće se za prekršaj poslodavac sa svojstvom pravnog lica i drugo pravno lice ako ne postupi u skladu sa članom 16. stav 4. ovog zakona.
				Za prekršaj iz stava 3. ovog člana kazniće se poslodavac koji je preduzetnik novčanom kaznom od 20.000 do 100.000 dinara. 
				VIII. PRELAZNE I ZAVRŠNE ODREDBE
				Član 54.
				Postupci za ostvarivanje prava na odsustvo sa rada i naknadu zarade odnosno naknadu plate za vreme porodiljskog odsustva, odsustva sa rada radi nege deteta i posebne nege deteta koji su započeti pre početka primene ovog zakona okončaće se u skladu sa propisima koji su bili na snazi u vreme otpočinjanja porodiljskog odsustva. 
				Pravo na roditeljski dodatak za decu rođenu pre početka primene ovog zakona, ostvariće se u skladu sa propisima koji su bili na snazi na dan rođenja deteta.
				Isplate po rešenjima donetim pre početka primene ovog zakona kao i u postupcima iz st. 1. i 2. ovog člana koji su rešeni u skladu sa propisima koji su bili na snazi do početka primene ovog zakona vršiće se u skladu sa propisima koji su bili na snazi do početka primene ovog zakona.
				Član 55.
				Ministar nadležan za socijalna pitanja doneće propise na osnovu ovlašćenja iz ovog zakona u roku od šest meseci od dana stupanja na snagu ovog zakona.
				Član 56.
				Danom početka primene ovog zakona prestaju da važe odredbe čl. 73. do 75. Zakona o društvenoj brizi o deci („Službeni glasnik RS”, br. 49/92, 29/93, 53/93, 67/93 – dr. zakon, 28/94, 47/94, 48/94 – dr. zakon, 25/96, 29/01, 16/02 – dr. zakon, 62/03 – dr. zakon, 64/03 – ispravka dr. zakon, 101/05 – dr. zakon i 18/10 – dr. zakon).
				Danom početka primene ovog zakona prestaje da važi Zakon o finansijskoj podršci porodici sa decom („Službeni glasnik RS”, br. 16/02, 115/05 i 107/09).
				Član 57.
				Ovaj zakon stupa na snagu osmog dana od dana objavljivanja u „Službenom glasniku Republike Srbije”, a primenjuje se od 1. jula 2018. godine.
				ODREDBE КOJE NISU UNETE U "PREČIŠĆEN TEКST" 
				ZAКONA
				Zakon o izmenama i dopunama Zakona o 
				finansijskoj podršci porodici s decom: "Službeni glasnik RS", 
				broj 50/2018-10
				Član 12.
				Pravo na roditeljski dodatak 
				za decu rođenu na dan stupanja na snagu Zakona o finansijskoj 
				podršci porodici sa decom („Službeni glasnik RS”, broj 113/17), 
				25. decembra 2017. godine, i kasnije, zaključno sa 30. junom 
				2018. godine, koje se ostvaruje u skladu sa propisima koji su 
				bili na snazi na dan rođenja deteta a isplaćuje u jednakim 
				mesečnim ratama, uskladiće se po službenoj dužnosti, počev od 1. 
				jula 2018. godine, sa brojem rata i mesečnim iznosima 
				roditeljskog dodatka utvrđenim ovim zakonom. 
				Isplata prava iz stava 1. 
				ovog člana vršiće se u roku od šest meseci od dana primene ovog 
				zakona.
				Član 13.
				Ovaj zakon stupa na snagu 
				narednog dana od dana objavljivanja u „Službenom glasniku 
				Republike Srbije”, a primenjuje se od 1. jula 2018. godine.
				
	

