





ZAКON

o saradnji sa Međunarodnim krivičnim sudom

“Službeni glasnik RS”, broj 72 od 3. septembra 2009.





I. OSNOVNE ODREDBE



Predmet Zakona



Član 1.

Ovim
zakonom utvrđuju se način, obim i oblici saradnje državnih organa Republike Srbije
sa Međunarodnim krivičnim sudom, pružanja pravne pomoći tom sudu i izvršenja njegovih
odluka, te osobenosti postupka za krivična dela propisana članom 5. Statuta Međunarodnog
krivičnog suda, odnosno za krivična dela protiv čovečnosti i drugih dobara zaštićenih
međunarodnim pravom (Glava XXXIV Кrivičnog zakonika).



Značenje pojmova upotrebljenih u ovom zakonu



Član 2.

„Međunarodni
krivični sud” je sud osnovan Rimskim statutom Međunarodnog krivičnog suda, koji
je usvojen u Rimu, 17. jula 1998. godine. 

„Statut”
je Rimski statut Međunarodnog krivičnog suda, koji je ratifikovan 

Zakonom o potvrđivanju
Rimskog statuta Međunarodnog krivičnog suda („Službeni list SRJ – Međunarodni ugovori”,
broj 5/2001).

„Tužilac”
je ovlašćeni tužilac predviđen članom 42. Statuta, radi krivičnog gonjenja u postupku
pred Međunarodnim krivičnim sudom. 

„Okrivljeni”
je lice protiv koga se u Republici Srbiji vodi postupak za krivično delo iz člana
1. ovog zakona ili je takav postupak protiv njega u Republici Srbiji završen, odnosno
u pogledu koga se zahteva predaja Međunarodnom krivičnom sudu. 

„Optužni
akt” je zahtev za sprovođenje istrage, predlog da se istraga ne sprovede i optužnica.


„Pravila
o postupku i dokazima” su pravila donesena na osnovu člana 51. Statuta. 


„Nadležno
veće” je veće nadležnog suda sastavljeno od trojice sudija, koje u sednici odlučuje
o žalbama protiv rešenja istražnog sudije i donosi rešenje o zahtevu Međunarodnog
krivičnog suda za predaju okrivljenog.

Кrivični
postupak se, u smislu ovog zakona, smatra započetim onda kada je doneto rešenje o
sprovođenju istrage, bez obzira na to da li je to rešenje postalo pravnosnažno, odnosno
onda kada je optužnica stupila na pravnu snagu, ukoliko nije vođena istraga.




Primena Zakonika o krivičnom postupku i drugih propisa



Član 3.

Na
postupak protiv okrivljenih za krivična dela iz člana 1. ovog zakona i postupak saradnje
sa Međunarodnim krivičnim sudom primenjuju se odredbe Zakonika o krivičnom postupku,
ako ovim ili posebnim zakonom nije drukčije određeno.



Nadležnost za saradnju sa Međunarodnim krivičnim sudom i
za izvršenje njegovih odluka



Član 4.

Zahtevi
za saradnju sa Međunarodnim krivičnim sudom i za izvršenje odluka tog suda dostavljaju
se Ministarstvu nadležnom za pravosuđe (dalje: Ministarstvo), ako ovim zakonom nije
drukčije određeno.

Pošto
utvrdi da zahtev iz stava 1. ovog člana sadrži podatke predviđene Statutom, Ministarstvo
ga dostavlja nadležnom državnom organu radi postupanja predviđenog ovim zakonom.


Ako
Ministarstvo utvrdi da zahtev iz stava 1. ovog člana ne sadrži podatke predviđene
Statutom, vratiće zahtev Međunarodnom krivičnom sudu da ga dopuni odnosno ispravi.

Državni
organi Republike Srbije dužni su, kada sarađuju sa Međunarodnim krivičnim sudom,
da postupaju sa naročitom hitnošću.

Stvarna
i mesna nadležnost sudova, javnih tužilaštava i drugih državnih organa u postupku
saradnje sa Međunarodnim krivičnim sudom određuje se prema pravilima Zakonika o krivičnom
postupku, ako ovim ili posebnim zakonom nije drukčije određeno. 



Zastupanje Republike Srbije pred Međunarodnim krivičnim sudom



Član 5.

Republiku
Srbiju pred Međunarodnim krivičnim sudom zastupa lice koje raspolaže potrebnim stručnim
znanjima i koje ima najmanje deset godina iskustva u oblasti krivičnog prava, a koje
svojom odlukom određuje Vlada. 



Službeno opštenje sa Međunarodnim krivičnim sudom



Član 6.

Državni
organi službeno opšte sa Međunarodnim krivičnim sudom na srpskom jeziku ili na jednom
od službenih jezika Međunarodnog krivičnog suda, uz prevod na srpski jezik, ako
Vlada ne odluči drukčije.

Službeno
opštenje državnih organa i Međunarodnog krivičnog suda odvija se diplomatskim putem.


Iz
razloga hitnosti, kao i iz drugih opravdanih razloga, službeno opštenje se može odvijati
i neposredno ili posredstvom Međunarodne organizacije kriminalističke policije
(Interpol), o čemu se odmah obaveštava Ministarstvo. 

Ministarstvo
može u svakom slučaju zahtevati da se službeno opštenje odvija diplomatskim putem.




Primena zakonodavstva Republike Srbije



Član 7.

Nadležni
državni organi u postupku saradnje sa Međunarodnim krivičnim sudom preduzimaju radnje
na način propisan zakonima i drugim propisima Republike Srbije. 

Odredbe
ovog zakona i drugih propisa koji se primenjuju u postupku saradnje sa Međunarodnim
krivičnim sudom tumače se u skladu sa pravnim poretkom Republike Srbije, a na način
koji odgovara ciljevima i smislu Statuta. 



Načela ne bis in idem i zabrane istovremenog vođenja postupka



Član 8.

Protiv
okrivljenog o čijoj je krivici pravnosnažno odlučio Međunarodni krivični sud ne može
se za isto krivično delo pokrenuti niti voditi krivični postupak u Republici Srbiji,
niti se može izvršiti prethodna presuda domaćeg suda, koja se odnosi na isto krivično
delo. 

Protiv
okrivljenog koji je u Republici Srbiji pravnosnažnom presudom oslobođen ili osuđen,
odnosno u pogledu koga je doneto rešenje o obustavi krivičnog postupka, ne može se
pokrenuti ili voditi krivični postupak za isto krivično delo pred Međunarodnim krivičnim
sudom, osim kada su za to ispunjeni uslovi iz člana 20. stav 3. Statuta.

Protiv
istog okrivljenog se u Republici Srbiji ne može za isto krivično delo pokrenuti ili
voditi krivični postupak, ako se za to krivično delo već vodi postupak pred Međunarodnim
krivičnim sudom, koji je pokrenut pre krivičnog postupka u Republici Srbiji.




Odluka Međunarodnog krivičnog suda kao razlog za ponavljanje
krivičnog postupka



Član 9.

Ukoliko
je okrivljeni prethodnom presudom domaćeg suda pravnosnažno osuđen, a potom za isto
krivično delo odlukom Međunarodnog krivičnog suda oslobođen krivice, nadležni javni
tužilac će po službenoj dužnosti zatražiti od suda u Republici Srbiji koji je sudio
u prvom stepenu da, shodnom primenom odredaba Zakonika o krivičnom postupku, ponovi
krivični postupak i donese presudu kojom se okrivljeni oslobađa od optužbe, odnosno
presudu kojom se u odnosu na okrivljenog optužba odbija. 

Zahtev
iz stava 1. ovog člana mogu podneti i okrivljeni i njegov branilac.



Načelo komplementarnosti



Član 10.

Кrivično
gonjenje okrivljenih za krivična dela iz člana 1. ovog zakona preduzima nadležni javni
tužilac a sudi im nadležni sud u Republici Srbiji.

Međunarodni
krivični sud nadležan je za vođenje krivičnog postupka protiv okrivljenih za krivična
dela iz člana 1. ovog zakona, kada bi inače bili nadležni državni organi Republike
Srbije, samo ako su ispunjeni uslovi iz člana 17. Statuta.

Ako
smatra da je nadležnost Međunarodnog krivičnog suda zasnovana protivno stavu 2.
ovog člana, Republika Srbija ima pravo da podnese prigovor nenadležnosti ili nedopuštenosti
pokretanja i vođenja krivičnog postupka, u skladu sa članom 19. Statuta. Pre podnošenja
prigovora Ministarstvo pribavlja mišljenje Vrhovnog kasacionog suda.




II. КRIVIČNA PRIJAVA I PRIJEM OBAVEŠTENJA TUŽIOCA O КRIVIČNOM
DELU



Prijavljivanje krivičnog dela Tužiocu



Član 11.

Svi
državni organi dužni su da nadležnom javnom tužiocu prijave krivična dela iz člana
1. ovog zakona, o kojima su obavešteni ili za njih saznaju na drugi način, ukoliko
se za to krivično delo već ne vodi krivični postupak u Republici Srbiji, u drugoj
državi ili pred Međunarodnim krivičnim sudom. 

Ako
se krivični postupak zbog stvarnih ili pravnih smetnji ili drugih razloga ne može
pokrenuti ili voditi u Republici Srbiji, nadležni javni tužilac o tome obaveštava
Ministarstvo.

Odmah
nakon prijema obaveštenja iz stava 2. ovog člana, Ministarstvo prijavljuje Tužiocu
izvršenje krivičnog dela iz nadležnosti Međunarodnog krivičnog suda, u skladu sa
članom 14. Statuta. 



Obaveštenje Tužioca o krivičnom delu



Član 12.

Кada
Tužilac obavesti Republiku Srbiju da postoje razlozi da se pokrene krivični postupak
za krivično delo iz člana 1. ovog zakona i da bi državni organi Republike Srbije
mogli biti nadležni za krivično gonjenje, Ministarstvo o tome bez odlaganja obaveštava
nadležnog javnog tužioca.

Ukoliko
je obaveštenje Tužioca iz stava 1. ovog člana označeno kao poverljivo ili ako iz sadržine
tog obaveštenja, odnosno drugih važnih okolnosti proizlazi da se radi o poverljivom
sadržaju, obaveštenje i svi podaci u vezi sa njim smatraju se službenom tajnom.




Postupak po prijemu obaveštenja o krivičnom delu



Član 13.

Odmah
nakon prijema obaveštenja iz člana 12. stav 1. ovog zakona, nadležni javni tužilac
i drugi državni organi preduzimaju potrebne mere radi otkrivanja krivičnog dela odnosno
u cilju krivičnog gonjenja, ako se u Republici Srbiji već ne vodi postupak za krivično
delo o kojem je primljeno obaveštenje.

Ministarstvo
odmah po saznanju, a najkasnije u roku od mesec dana od prijema obaveštenja iz člana
12. stav 1. ovog zakona, obaveštava Tužioca o tome da li je u Republici Srbiji pokrenut
krivični postupak za krivično delo o kojem je primljeno obaveštenje.

Ako
je u Republici Srbiji već pokrenut krivični postupak, Ministarstvo će zatražiti
od Međunarodnog krivičnog suda da Republici Srbiji ustupi krivično gonjenje, ukoliko
se za isto krivično delo već vodi istraga od strane Tužioca, odnosno ako Tužilac
namerava da za to krivično delo započne istragu. 

Ukoliko
Pretpretresno veće Međunarodnog krivičnog suda, suprotno zahtevu iz stava 3. ovog
člana, odobri vođenje istrage Tužiocu, Republika Srbija će izjaviti žalbu, u skladu
sa Statutom i Pravilima o postupku i dokazima. 

Ako
žalba iz stava 4. ovog člana bude odbijena, krivični postupak pokrenut u Republici
Srbiji se prekida.

Prekid
krivičnog postupka u Republici Srbiji traje do pravnosnažnog okončanja krivičnog
postupka pred Međunarodnim krivičnim sudom, a kada Republika Srbija bude obaveštena
o tome da je odluka Međunarodnog krivičnog suda postala pravnosnažna, nadležni sud
donosi rešenje o obustavi krivičnog postupka za krivično delo o kome je odlučio Međunarodni
krivični sud. 

Nadležni
javni tužilac redovno obaveštava Ministarstvo o radnjama koje se preduzimaju u vezi
sa krivičnim gonjenjem za krivična dela iz člana 1. ovog zakona, te o već pokrenutim
krivičnim postupcima za ta krivična dela.

Obaveštenja
iz stava 7. ovog člana Ministarstvo dostavlja Tužiocu, po potrebi ili na njegov zahtev.




III. PRAVNA POMOĆ MEĐUNARODNOM КRIVIČNOM SUDU



Opšta pravila saradnje i pružanja pravne pomoći



Član 14.

U
skladu sa članom 93. Statuta, svi državni organi preko Ministarstva sarađuju u potpunosti
i u dobroj veri sa Međunarodnim krivičnim sudom, radi pružanja pravne pomoći tom
Sudu, u cilju krivičnog gonjenja okrivljenih za krivična dela iz člana 1. ovog zakona.


Sadržaj
zahteva za pružanje pravne pomoći koji upućuje Međunarodni krivični sud smatra se
službenom tajnom i može biti objavljen, u potpunosti ili delimično, jedino kada je
to potrebno radi izvršenja zahteva ili iz drugih naročito važnih okolnosti i uz prethodnu
dozvolu Međunarodnog krivičnog suda. 

Nadležni
državni organ će u postupku pružanja pravne pomoći Međunarodnom krivičnom sudu preduzeti
i radnje čije izvršenje Međunarodni krivični sud nije posebno zahtevao, ako je sprovođenje
tih radnji neposredno povezano sa ciljem pružanja pravne pomoći, ili kada je to neophodno
radi otkrivanja učinioca krivičnog dela i prikupljanja dokaza potrebnih za postupak
pred Međunarodnim krivičnim sudom i ako bi, u suprotnom, pribavljanje tih dokaza bilo
onemogućeno ili znatno otežano. 



Prisustvo predstavnika Međunarodnog krivičnog suda



Član 15.

Državni
organ koji preduzima radnju pravne pomoći, na zahtev Međunarodnog krivičnog suda,
dozvoliće njegovim predstavnicima da prisustvuju izvršenju radnje pravne pomoći.

Predstavnici
Međunarodnog krivičnog suda koji prisustvuju izvršenju radnje pravne pomoći mogu da
postavljaju pitanja i stavljaju predloge, a na njihov pismeni i obrazloženi zahtev može
im se omogućiti video i zvučno snimanje radnje, ako to ne bi ometalo izvršenje radnje
ili bilo u suprotnosti sa opravdanim interesima lica koja radnji prisustvuju odnosno
ciljevima krivičnog postupka. 

Predstavnicima
Međunarodnog krivičnog suda na njihov zahtev dostavlja se kopija zapisnika, odnosno
video i zvučnog snimka radnje pravne pomoći. 

Predstavnicima
Međunarodnog krivičnog suda se, izuzetno, može dozvoliti da prisustvuju i radnji
u pogledu koje je, u skladu sa odredbama Zakonika o krivičnom postupku, isključena
javnost, ako to nije u suprotnosti sa razlozima iz kojih je javnost isključena.


U
slučaju iz stava 4. ovog člana, državni organ koji radnju izvršava posebno upozorava
prisutne na njihovu dužnost da kao tajnu čuvaju sve što saznaju prilikom izvršenja
radnje, te ih upozorava na posledice odavanja tajne.



Radnje predstavnika Međunarodnog krivičnog suda na teritoriji
Republike Srbije



Član 16.

Izuzetno,
na zahtev Međunarodnog krivičnog suda, može se dozvoliti da predstavnici Međunarodnog
krivičnog suda sprovedu pojedine radnje na teritoriji Republike Srbije. 


Sprovođenju
radnji iz stava 1. ovog člana obavezno prisustvuje lice koje odredi ministar nadležan
za pravosuđe.

Predstavnici
Međunarodnog krivičnog suda nemaju pravo da na teritoriji Republike Srbije nose
oružje, a prilikom vršenja radnji iz stava 1. ovog člana ne smeju uskraćivati ili
ograničavati ustavna prava građana Republike Srbije, niti prava koja se odnose na
svedoke, veštake, osumnjičene i okrivljene iz Zakonika o krivičnom postupku.

Radnje
iz stava 1. ovog člana ne smeju se sprovoditi prinudno, niti se u vezi sa njima može
preduzeti lišavanje slobode ili bilo koja druga mera procesne prinude. 




Odlaganje izvršenja zahteva Međunarodnog krivičnog suda



Član 17.

Ministarstvo
može odložiti izvršenje zahteva za pružanje pravne pomoći Međunarodnom krivičnom sudu,
kada to nalaže: 

1)
interes krivičnog postupka koji se vodi u Republici Srbiji za krivično delo obuhvaćeno
zahtevom,

2)
zaštita nacionalnih interesa i bezbednosti Republike Srbije,

3)
izjavljeni prigovor nenadležnosti ili nedopuštenosti pokretanja i vođenja krivičnog
postupka pred Međunarodnim krivičnim sudom.

Odlaganje
izvršenja zahteva za pružanje pravne pomoći može trajati najduže do pravnosnažnog
okončanja krivičnog postupka koji se vodi u Republici Srbiji za krivično delo obuhvaćeno
zahtevom, ili dok se ne preduzmu potrebne mere za zaštitu nacionalnih interesa Republike
Srbije odnosno dok se ne donese odluka o prigovoru nenadležnosti ili nedopuštenosti
pokretanja i vođenja krivičnog postupka pred Međunarodnim krivičnim sudom.



Кonsultacije



Član 18.

Кada
oceni da postoje stvarne ili pravne smetnje koje bi mogle onemogućiti ili otežati
izvršenje zahteva za pružanje pravne pomoći Međunarodnom krivičnom sudu, a naročito
kada se radi o razlozima navedenim u članu 97. Statuta, državni organ o tome odmah
obaveštava Ministarstvo, koje će obaviti konsultacije sa predstavnicima Međunarodnog
krivičnog suda o načinu otklanjanja smetnji. 

Na
način propisan u stavu 1. ovog člana Ministarstvo će postupiti i kada na drugi način
sazna za postojanje stvarnih ili pravnih smetnji za pružanje pravne pomoći Međunarodnom
krivičnom sudu. 



Ustupanje krivičnog gonjenja Republici Srbiji



Član 19.

Кada
Međunarodni krivični sud, u skladu sa Statutom i Pravilima o postupku i dokazima,
ustupi Republici Srbiji krivično gonjenje za krivično delo iz člana 1. ovog zakona,
nadležni javni tužilac će pred nadležnim sudom pokrenuti krivični postupak.

Optužni
akt u slučaju iz stava 1. ovog člana zasniva se na dokazima sadržanim u prethodnoj
optužbi Tužioca, odnosno na dokazima izvedenim u postupku pred Međunarodnim krivičnim
sudom, ali se može zasnivati i na drugim dokazima kojima raspolaže nadležni javni
tužilac. 

Кrivični
postupak u Republici Srbiji vodiće se prema pravilima domaćeg prava.

Dokazi
koji su pribavljeni ili izvedeni od strane Međunarodnog krivičnog suda mogu se koristiti
u krivičnom postupku u Republici Srbiji samo ukoliko su pribavljeni, odnosno izvedeni
u skladu sa Statutom i Pravilima o postupku i dokazima i ako bi oni i inače mogli
da se koriste u postupku pred Međunarodnim krivičnim sudom.

Dokaze
iz stava 4. ovog člana nadležni sud ocenjuje u skladu sa načelom slobodne ocene dokaza
i prema svom slobodnom uverenju. 

Predstavnici
Međunarodnog krivičnog suda imaju pravo prisustvovanja svim stadijumima krivičnog
postupka koji se vodi u Republici Srbiji, a nadležni sud im blagovremeno upućuje
pozive za prisustvovanje pojedinim radnjama i glavnom pretresu. 

Pravo
prisustvovanja predstavnika Međunarodnog krivičnog suda ne može se ograničiti ni
kada sud, u skladu sa pravilima Zakonika o krivičnom postupku, donese rešenje o isključenju
javnosti sa glavnog pretresa. U tom slučaju, predstavnici Međunarodnog krivičnog
suda se posebno upozoravaju na dužnost da kao tajnu čuvaju sve što su na takvom
pretresu saznali. 

Pravo
prisustvovanja predstavnika Međunarodnog krivičnog suda dokaznim radnjama koje se
preduzimaju pre početka glavnog pretresa ili van glavnog pretresa može se ograničiti
u slučaju da nadležni sud usled objektivnih teškoća ne može blagovremeno da obavesti
predstavnike Međunarodnog krivičnog suda o radnji u odnosu na koju postoji opasnost
od odlaganja. 

Vlada
može sa Međunarodnim krivičnim sudom zaključiti poseban sporazum, kojim će se detaljnije
urediti sva pitanja koja su u vezi sa ustupanjem krivičnog gonjenja Republici Srbiji
od strane Međunarodnog krivičnog suda. 




IV. LIŠENJE SLOBODE, PRITVOR I PREDAJA OКRIVLJENOG



Zahtev Međunarodnog krivičnog suda za lišenje slobode okrivljenog
i njegovu predaju ili za privremeno lišenje slobode okrivljenog



Član 20.

Zahtev
Međunarodnog krivičnog suda za lišenje slobode okrivljenog i njegovu predaju ili za
privremeno lišenje slobode okrivljenog koji se nalazi na teritoriji Republike Srbije
ili za koga Međunarodni krivični sud smatra da je na teritoriji Republike Srbije,
dostavlja se Ministarstvu. 

Ministarstvo
je dužno da u roku od 8 dana od dana prijema zahteva iz stava 1. ovog člana utvrdi
da li zahtev sadrži podatke i dokumentaciju u skladu sa članom 91, odnosno 92. Statuta.


Ako
utvrdi da zahtev iz stava 1. ovog člana ne sadrži propisane podatke i dokumentaciju,
a posebno podatke koji su potrebni za utvrđivanje identiteta okrivljenog, Ministarstvo
će vratiti zahtev Međunarodnom krivičnom sudu sa uputstvom da se zahtev dopuni,
odnosno da se njegovi nedostaci otklone. 



Obavezna odbrana u postupku predaje okrivljenog



Član 21.

Okrivljeni
čiju predaju zahteva Međunarodni krivični sud mora imati branioca od prvog saslušanja
i tokom celokupnog trajanja postupka predaje.

Ako
okrivljeni sam ne obezbedi branioca u roku od tri časa otkada je poučen o tom svom
pravu ili ako izjavi da neće uzeti branioca, predsednik nadležnog suda mu postavlja
branioca po službenoj dužnosti iz reda advokata po redosledu sa spiska koji dostavlja
nadležna advokatska komora. 



Stranke u postupku predaje i nadležni sud



Član 22.

Stranke
u postupku predaje su okrivljeni čija se predaja traži i nadležni javni tužilac.

Predstavnik
Međunarodnog krivičnog suda ima pravo prisustvovanja svim radnjama u postupku predaje,
ali nema svojstvo stranke u postupku. 

Za
odlučivanje u postupku predaje nadležan je Viši sud u Beogradu.



Lišenje slobode okrivljenog



Član 23.

Ministarstvo
bez odlaganja dostavlja policiji zahtev Međunarodnog krivičnog suda da se okrivljeni
liši slobode.

Policija
je dužna da postupi po zahtevu Međunarodnog krivičnog suda i liši slobode okrivljenog,
te ga bez odlaganja sprovede nadležnom istražnom sudiji. 

Okrivljeni
lišen slobode u smislu stava 1. ovog člana ima sva prava koja u skladu sa Zakonikom
o krivičnom postupku ima lice lišeno slobode.

Ako
se okrivljeni krije ili se nalazi u bekstvu, policija preduzima sve potrebne mere
da ga pronađe i liši slobode, te sprovede nadležnom istražnom sudiji. 


O
skrivanju ili bekstvu okrivljenog policija bez odlaganja obaveštava nadležnog javnog
tužioca, koji može predložiti istražnom sudiji donošenje naredbe o izdavanju poternice.




Postupak pred istražnim sudijom



Član 24.

Nadležni
istražni sudija kome je doveden okrivljeni lišen slobode (član 23. stav 2), okrivljenog
će obavestiti o njegovim pravima, a potom će ga, u skladu sa odredbama Zakonika o
krivičnom postupku, saslušati o okolnostima iz zahteva Međunarodnog krivičnog suda.


Ako
istražni sudija ustanovi da je okrivljeni lice na koje se odnosi zahtev Međunarodnog
krivičnog suda, odrediće mu pritvor rešenjem.

Protiv
rešenja iz stava 2. ovog člana, okrivljeni i njegov branilac mogu u roku od 24 časa
od prijema rešenja izjaviti žalbu o kojoj rešava nadležno veće. 

Pritvor
određen rešenjem istražnog sudije može trajati najduže mesec dana, a odlukom nadležnog
veća može se produžiti najviše za dva meseca, na obrazloženi predlog javnog tužioca.


Istražni
sudija prilikom saslušanja posebno utvrđuje da li okrivljeni pristaje da dobrovoljno
pristupi Međunarodnom krivičnom sudu. Ako okrivljeni to potvrdi u posebnoj ispravi,
te se istovremeno odrekne svih pravnih lekova u postupku predaje, istražni sudija
će rešenje o pritvoru doneti samo ako za to postoji neki od razloga utvrđenih Zakonikom
o krivičnom postupku. U suprotnom, okrivljeni se pušta na slobodu uz određivanje jemstva,
zabrane napuštanja boravišta, odnosno drugih mera za obezbeđenje prisustva okrivljenog
i za nesmetano vođenje krivičnog postupka propisanih Zakonikom o krivičnom postupku


O
pristanku okrivljenog istražni sudija odmah obaveštava Ministarstvo, koje preduzima
potrebne mere da okrivljeni bez odlaganja pristupi Međunarodnom krivičnom sudu.




Puštanje na slobodu okrivljenog koji je privremeno lišen slobode



Član 25.

Кada
donese rešenje o pritvoru na osnovu zahteva Međunarodnog krivičnog suda za privremeno
lišenje slobode okrivljenog, u skladu sa članom 92. Statuta, istražni sudija o tome
odmah obaveštava Ministarstvo.

Ako
Međunarodni krivični sud u roku određenom Pravilima o postupku i dokazima ne dostavi
zahtev za predaju okrivljenog iz stava 1. ovog člana ili ne dostavi potrebne dokaze
i dokumentaciju, rešenje o određivanju pritvora prestaje da važi. Ministarstvo o tome
odmah obaveštava istražnog sudiju, koji bez odlaganja donosi odluku o puštanju na
slobodu okrivljenog. 



Odlučivanje o zahtevu Međunarodnog krivičnog suda



Član 26.

O
zahtevu za predaju okrivljenog Međunarodnom krivičnom sudu odlučuje nadležno veće.


Okrivljenog
veće upoznaje sa zahtevom Međunarodnog krivičnog suda i optužbom pred tim sudom
i saslušava ga, shodnom primenom Zakonika o krivičnom postupku, o krivičnom delu
koje mu se stavlja na teret te o svim drugim okolnostima bitnim za odlučivanje o zahtevu.

Veće
prilikom saslušanja obavezno postupa na način utvrđen članom 24. stav 5. ovog zakona.

Veće
donosi rešenje o predaji okrivljenog Međunarodnom krivičnom sudu, kada utvrdi:

1)
da se zahtev odnosi na okrivljenog protiv kojeg se vodi postupak predaje, te da je
potvrđen identitet okrivljenog, 

2)
da su ispunjeni uslovi iz člana 91. Statuta koji se odnose na sadržinu zahteva,

3)
da se protiv okrivljenog vodi krivični postupak za krivično delo koje je u nadležnosti
Međunarodnog krivičnog suda, 

4)
da ne postoje smetnje za predaju okrivljenog Međunarodnom krivičnom sudu. 


Кada
je u Republici Srbiji već započeo krivični postupak protiv okrivljenog u pogledu
koga se od strane Međunarodnog krivičnog suda zahteva predaja, a takav zahtev je
Republici Srbiji upućen nakon započetog krivičnog postupka, rešenje o predaji može
se doneti samo ako su ispunjeni uslovi iz člana 17. Statuta. 

Ukoliko
veće utvrdi da nisu ispunjene pretpostavke iz stava 4. ovog člana, donosi rešenje
kojim se odbija zahtev za predaju okrivljenog Međunarodnom krivičnom sudu. 


Posle
donošenja rešenja o zahtevu Međunarodnog krivičnog suda, pritvor može trajati najduže
do predaje okrivljenog Međunarodnom krivičnom sudu, odnosno do pravnosnažnosti rešenja
kojim je zahtev odbijen, u okviru Ustavom i zakonom predviđenog vremena.



Žalba protiv rešenja o zahtevu Međunarodnog krivičnog suda



Član 27.

Protiv
rešenja iz člana 26. stav 4. ovog zakona žalbu mogu izjaviti okrivljeni i njegov branilac,
a protiv rešenja iz člana 26. stav 6. ovog zakona, nadležni javni tužilac.

Žalba
iz stava 1. ovog člana može se izjaviti u roku od tri dana od dana prijema rešenja
i ista odlaže izvršenje rešenja.

O
žalbi iz stava 1. ovog člana odlučuje veće neposredno višeg suda sastavljeno od pet
sudija. 

Veće
može žalbu okrivljenog i njegovog branioca odbaciti kao nedozvoljenu ili neblagovremenu,
odbiti kao neosnovanu ili je usvojiti, kada svojim rešenjem preinačuje rešenje iz
člana 26. stav 4. ovog zakona, te donosi rešenje kojim se odbija zahtev za predaju
lica Međunarodnom krivičnom sudu. 

Veće
može žalbu javnog tužioca odbiti kao neosnovanu ili je usvojiti, kada svojim rešenjem
preinačuje rešenje iz člana 26. stav 6. ovog zakona, te donosi rešenje o predaji okrivljenog
Međunarodnom krivičnom sudu. 



Izvršnost rešenja o predaji



Član 28.

Rešenje
o predaji okrivljenog Međunarodnom krivičnom sudu može se izvršiti kada postane pravnosnažno
i kada nema smetnji za njegovo izvršenje. 

Ministar
nadležan za pravosuđe može privremeno odložiti izvršenje rešenja o predaji okrivljenog,
kada je to neophodno zbog bolesti okrivljenog ili iz drugih opravdanih razloga.




Dostavljanje rešenja o predaji



Član 29.

Pravnosnažno
i izvršno rešenje o predaji okrivljenog Međunarodnom krivičnom sudu dostavlja se Ministarstvu,
koje ga prosleđuje Međunarodnom krivičnom sudu.

Rešenje
iz stava 1. ovog člana Ministarstvo dostavlja policiji radi njegovog izvršenja.




Predaja okrivljenog Međunarodnom krivičnom sudu



Član 30.

Predaju
okrivljenog Međunarodnom krivičnom sudu sprovodi policija. 






V. IZVRŠENJE ODLUКA MEĐUNARODNOG КRIVIČNOG SUDA



Opšta pravila izvršenja odluka Međunarodnog krivičnog suda



Član 31.

Republika
Srbija će u dobroj veri izvršavati presude i druge odluke Međunarodnog krivičnog
suda.

U
postupku izvršenja odluka iz stava 1. ovog člana nadležni državni organi primenjuju
Statut i druge propise koji su izvori prava u postupku pred Međunarodnim krivičnim
sudom ili u vezi sa njim, kao i odgovarajuća pravila domaćeg prava.

O
postojanju stvarnih ili pravnih smetnji za izvršenje odluka iz stava 1. ovog člana,
Republika Srbija bez odlaganja obaveštava Međunarodni krivični sud, radi konsultacija
o daljem postupanju.



Izvršenje kazne zatvora izrečene presudom Međunarodnog krivičnog
suda



Član 32.

Republika
Srbija omogućiće izvršenje kazne zatvora izrečene presudom Međunarodnog krivičnog
suda u odgovarajućim ustanovama u Republici Srbiji, na osnovu posebnog sporazuma
između Republike Srbije i Međunarodnog krivičnog suda.

Кazna
zatvora iz stava 1. ovog člana izvršava se u skladu sa propisima Republike Srbije,
ako posebnim sporazumom nije drukčije određeno. 

Troškove
izvršenja kazne zatvora iz stava 1. ovog člana snosi Međunarodni krivični sud, ako
posebnim sporazumom nije drukčije određeno. 



Izvršenje novčane kazne, odluke o zapleni imovine osuđenog
i novčanom obeštećenju žrtve krivičnog dela



Član 33.

Кada
Međunarodni krivični sud zahteva od Republike Srbije izvršenje odluke o novčanoj
kazni, zapleni imovine osuđenog ili novčanom obeštećenju žrtve krivičnog dela iz
člana 1. ovog zakona, postupak izvršenja sprovodi sud u Republici Srbiji nadležan
za izvršenje, u skladu sa zakonom.

Ako
postupak izvršenja nije sproveden, u potpunosti ili delimično, zbog toga što u imovini
dužnika nema sredstava podobnih da budu predmet izvršenja ili iz drugih razloga predviđenih
zakonom, nadležni izvršni sud o tome izveštava Ministarstvo.

O
smetnjama iz stava 2. ovog člana Ministarstvo bez odlaganja obaveštava Međunarodni
krivični sud, radi konsultacija o daljem postupanju.




VI. IMUNITET I SLOBODAN PROLAZ PREКO TERITORIJE REPUBLIКE
SRBIJE



Sporazum o imunitetu i privilegijama



Član 34.

Sudije,
Tužilac, zamenici Tužioca, Sekretar, zamenici Sekretara, osoblje kancelarije Tužioca
i Sekretara Međunarodnog krivičnog suda, kada na teritoriji Republike Srbije obavljaju
zadatke od interesa za Međunarodni krivični sud, poseduju imunitet u skladu sa sporazumom
o imunitetu i privilegijama zaključenim između Republike Srbije i Međunarodnog krivičnog
suda. 



Slobodan prolaz preko teritorije Republike Srbije



Član 35.

Nadležni
državni organi će na zahtev Međunarodnog krivičnog suda obezbediti slobodan prolaz
licima koja putuju preko teritorije Republike Srbije, a koja rade za Međunarodni
krivični sud ili čija je delatnost od značaja za Međunarodni krivični sud.

Кada
je to potrebno zbog okolnosti slučaja, nadležni državni organi će licima iz stava
1. ovog člana obezbediti i odgovarajuću policijsku ili drugu pratnju. 






VII. UČESTVOVANJE REPUBLIКE SRBIJE U RADU MEĐUNARODNOG КRIVIČNOG
SUDA



Predstavnik Republike Srbije u Skupštini država članica



Član 36.

Predstavnika
Republike Srbije u Skupštini država članica, kao i zamenika predstavnika, određuje
Vlada.

Pored
predstavnika Republike Srbije i njegovog zamenika, u radu Skupštine država članica
mogu učestvovati istaknuti stručnjaci za međunarodno krivično pravo.

U
skladu sa Statutom i drugim propisima Međunarodnog krivičnog suda, Vlada se stara
o učestvovanju predstavnika Republike Srbije u radu drugih tela Međunarodnog krivičnog
suda. 



Učestvovanje Republike Srbije u izboru sudija Međunarodnog
krivičnog suda



Član 37.

Кada
se izbor sudija Međunarodnog krivičnog suda ili službenika tog Suda obavlja na predlog
država članica, Vlada će, ako smatra da Republika Srbija treba da predloži kandidata,
objaviti javni oglas, kojim će pozvati zainteresovana lica koja ispunjavaju tražene
uslove da se u određenom roku jave.

Vlada
sprovodi postupak izbora prijavljenih kandidata na način koji obezbeđuje uvid javnosti
u kriterijume izbora, način rangiranja kandidata i sve druge činioce od značaja za
nepristrasan izbor. 

Ako
je Statutom ili drugim propisom Međunarodnog krivičnog suda predviđen poseban način
sprovođenja postupka za izbor lica iz stava 1. ovog člana, Vlada će izbor sprovesti
na tako propisan način i uz shodnu primenu propisa Republike Srbije. 

Vlada
će posebnim oglasom, ako to smatra opravdanim, o predstojećem izboru sudija Međunarodnog
krivičnog suda obavestiti javnost i kada se kandidati sami neposredno prijavljuju
Međunarodnom krivičnom sudu. 

Stručne
i administrativno-tehničke poslove za potrebe Vlade, u okviru učešća Republike Srbije
u radu Međunarodnog krivičnog suda, obavlja Ministarstvo.

 

VIII. TROŠКOVI SARADNJE I UČESTVOVANJE REPUBLIКE SRBIJE U
FINANSIRANJU MEĐUNARODNOG КRIVIČNOG SUDA



Troškovi saradnje sa Međunarodnim krivičnim sudom



Član 38.

Troškove
saradnje sa Međunarodnim krivičnim sudom, u skladu sa odredbama člana 100. Statuta,
snosi Međunarodni krivični sud, ako sporazumom između Republike Srbije i Međunarodnog
krivičnog suda nije drukčije predviđeno.

Uobičajeni
troškovi postupanja po zahtevu Međunarodnog krivičnog suda na teritoriji Republike
Srbije i troškovi koji nastanu zbog primene zakonodavstva Republike Srbije isplaćuju
se iz budžeta Republike Srbije. 



Učestvovanje Republike Srbije u finansiranju Međunarodnog
krivičnog suda



Član 39.

Finansijska
sredstva kojima Republika Srbija doprinosi radu Međunarodnog krivičnog suda, Skupštine
država članica i drugih tela povezanih sa Međunarodnim krivičnim sudom, obezbeđuju
se u budžetu Republike Srbije.

Finansijska
sredstva iz stava 1. ovog člana određuju se u obimu i na način utvrđen sporazumom
između Republike Srbije i Međunarodnog krivičnog suda. 

Sporazum
iz stava 2. ovog člana prevashodno se zasniva na kriterijumima Organizacije Ujedinjenih
Nacija koji se odnose na finansijski doprinos država članica budžetu Organizacije
Ujedinjenih Nacija. 



IX. PRELAZNA ODREDBA



Nadležnost sudova



Član 40.

Do
početka rada Vrhovnog kasacionog suda, Ministarstvo pribavlja mišljenje iz člana
10. stav 3. ovog zakona od Vrhovnog suda Srbije.

Do
početka rada Višeg suda u Beogradu, nadležnosti tog suda propisane članom 22. stav
3. ovog zakona, vrši Okružni sud u Beogradu.



X. ZAVRŠNA ODREDBA



Stupanje na snagu zakona



Član 41.

Ovaj
zakon stupa na snagu osmog dana od dana objavljivanja u „Službenom glasniku Republike
Srbije”.

