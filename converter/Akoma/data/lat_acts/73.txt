







ZAКON

o civilnoj službi

„Službeni glasnik RS“, broj 88 od 28. oktobra
2009.





I. OSNOVNE ODREDBE



Član 1.

Ovim
zakonom uređuju se: ostvarivanje prava na prigovor savesti lica koja podležu vojnoj
obavezi; izvršavanje vojne obaveze u civilnoj službi; prava i obaveze lica koja se
upućuju u civilnu službu; prava i obaveze organa, organizacija, ustanova i jedinica
u čijoj je nadležnosti sprovođenje civilne službe; vršenje civilne službe; obuka lica
u civilnoj službi; kontrola vršenja civilne službe; rezervni sastav; naknade za vršenje
civilne službe; evidencija, nadzor i finansiranje civilne službe; vrste i visina
kazni za neizvršavanje obaveza u civilnoj službi, kao i druga pitanja od značaja za
civilnu službu. 



Član 2.

Osnovni
pojmovi koji se koriste u ovom zakonu imaju sledeća značenja:

1)
civilna služba je služba kojom vojni obveznik zamenjuje služenje vojnog roka sa oružjem
ili bez oružja a koja se izvršava u državnim organima, organizacijama, ustanovama,
jedinicama i pravnim licima određenim rešenjem ministra odbrane, kao i služba u rezervnom
sastavu;

2)
državni organi, organizacije, ustanove, jedinice i pravna lica u kojima se može
vršiti civilna služba (u daljem tekstu: organizacija ili ustanova) su: ustanove,
javna preduzeća i organizacije koje obavljaju naučnu, obrazovnu, vaspitnu, kulturnu,
sportsku, socijalnu, zdravstvenu, humanitarnu i drugu delatnost od opšteg društvenog
interesa; državni organi; organi autonomne pokrajine i organi jedinica lokalne samouprave,
kao i jedinice, službe i drugi organizacioni delovi sistema civilne zaštite formiranih
u skladu sa zakonom, a koje se finansiraju iz budžeta Republike Srbije;

3)
lice koje uloži prigovor savesti je vojni obveznik (regrut i lice u rezervnom sastavu)
koji iz verskih, moralnih ili drugih opravdanih razloga savesti želi da služenje
vojnog roka u Vojsci Srbije zameni civilnom službom, pod uslovima i na način propisan
zakonom;

4)
lice u civilnoj službi je lice koje vrši civilnu službu u organizaciji ili ustanovi,
odnosno lice koje je izvršilo civilnu službu i prevedeno u rezervni sastav;


5)
odgovorno lice je rukovodilac (načelnik, upravnik, direktor, sekretar i dr.) organizacije
ili ustanove u kojoj se vrši civilna služba.



Pravo na prigovor savesti



Član 3.

Regrutu
koji iz verskih, moralnih ili drugih opravdanih razloga savesti želi da služenje
vojnog roka sa oružjem zameni civilnom službom, omogućiće se vršenje civilne službe,
pod uslovima i na način koji su propisani ovim zakonom.

Izvršavanje
civilne službe obezbediće se regrutu koji je ocenjen sposobnim za rad. 


Prigovor
savesti može da izjavi i vojni obveznik u rezervnom sastavu Vojske Srbije, i to
nakon isteka perioda od četiri godine od dana završetka služenja vojnog roka sa oružjem.


Izvršavanje
civilne službe obezbeđuje Ministarstvo odbrane preko teritorijalnih organa obrazovanih
za izvršavanje poslova vojne, radne i materijalne obaveze (u daljem tekstu: teritorijalni
organ).

Za
ostvarivanje prava i obaveza lica koje vrši civilnu službu odgovorna je organizacija
ili ustanova u kojoj se vrši civilna služba u skladu sa ovim zakonom. 




Član 4. 


Teritorijalni
organ je dužan da regrutu u pozivu za uvođenje u vojnu evidenciju, lekarske preglede
i odsluženje vojnog roka, dostavi obaveštenje o njegovom pravu na prigovor savesti
i postupak za ostvarivanje tog prava.



Član 5.

Pravo
na prigovor savesti ne može ostvariti vojni obveznik (regrut i lice u rezervnom
sastavu):

1)
koji je posedovao ili poseduje dozvolu za nošenje ili držanje oružja; 

2)
koji je podnosio ili je podneo zahtev za nošenje ili držanje oružja;

3)
koji je pravnosnažno osuđivan za krivično delo koje se goni po službenoj dužnosti
kao i za krivično delo ili prekršaj sa elementima nasilja koji se gone po privatnoj
tužbi;

4)
koji se bavio ili se bavi prodajom ili popravkom oružja ili municije;

5)
protiv koga je pokrenut ili se vodi krivični postupak za krivično delo koje se goni
po službenoj dužnosti;

6)
koji je prekršajno kažnjavan i osuđivan za izazivanje ili učestvovanje u neredima i
tučama;

7)
ako je registrovan kao vlasnik ili kolekcionar vatrenog ili trofejnog oružja;

8)
ako je član lovačkog, streljačkog, streličarskog ili drugog kluba, društva ili udruženja
koje u svojim aktivnostima ima upotrebu hladnog ili vatrenog oružja ili je to bio
u periodu od godinu dana pre podnošenja zahteva;

9)
ako se utvrdi da je u podnetom zahtevu za civilnu službu dao neistinite podatke.



II. OSTVARIVANJE PRAVA NA PRIGOVOR SAVESTI



Član 6. 


Regrut
koji se poziva na prigovor savesti podnosi pisani zahtev za civilnu službu sa potrebnim
dokazima, najkasnije u roku od osam dana od dana prijema poziva za odsluženje vojnog
roka.

Zahtev
iz stava 1. ovog člana podnosi se teritorijalnom organu, u čijoj se evidenciji regrut
vodi.

Lice
u rezervnom sastavu koje uloži prigovor savesti i zahteva dalje izvršavanje vojne
obaveze u civilnoj službi, zahtev sa potrebnim dokazima dostavlja teritorijalnom
organu.



Član 7. 


Zahtev
za civilnu službu podnosi se na obrascu koji propisuje ministar odbrane.

Uz
zahtev za civilnu službu, vojni obveznik prilaže:

1)
dokaz o školskoj i drugoj stručnoj spremi i posebnim zanimanjima;

2)
dokaze iz člana 5. ovog zakona; 

3)
lekarsko uverenje kojim se dokazuje da je sposoban za rad.

Ako
se uz zahtev ne prilože svi propisani dokazi, teritorijalni organ Ministarstva odbrane
je dužan da od podnosioca zahteva zatraži da u roku od osam dana dostavi potrebnu
dopunu podataka.

Zahtev
regruta, teritorijalni organ Ministarstva odbrane dostavlja Кomisiji za civilnu službu
u roku od tri dana od dana podnošenja.



Centar za civilnu službu



Član 8.

U
sastavu uže unutrašnje jedinice Ministarstva odbrane nadležne za poslove vojne, radne
i materijalne obaveze obrazuje se Centar za civilnu službu.

Centar
za civilnu službu obavlja poslove i zadatke vezane za planiranje, organizovanje, koordinaciju,
kontrolu i izvršavanje civilne službe.

Odluku
o obrazovanju Centra za civilnu službu donosi ministar odbrane.



Član 9.

Centar
za civilnu službu obavlja poslove koji se odnose na:

1)
pripremu i izradu predloga propisa i drugih akata kojima se bliže uređuje civilna
služba;

2)
prikupljanje i obradu podataka i izradu predloga rešenja o određivanju organizacija
ili ustanova u kojima se vrši civilna služba;

3)
izradu i donošenje planova popune organizacija ili ustanova u kojima se vrši civilna
služba;

4)
izradu i donošenje planova popune jedinica civilne zaštite i drugih snaga odbrane
licima iz rezervnog sastava;

5)
ostvarivanje prava i obaveza lica u civilnoj službi i organizacija ili ustanova u
kojima se vrši civilna služba;

6)
organizovanje i vršenje civilne službe;

7)
postupak vođenja propisane evidencije lica u civilnoj službi i rezervnom sastavu;

8)
kontrolu i nadzor planiranja, organizovanja i sprovođenja civilne službe;

9)
i druge poslove određene ovim i posebnim zakonima. 

U
obavljanju poslova iz svog delokruga, Centar za civilnu službu sarađuje sa organima
državne uprave, organima autonomnih pokrajina i organima jedinica lokalne samouprave
u skladu sa njihovim delokrugom u oblasti odbrane, civilne zaštite, spasavanja, osmatranja,
obaveštavanja i uzbunjivanja, odnosno nadležnim komandama, jedinicama i ustanovama
Vojske Srbije. 



Кomisija za civilnu službu



Član 10.

O
zahtevu regruta koji je uložio prigovor savesti i zahteva izvršavanje vojne obaveze
vršenjem civilne službe, odlučuje Кomisija za civilnu službu.

Кomisija
za civilnu službu je radno telo koju imenuje ministar odbrane, odnosno lice koje
on ovlasti.

Кomisija
za civilnu službu se obrazuje kao prvostepena komisija za civilnu službu i drugostepena
komisija za civilnu službu u okviru teritorijalnog organa Ministarstva odbrane.




Član 11. 


Prvostepena
komisija za civilnu službu (u daljem tekstu: Prvostepena komisija) rešava zahteve
lica koja ulažu prigovor savesti.

Prvostepenu
komisiju čini pet članova: predsednik, zamenik predsednika i tri člana.

Prvostepenu
komisiju imenuje i razrešava ministar odbrane, odnosno lice koje on ovlasti.

Tri
člana komisije se imenuju iz sastava teritorijalnog organa, jedan član se imenuje
iz organa jedinica lokalne samouprave iz oblasti rada i socijalne politike, a jedan
član iz zdravstvene ustanove sa teritorije organa jedinica lokalne samouprave.

Prvostepena
komisija se imenuje na period od tri godine.



Član 12.

Drugostepena
komisija za civilnu službu (u daljem tekstu: Drugostepena komisija) rešava po žalbama
na odluke Prvostepene komisije.

Drugostepenu
komisiju čini pet članova: predsednik, zamenik predsednika i tri člana. 


Predsednik
drugostepene komisije se imenuje iz sastava Ministarstva odbrane. 

Zamenik
predsednika i članovi Drugostepene komisije se imenuju iz ministarstava nadležnih
za socijalnu zaštitu, pravdu i zdravlje i organa jedinica lokalne samouprave, na
predlog nadležnih ministarstava i organa jedinica lokalne samouprave.

Drugostepenu
komisiju imenuje, odnosno razrešava ministar odbrane, odnosno lice koje on ovlasti,
na period od tri godine.



Član 13.

Organizaciju,
način i postupak odlučivanja, izbor predsednika i zamenika predsednika Prvostepene
i Drugostepene komisije, kao i druga pitanja od značaja za rad i funkcionisanje komisija
propisuje ministar odbrane. 

Za
angažovanje i rad članova Prvostepene i Drugostepene komisije imenovanih van sastava
Ministarstva odbrane pripada naknada koju utvrđuje ministar odbrane.



Odlučivanje po zahtevu za civilnu službu



Član 14. 


Prvostepena
komisija odlučuje po zahtevu za civilnu službu vojnog obveznika rešenjem kojim se
usvaja ili odbija zahtev u roku od 30 dana od dana prijema zahteva.

Pozivanje
radi vršenja civilne službe vrši teritorijalni organ Ministarstva odbrane pojedinačnim
pozivom koji se dostavlja regrutu, najkasnije 15 dana pre dana javljanja u organizaciju
ili ustanovu.



Član 15.

Lice
kome je usvojen zahtev za civilnu službu ne može biti raspoređeno za vršenje civilne
službe u organizaciji ili ustanovi u kojoj:

1)
je zaposlen ili je ranije bio zaposlen; 

2)
je zaposlen član njegove uže porodice (bračni drug, brat, sestra ili roditelji);


3)
se školuje, odnosno studira. 

Odgovorno
lice ne može rasporediti lice u civilnoj službi na poslove i radna mesta koja su
nepopunjena po postojećoj sistematizaciji organizacije ili ustanove, kao i na poslove
čijim bi obavljanjem došlo do otpuštanja zaposlenih radnika. 



Član 16. 


Protiv
rešenja Prvostepene komisije, može se izjaviti žalba u roku od osam dana od dana
prijema rešenja.

Žalba
ne odlaže izvršenje rešenja.

Žalba
se izjavljuje Drugostepenoj komisiji, preko teritorijalnog organa kod kojeg se lice
vodi u evidenciji, koja je dužna da donese rešenje po žalbi u roku od 30 dana od
dana prijema žalbe. 

Rešenje
Drugostepene komisije je konačno u upravnom postupku.

Protiv
rešenja iz stava 3. ovog člana može se pokrenuti upravni spor. 



III. VRŠENJE CIVILNE SLUŽBE



Član 17.

Civilna
služba traje devet meseci. 

U
dužinu trajanja vršenja civilne službe uračunavaju se i neradni dani.

Civilna
služba u rezervnom sastavu se planira i izvršava u jedinicama civilne zaštite i
drugim snagama odbrane. 



Član 18. 


U
civilnu službu regrut se upućuje u kalendarskoj godini u kojoj navršava 19 godina,
a najkasnije do kraja kalendarske godine u kojoj navršava 27 godina.

Izuzetno
od stava 1. ovog člana, regrut može biti pod posebnim uslovima upućen u civilnu
službu, najkasnije do kraja kalendarske godine u kojoj navršava 30 godina.

Način
i postupak vršenja civilne službe propisuje Vlada na predlog ministra odbrane.



Član 19. 


Regrut
je dužan da se javi u civilnu službu u kojoj je upućen aktom nadležnog organa na
mesto i u vreme naznačeno u pozivu teritorijalnog organa u čijoj se evidenciji vodi.


Ako
se regrut ne javi na mesto i u vreme naznačeno u pozivu, a svoj nedolazak ne opravda,
smatraće se da je odustao od korišćenja prava na prigovor savesti.

U
slučaju iz stava 2. ovog člana, odgovorno lice organizacije ili ustanove odmah po
isteku vremena za javljanje regruta, dužno je da obavesti teritorijalni organ o njegovom
nejavljanju. 



Član 20. 


Vlada,
na predlog ministra odbrane, odlučuje o angažovanju lica koja vrše civilnu službu
za učešće u sprečavanju nastajanja i otklanjanju posledica elementarnih nepogoda.


Predsednik
Republike, na predlog Vlade, odlučuje o angažovanju rezervnog sastava civilne zaštite
u uslovima proglašenog vanrednog stanja na delu ili celokupnoj teritoriji Republike
Srbije u vremenskom periodu koje je potrebno za uklanjanje uzroka i posledica vanrednog
stanja.



Odlaganje i prekid vršenja civilne službe



Član 21.

Regrutu
kome je usvojen zahtev za civilnu službu, vršenje civilne službe, odlaže se:

1)
ako, u skladu sa zakonom kojim se uređuje zaštita članova porodice lica na obaveznoj
vojnoj službi, stekne svojstvo hranioca porodice (dok te okolnosti traju);

2)
ako se drugi član njegovog domaćinstva nalazi na služenju vojnog roka (dok taj član
ne odsluži vojni rok);

3)
ako bi usled smrti ili teške bolesti u porodici ili usled elementarne nepogode porodica
regruta bila dovedena u težak materijalni položaj njegovim upućivanjem u civilnu službu
(dok ti razlozi postoje);

4)
ako je zasnovao radni odnos u svojstvu pripravnika (do završetka pripravničkog staža);

5)
ako je primljen u radni odnos na neodređeno vreme, a zbog upućivanja u civilnu službu
ne bi bio u mogućnosti da se javi na rad u vreme koje mu je određeno, kao i regrutu
koji je u radnom odnosu na određeno vreme, a ima dokaz da će posle isteka određenog
vremena biti primljen u radni odnos na neodređeno vreme, a najduže do godinu dana;

6)
ako u porodičnom domaćinstvu nema drugog člana sposobnog za privređivanje, a neophodno
je da obavi neodložne poljoprivredne radove;

7)
ako se iz inostranstva vratio u zemlju radi vršenja civilne službe, a nije u mogućnosti
da porodicu zbrine do dana uputa u organizaciju ili ustanovu, a najduže do tri meseca.

Regrut
iz stava 1. ovog člana podnosi zahtev teritorijalnom organu kod kojeg se vodi u
evidenciji u roku od osam dana od dana prijema poziva za upućivanje u civilnu službu
i dužan je da uz zahtev za odlaganje vršenja civilne službe priloži potrebne dokaze.

Teritorijalni
organ rešenje po zahtevu iz stava 2. ovog člana donosi u roku od 15 dana.

Protiv
rešenja iz stava 3. ovog člana može se izjaviti žalba ministru odbrane ili licu koje
on ovlasti u roku od osam dana od dana prijema rešenja.

Regrutu
iz stava 1. ovog člana vršenje civilne službe može se odložiti najkasnije do kraja
septembra kalendarske godine u kojoj navršava 27 godina. 

Regrut
koji po odredbama ovog člana koristi pravo na odlaganje civilne službe dužan je da
obavesti teritorijalni organ kod kojeg se vodi u evidenciji o nastaloj promeni zbog
koje mu to pravo prestaje, u roku od osam dana od dana nastanka promene.



Član 22.

Po
zahtevu nadležnog ministarstva, civilna služba se odlaže regrutu:

1)
naučnom radniku istraživaču, koji radi na naučnoistraživačkim i razvojnim projektima
od posebnog značaja za Republiku Srbiju; 

2)
vrhunskom sportisti i članu reprezentacije Republike Srbije, zbog učešća na svetskim,
olimpijskim i evropskim takmičenjima; 

3)
umetniku radi učešća na manifestacijama od značaja za Republiku Srbiju.

Civilna
služba odlaže se regrutu iz stava 1. ovog člana do godinu dana, a najkasnije do
kraja septembra kalendarske godine u kojoj navršava 27 godina. 

Zahtev
iz stava 1. ovog člana, uz dokaze da regrut ima status naučnog radnika istraživača,
vrhunskog sportiste, člana reprezentacije Republike Srbije i umetnika, podnosi se
Ministarstvu odbrane u roku od 15 dana od dana prijema poziva za civilnu službu.




Član 23. 


Lice
u civilnoj službi može u toku vršenja civilne službe podneti pisani zahtev za prekid
civilne službe i zatražiti nastavak regulisanja vojne obaveze služenjem vojnog roka
sa oružjem ili bez oružja. 

Zahtev
za prekid civilne službe može se podneti najranije 15 dana, a najkasnije 90 dana
nakon stupanja u civilnu službu.

Zahtev
iz stava 2. ovog člana podnosi se teritorijalnom organu, koji je dužan da u roku
od osam dana donese rešenje o podnetom zahtevu i ako su ispunjeni propisani uslovi
uputi lice na služenje vojnog roka sa oružjem ili bez oružja.

Teritorijalni
organ pre upućivanja regruta na služenje vojnog roka sa oružjem ili bez oružja uputiće
regruta na lekarske preglede i ispitivanja, ako lekarski pregledi nisu izvršeni u
propisanom roku. 

Ukoliko
regrut bude oglašen sposobnim za vojnu službu, teritorijalni organ odrediće mu rod,
službu i vojnoevidencionalnu specijalnost (VES) i uputiti ga u Vojsku Srbije u narednom
uputnom roku. 

Teritorijalni
organ iz stava 3. ovog člana kod kojeg se lice vodi u evidenciji, odrediće dužinu
trajanja vojnog roka, s tim da se dva dana provedena u civilnoj službi računaju kao
jedan dan proveden u vojnoj službi.

Lice
iz stava 1. ovog člana ne može se više pozvati na prigovor savesti. 



Član 24. 


Regrut
kome je odobreno vršenje civilne službe, a koji je podneo zahtev za otpust iz državljanstva
Republike Srbije i o tome obavestio teritorijalni organ, ne poziva se na izvršenje
civilne službe dok se ne donese rešenje po tom zahtevu.

Izuzetno
od stava 1. ovog člana, na vršenje civilne službe poziva se regrut koji je podneo
zahtev za otpust iz državljanstva Republike Srbije ukoliko u toj kalendarskoj godini
navršava 27 godina. 

Organizaciona
jedinica Ministarstva unutrašnjih poslova nadležna za rešavanje o otpustu iz državljanstva
Republike Srbije dužna je da za regruta iz stava 1. ovog člana koji je podneo zahtev
u kalendarskoj godini u kojoj navršava 27 godina, zahtev rešava bez odlaganja i rešenje
dostavi teritorijalnom organu kod kojeg se regrut vodi u evidenciji.



Član 25. 


Licu
u civilnoj službi prekida se civilna služba: 

1)
ako se utvrdi postojanje okolnosti iz člana 5. ovog zakona;

2)
ako je za vreme vršenja civilne službe ocenjen privremeno nesposobnim ili nesposobnim
za rad;

3)
ako neopravdano izostane iz civilne službe tri dana neprekidno ili pet dana sa prekidima;

4)
zbog povrede radne dužnosti utvrđene konačnom odlukom odgovornog lica organizacije
ili ustanove i po okončanom disciplinskom postupku pokrenutog radi utvrđivanja odgovornosti
za neizvršenje radnih dužnosti u toku vršenja civilne službe;

5)
ako je učinio radnju protivnu razlozima prigovora savesti ili je izazvao disciplinsku
ili materijalnu povredu dužnosti (tuča, upotreba hladnog ili vatrenog oružja, konzumiranje
alkohola i opojnih droga, uništavanje imovine i dr.).

Radi
provere ocene sposobnosti za rad iz stava 1. tačka 2) ovog člana može se angažovati
nadležna vojna zdravstvena ustanova. 

Disciplinski
postupak pokrenut protiv lica u civilnoj službi iz stava 1. tačka 4) ovog člana
vodi komisija koju odredi odgovorno lice.

Rešenje
o prekidu civilne službe iz stava 1. tač. 1) do 5) ovog člana donosi Prvostepena
komisija i o tome obaveštava organizaciju ili ustanovu i teritorijalni organ u čijoj
se evidenciji vodi lice u civilnoj službi.

Lice
iz stava 1. tač. 1), 3), 4) i 5) ovog člana upućuje se na služenje vojnog roka bez
oružja u jedinicu Vojske Srbije.



Član 26. 


Po
zahtevu ovlašćenog lica resornog ministarstva može se prekinuti vršenje civilne službe
licu naučnom radniku istraživaču (radi učešća u naučnoistraživačkim i razvojnim
projektima od posebnog značaja za Republiku Srbiju), vrhunskom sportisti i članu
reprezentacije Republike Srbije (radi učešća na svetskim, olimpijskim i evropskim
takmičenjima) i umetniku (radi učešća na manifestacijama od interesa za Republiku
Srbiju), dok traju razlozi, a najkasnije do kraja juna kalendarske godine u kojoj
regrut navršava 27 godina. 

Zahtev
iz stava 1. ovog člana podnosi se Ministarstvu odbrane. 



Član 27. 


Civilna
služba se prekida po zahtevu lica u civilnoj službi:

1)
ako bude ocenjeno privremeno nesposobnim za rad; 


2) zbog smrti ili teške bolesti člana porodice (supružnik, deca rođena u braku, 
vanbračnoj zajednici, usvojena ili uzeta na izdržavanje i srodnici u pravoj 
liniji pod uslovom da žive u zajedničkom domaćinstvu);

3)
zbog elementarnih nepogoda i drugih nesreća kojim bi njegova porodica bila dovedena
u težak položaj, usled njegovog odsustva;

4)
ako traži da vojnu obavezu nastavi služenjem vojnog roka sa oružjem ili bez oružja.

Lice
u civilnoj službi se može uputiti nadležnoj medicinskoj ustanovi radi ocene sposobnosti
za vršenje civilne službe na lični zahtev, po nalogu odgovornog lica organizacije
ili ustanove ili po zahtevu Prvostepene komisije.

Civilna
služba prekida se rešenjem Prvostepene komisije iz razloga utvrđenog u stavu 1. tačke
1) ovog člana, kada je kod lica u civilnoj službi nastala promena zdravstvenog stanja
koja utiče na njegovu sposobnost za civilnu službu, s tim da prekid može trajati
najduže dve godine.

Ako
je civilna služba prekinuta iz razloga utvrđenih u stavu 1. tačke 3) ovog člana,
prekid civilne službe može trajati najduže do šest meseci od dana prekida službe.



Član 28. 


Protiv
rešenja o odlaganju i prekidu civilne službe, može se izjaviti žalba Drugostepenoj
komisiji, u roku od osam dana od dana prijema rešenja.

Žalba
ne odlaže izvršenje rešenja.

Za
vreme trajanja postupka po žalbi protiv rešenja o prekidu civilne službe, lice u civilnoj
službi nastavlja da vrši civilnu službu.

Drugostepena
komisija donosi rešenje po žalbi u roku od osam dana od dana prijema žalbe.

Protiv
rešenja iz stava 4. ovog člana može se pokrenuti upravni spor. 



Premeštaj lica u civilnoj službi



Član 29.

Civilna
služba se vrši u organizaciji ili ustanovi u mestu koje je određeno pozivom za izvršenje
civilne službe.

Lice
u civilnoj službi, u toku vršenja civilne službe, može se premestiti u drugu organizaciju
ili ustanovu:

1)
kada nadležna zdravstvena ustanova utvrdi da je mesto na kojem izvršava radne zadatke
štetno po njegovo zdravlje;

2)
ako u toku vršenja civilne službe promeni mesto prebivališta;

3)
u slučaju raskida ugovora između Ministarstva odbrane i organizacije ili ustanove,
odnosno kada organizacija ili ustanova prestanu sa radom; 

4)
ako organizacija ili ustanova izgubi status iz člana 2. stav 1. tačka 2) ovog zakona.

Rešenje
o premeštaju donosi teritorijalni organ ministarstva odbrane.



IV. PRAVA I OBAVEZE U CIVILNOJ SLUŽBI



Član 30.

Ministarstvo
odbrane raspisuje javni poziv za učešće u postupku izbora organizacija ili ustanova
u kojima će se vršiti civilna služba.

Organizacije
ili ustanove iz člana 2. stav 1. tačka 2) ovog zakona podnose resornom ministarstvu
zahtev za donošenje rešenja po osnovu kojeg se u njima vrši civilna služba. 


U
zahtevu se navode: podaci o organizaciji ili ustanovi; delatnosti i poslovi koje
obavljaju; broj lica koja se mogu angažovati u civilnoj službi (na godišnjem nivou
i po uputnim rokovima); opis poslova i zadataka na kojim bi se angažovala lica u
civilnoj službi; poželjne kvalifikacije lica u civilnoj službi i drugi značajni podaci
za obavljanje poslova u civilnoj službi.

Resorno
ministarstvo zahtev sa potrebnim dokazima i mišljenjem o opravdanosti zahteva dostavlja
Ministarstvu odbrane.

Ministar
odbrane rešenjem određuje organizacije ili ustanove u kojima se vrši civilna služba.

Međusobna
prava i obaveze organizacije ili ustanove u kojoj se vrši civilna služba i Ministarstva
odbrane uređuju se ugovorom.



Prava i obaveze lica u civilnoj službi



Član 31. 


Lice
upućeno u civilnu službu ima pravo na redovno odsustvo u trajanju od 10 dana, računajući
i neradne dane.

Za
izuzetno zalaganje u radu i ostvarene rezultate, lice u civilnoj službi može se nagraditi
odsustvom u ukupnom trajanju do sedam dana.

Lice
upućeno u civilnu službu ima pravo na vanredno odsustvo zbog privatnih poslova u
trajanju do pet dana i to u slučaju: sklapanja braka, rođenja deteta, smrti ili teže
bolesti člana porodičnog domaćinstva, polaganja ispita, otklanjanja posledica elementarnih
nepogoda u porodičnom domaćinstvu, kao i u drugim slučajevima za koje odgovorno
lice oceni da su opravdani.

Vanredno
odsustvo zbog privatnih poslova može biti više puta odobreno, s tim da se vreme
provedeno na tim odsustvima dužim od pet dana računa kao vreme redovnog odsustva,
osim ako je to odsustvo odobreno zbog smrti člana porodičnog domaćinstva.

Rešenje
o korišćenju redovnog, nagradnog ili vanrednog odsustva donosi odgovorno lice organizacije
ili ustanove, odnosno lice koje on ovlasti.

Redovno,
nagradno i vanredno odsustvo ne mogu se koristiti na kraju vršenja civilne službe
niti se po toj osnovi može skraćivati vreme vršenja civilne službe.

Licu
u civilnoj službi za svako dobrovoljno davanje krvi pripada pravo na dva dana odsustva,
izuzimajući dan davanja krvi.



Član 32. 


Licu
u civilnoj službi u toku vršenja službe, može se odobriti putovanje u inostranstvo
za vreme redovnog ili nagradnog odsustva.

Zahtev
sa potrebnim dokazima podnosi se Ministarstvu odbrane 30 dana pre dana putovanja
u inostranstvo.

Uslove,
način i postupak za putovanje u inostranstvo lica u civilnoj službi propisuje ministar
odbrane. 



Član 33. 


Ako
lice upućeno na civilnu službu smatra da se u vršenju civilne službe prema njemu postupa
na nedostojan, nehuman ili ponižavajući način, može podneti pisani prigovor Prvostepenoj
komisiji.

O
upućivanju prigovora Prvostepenoj komisiji i razlozima za podnošenje prigovora, lice
iz stava 1. ovog člana obaveštava odgovorno lice u organizaciji ili ustanovi.

Prvostepena
komisija je dužna da u roku od 15 dana razmotri prigovor iz stava 1. ovog člana
i preduzme odgovarajuće mere, radi utvrđivanja i prevazilaženja razloga prigovora.

Rešenje
po prigovoru Prvostepena komisija dostavlja licu koje je uložilo prigovor i organizaciji
ili ustanovi u kojoj vrši civilnu službu, u roku od osam dana od dana donošenja.

Protiv
rešenja Prvostepene komisije može se izjaviti žalba Drugostepenoj komisiji u roku
od osam dana od dana prijema rešenja. 

Rešenje
Drugostepene komisije je konačno u upravnom postupku. 



Član 34. 


Lice
upućeno na civilnu službu za vreme vršenja civilne službe ima pravo na:

1)
naknadu u visini od 50% novčanih primanja koja pripadaju vojniku koji se nalazi na
odsluženju vojnog roka; 

2)
naknadu troškova prevoza od mesta stanovanja do organizacije ili ustanove prema propisima
koji važe za ostala zaposlena lica;

3)
ishranu ili naknadu troškova ishrane ako nije obezbeđena ishrana u organizaciji
ili ustanovi (kao i za ostala lica u organizaciji ili ustanovi);

4)
zaštitu bezbednosti i zdravlja na radu.

Lice
u civilnoj službi ima pravo i na zdravstvenu zaštitu, zdravstveno osiguranje i prava
usled povrede na radu.



Član 35. 


Lice
u civilnoj službi podleže disciplinskoj odgovornosti. 

Pod
povredama dužnosti i obaveza kao osnove za utvrđivanje disciplinske odgovornosti
smatra se:

1)
učestalo kašnjenje, raniji odlazak i napuštanje organizacije ili ustanove u toku radnog
vremena bez odobrenja odgovornog lica;

2)
neopravdan izostanak jedan dan;

3)
neodgovorno i nesavesno obavljanje radnih zadataka;

4)
nemaran i štetan odnos prema sredstvima za obavljanje radnih zadataka;

5)
dolazak u organizaciju ili ustanovu u stanju alkoholisanosti ili pod dejstvom opijata
i dovođenje u to stanje za vreme obavljanja radnih zadataka;

6)
nepristojno i nasilničko ponašanje prema licima u organizaciji ili ustanovi, odnosno
prema odgovornom licu.

Disciplinski
postupak protiv lica u civilnoj službi pokreće odgovorno lice u organizaciji ili
ustanovi. Disciplinski postupak protiv lica u civilnoj službi sprovodi komisija
koju određuje odgovorno lice. Jedan član komisije mora biti iz sastava Prvostepene
komisije koja je lice uputila u civilnu službu. 

Ako
lice u civilnoj službi izvrši samo jednu od povreda dužnosti i obaveza iz stava
2. tač. 1) do 6) ovog člana, odgovorno lice može mu izreći meru „opomena” kao upozorenje
i o tome obavestiti Prvostepenu komisiju.



Član 36. 


Licu
u civilnoj službi za vreme vršenja civilne službe zabranjeno je organizovanje i učestvovanje
u štrajku.

Svi
podaci o organizaciji ili ustanovi, osim podataka koji su po propisima dostupni
javnosti, smatraju se poslovnom, odnosno službenom tajnom.

Lice
u civilnoj službi je dužno da podatke koji se čuvaju kao tajna, a koje je saznao,
čuva u toku i nakon izvršenja civilne službe.

Licu
u civilnoj službi za vreme vršenja civilne službe miruju prava i obaveze iz radnog
odnosa i ne može biti zaposlen, niti obavljati poslove van radnog odnosa u skladu
sa zakonom.



Član 37. 


Lice
upućeno u civilnu službu radi na poslovima i zadacima koje mu odredi odgovorno lice
u skladu sa potrebama organizacije ili ustanove, pri čemu stručna sprema i zanimanje
lica u civilnoj službi nisu obavezujući kriterijum. 

Lice
upućeno u civilnu službu obavlja radne zadatke u skladu sa radnim vremenom organizacije
ili ustanove. Radno vreme lica u civilnoj službi je osam časova u radne dane, odnosno
40 časova sedmično.

Кada
to zahteva priroda vršenja delatnosti, organizacija rada, bolje korišćenje sredstava
rada, racionalnije korišćenje radnog vremena i izvršenje određenog posla u utvrđenim
rokovima, odgovorno lice može licu u civilnoj službi izvršiti preraspodelu radnog
vremena u skladu sa zakonom kojim se uređuje rad.

Izuzetno
od odredbe stava 2. ovog člana, a u slučaju propisanom u članu 20. stav 1. ovog
zakona, radno vreme se produžava do izvršenja zadataka i poslova, odnosno otklanjanja
posledica elementarnih nepogoda.

Odgovorno
lice obezbediće preraspodelom radnog vremena nadoknadu vremena angažovanja lica na
sprečavanju nastajanja i otklanjanja posledica elementarnih nepogoda.



Prava i obaveze organizacije ili ustanove



Član 38. 


Organizacija
ili ustanova u kojoj se vrši civilna služba dužna je da licu u civilnoj službi obezbedi
prava propisana u članu 34. ovog zakona.

Organizacija
ili ustanova u kojoj se vrši civilna služba dužna je da licu u civilnoj službi obezbedi
rad na radnom mestu i u radnoj okolini u kojima su sprovedene mere bezbednosti i
zdravlja na radu, zaštitu ličnog integriteta, kao i druge oblike zaštite, u skladu
sa zakonom i opštim aktom organizacije ili ustanove. 

Organizacija
ili ustanova u kojoj se vrši civilna služba dužna je da po zahtevu teritorijalnog
organa Ministarstva odbrane lice u civilnoj službi uputi na obuku za obavljanje poslova
civilne zaštite.

Lice
u civilnoj službi ne može obavljati poslove vozača i rukovaoca građevinskih i drugih
mašina, niti poslove obezbeđenja u organizaciji ili ustanovi u kojoj vrši civilnu
službu.



Član 39. 


Odgovorno
lice organizacije ili ustanove dužno je da o promeni statusa, delatnosti i drugim
promenama u organizaciji ili ustanovi od značaja za civilnu službu, odmah obavesti
Centar za civilnu službu.



Obaveza vođenja evidencije



Član 40. 


Odgovorno
lice organizacije ili ustanove, odnosno lice koje ono ovlasti dužno je da obezbedi
vođenje evidencije o licu u civilnoj službi, koja sadrži dokumenta iz teritorijalnog
organa Ministarstva odbrane i dokumenta koja se formiraju u organizaciji ili ustanovi.

Vođenje
evidencije propisuje se uputstvom o vođenju evidencije koje donosi ministar odbrane.



Obuka lica u civilnoj službi



Član 41. 


Za
vreme vršenja civilne službe, lice u civilnoj službi se obučava za obavljanje radnih
zadataka koji su u delokrugu organizacije ili ustanove, kao i za obavljanje poslova
civilne zaštite.

Obuka
za obavljanje radnih zadataka u organizaciji ili ustanovi obuhvata stručno osposobljavanje
za izvršenje poslova koje realizuje organizacija ili ustanova od interesa za odbranu
zemlje.

Obuka
za obavljanje poslova civilne zaštite obuhvata stručno osposobljavanje za izvršavanje
zadataka zaštite i spasavanja ljudi, materijalnih i drugih dobara u slučaju prirodnih
nesreća i elementarnih nepogoda, tehničko-tehnoloških udesa, odnosno u slučaju ratnih
dejstava i posledica tih dejstava.

Program,
postupak i način organizovanja i izvođenja obuke za poslove civilne zaštite u trajanju
od najmanje 14 dana, odnosno najmanje 84 nastavna časa, kao i druga pitanja od značaja
za obuku, na predlog organa nadležnog za poslove civilne zaštite, propisuje ministar
odbrane.

Obuka
za obavljanje poslova civilne zaštite se po pravilu izvodi u mestu vršenja civilne
službe. Ako u mestu vršenja civilne službe ne postoje uslovi za organizovanje i izvođenje
obuke, lica u civilnoj službi se upućuju na teritoriju lokalne samouprave gde postoje
uslovi za organizovanje i izvođenje obuke uz naknadu troškova prevoza ili obezbeđenja
smeštaja i ishrane.

Lice
u civilnoj službi koje se ne osposobi za poslove civilne zaštite upućuje se ponovo
na obuku u prvom narednom terminu. 



Кontrola vršenja civilne službe



Član 42. 


Organizacija
ili ustanova u kojoj se vrši civilna služba dužna je da odredi ovlašćeno lice za
kontrolu rada i ponašanja lica u civilnoj službi i o tome obavesti Prvostepenu komisiju.

Odgovorno
lice iz stava 1. ovog člana je dužno da jedanput mesečno izveštava Prvostepenu komisiju
o ponašanju i zalaganju lica u civilnoj službi.



Član 43. 


Centar
za civilnu službu i komisije za civilnu službu su dužni da vrše kontrolu lica u
civilnoj službi i kontrolu organizacija ili ustanova u kojima se vrši civilna služba.

U
slučaju odstupanja od odredaba ovog zakona, Centar za civilnu službu preduzima mere
iz svoje nadležnosti u skladu sa zakonom.



V. REZERVNI SASTAV



Član 44.

Lice
koje je izvršilo civilnu službu, danom otpusta iz organizacije ili ustanove postaje
lice u rezervnom sastavu i uvodi se u evidenciju rezervnog sastava. 

Rezervni
sastav obuhvata rezervni sastav civilne zaštite i rezervni sastav drugih snaga odbrane.

Rezervni
sastav civilne zaštite i rezervni sastav drugih snaga odbrane čine lica koja su
vojnu obavezu regulisala izvršenjem civilne službe i koja su ocenjena sposobnim za
rad. 

U
rezervnom sastavu civilne zaštite i rezervnom sastavu drugih snaga odbrane su lica
koja imaju raspored i neraspoređena lica. 

Raspoređeni
pripadnici rezervnog sastava su lica kojima je određen raspored u civilnoj zaštiti,
odnosno drugim snagama odbrane. 

O
neraspoređenim pripadnicima rezervnog sastava vodi se propisana evidencija u teritorijalnom
organu Ministarstva odbrane. 



Član 45. 


Obaveze
lica u rezervnom sastavu nastaju od dana otpuštanja iz civilne službe, odnosno od
dana kada je obaveza civilne službe regulisana na drugi način i traju do kraja kalendarske
godine u kojoj lice (muškarac) navršava 60 godina.

Izuzetno
od odredbe stava 1. ovog člana, na vežbu se ne poziva samohrani roditelj ako ima
dete mlađe od 15 godina.

U
slučaju vanrednog ili ratnog stanja, predsednik Republike može odlučiti da se lice
kome je istekla civilna služba po ovom zakonu neposredno po izvršenju civilne službe
zadrži u civilnoj službi kao lice u rezervnom sastavu.



Član 46. 


Lice
u rezervnom sastavu može biti pozivano na obuku i vežbe civilne zaštite i drugih
snaga odbrane (u daljem tekstu: vežbe).

Lice
u rezervnom sastavu može biti angažovano na vežbi najviše do 90 dana u toku kalendarske
godine.

Obaveza
u rezervnom sastavu izvršava se i učešćem na vežbama, kursevima i drugim oblicima
civilne obuke i izvršavanjem drugih dužnosti propisanih ovim i drugim zakonima, a
u slučaju vanrednog ili ratnog stanja, odnosno vanredne situacije izazvane elementarnim
nepogodama i drugim nesrećama stupanjem u jedinice civilne zaštite, anagažovanjem
u civilnoj zaštiti i izvršavanjem određenih dužnosti i poslova u drugim snagama odbrane.

Izuzetno,
za vreme vanrednog ili ratnog stanja, predsednik Republike može odlučiti da se angažuju:

1)
lica u rezervnom sastavu koja su završila vežbu u trajanju propisanom odredbom stava
2. ovog člana;

2)
lica u rezervnom sastavu koja su navršila godine života iz člana 45. stav 1. ovog
zakona.



Član 47. 


Na
zahtev lica u rezervnom sastavu vežba se odlaže odnosno prekida:

1)
ako je bolesno (do narednog pozivanja po njegovom ozdravljenju);

2)
ako je iz njegovog domaćinstva u isto vreme pozivan drugi član domaćinstva ili se
već nalazi na služenju vojnog roka (dok se on ne vrati);

3)
ako u vreme vežbe polaže ispite i ako bi odlaskom na vežbu bilo sprečeno da završi
školsku godinu (dok takav razlog postoji);

4)
ako se u vreme vežbe nalazi na pripremama radi učešća na evropskim i svetskim sportskim
takmičenjima i olimpijskim igrama;

5)
ako učestvuje u međunarodnim naučnim, istraživačkim i umetničkim manifestacijama
ili treba da obavlja poslove koji su od izuzetnog značaja za Republiku Srbiju (dok
manifestacije i poslovi traju);

6)
ako bi usled smrti ili teške bolesti u domaćinstvu, odnosno usled elementarne nepogode,
domaćinstvo bilo dovedeno u težak materijalni ili socijalni položaj njegovim odlaskom
na vežbu (dok takvo stanje u domaćinstvu traje);

7)
ako je neposredno pred odlazak ili u vreme odlaska na vežbu nastupila smrt u domaćinstvu
ili u porodici (do narednog pozivanja na vežbu);

8)
i iz drugih opravdanih razloga, u skladu sa ovim zakonom.

Ako
u mestu u kojem boravi lice u rezervnom sastavu vlada zarazna bolest, vežba se tom
licu odlaže dok zarazna bolest traje.

Izuzetno,
licu u rezervnom sastavu vežba se može odložiti zbog neodložnih potreba službe ako
to zatraži nadležni državni organ, privredno društvo, drugo pravno lice i preduzetnik
kod kojeg je to lice zaposleno (dok takva potreba postoji).

Registrovanom
poljoprivredniku i drugom licu koje samostalno obavlja privrednu delatnost, vežba
koja traje duže od tri dana može se odložiti zbog neodložnih radova, ako u njegovom
domaćinstvu nema drugog člana sposobnog za privređivanje.

Zahtev
za odlaganje vežbe podnosi se teritorijalnom organu kod kojeg se lice u rezervnom
sastavu vodi u evidenciji. 

Ako
se odlaganje ili prekid zatraži zbog razloga navedenih u stavu 1. tač. 1), 4),
5) i 6) ovog člana, zahtev se može podneti i kada nastane razlog za odlaganje vežbe.



Član 48. 


Licima
u rezervnom sastavu saopštava se raspored u rezervnom sastavu, u sistemu civilne
zaštite i drugim snagama odbrane.

Podaci
o rasporedu u rezervnom sastavu se posebno štite kao tajni podaci, u skladu sa zakonom.



Član 49.

Pozivanje
lica u rezervnom sastavu vrši se na osnovu Plana obučavanja i Plana izvođenja vežbi,
a izuzetno i po neodložnoj potrebi.

Radi
izvođenja vežbi i osposobljavanja u jedinicama civilne zaštite i drugim snagama odbrane,
lica u rezervnom sastavu se pozivaju na osnovu propisa o civilnoj zaštiti i zahteva
nadležnog organa civilne zaštite, odnosno nadležnog organa.

Jedinica,
odnosno organ civilne zaštite, zahtev za pozivanje lica u rezervnom sastavu dostavlja
teritorijalnom organu Ministarstva odbrane kod kojeg se lice vodi u evidenciji,
najkasnije 60 dana pre dana određenog za javljanje tih lica u jedinicu, odnosno službu
civilne zaštite.

Teritorijalni
organ Ministarstva odbrane kod kojeg se lice u rezervnom sastavu vodi u evidenciji,
poziv dostavlja najkasnije 30 dana pre utvrđenog dana javljanja za vežbu. 


U
uslovima vanrednog ili ratnog stanja, elementarnih nepogoda i tehničko-tehnoloških
nesreća, pozivanje lica u rezervnom sastavu vrši se bez vremenskog ograničenja.




Član 50. 


Lice
u rezervnom sastavu, zahtev za odlaganje vežbe podnosi teritorijalnom organu, u roku
od osam dana od dana prijema poziva. 

Ako
odlaganje vežbe zbog neodložnih potreba službe traži državni organ, privredno društvo,
drugo pravno lice i preduzetnik kod koga je zaposleno pozvano lice u rezervnom sastavu,
uz zahtev za odlaganje vežbe prilaže dokaz o neophodnosti angažovanja lica.

Ako
odlaganje vežbe traži poljoprivrednik zbog neodložnih poljoprivrednih radova, uz zahtev
prilaže dokaz da je registrovan poljoprivrednik i potvrdu nadležnog organa jedinice
lokalne samouprave da u njegovom domaćinstvu nema drugog člana sposobnog za obavljanje
tih poljoprivrednih radova u vreme trajanja vežbe na koju je pozvan.

Rešenje
o odlaganju vežbe donosi teritorijalni organ i primerak rešenja dostavlja organu civilne
zaštite ili organu gde podnosilac zahteva ima raspored.



Član 51. 


Obaveza
u rezervnom sastavu prestaje licu u rezervnom sastavu:

1)
po isteku kalendarske godine, u kojoj je navršio 60 godina;

2)
ako je ocenjen nesposobnim za rad;

3)
ako mu prestane državljanstvo Republike Srbije;

4)
njegovom smrću. 



Naknade za vršenje službe u rezervnom sastavu



Član 52. 


Lice
u rezervnom sastavu koje je pozvano u vezi sa vršenjem službe u rezervnom sastavu
ima pravo na naknadu troškova za prevoz sredstvima javnog saobraćaja od mesta prebivališta
do mesta javljanja za izvršenje službe u rezervnom sastavu.



Član 53. 


Licu
u rezervnom sastavu koje je u radnom odnosu, a pozvano je u vezi sa vršenjem službe
u rezervnom sastavu, za vreme vršenja te obaveze pripada naknada u visini prosečne
zarade u prethodna tri meseca pre pozivanja, osim ako to posebnim zakonom nije drugačije
određeno.

Licu
u rezervnom sastavu koje samostalno obavlja registrovanu privrednu ili drugu profesionalnu
delatnost za vreme vršenja službe u rezervnom sastavu pripada naknada u visini osnovice
od koje plaća doprinos za obavezno sopstveno socijalno osiguranje.

Licu
u rezervnom sastavu koje nije zaposleno ili koje samostalno ne obavlja registrovanu
privrednu ili drugu profesionalnu delatnost, registrovanom poljoprivredniku, kao
i licu u rezervnom sastavu koje prima penziju ili novčanu naknadu zbog privremene
nezaposlenosti, za vreme vršenja službe u rezervnom sastavu radi koje je pozvano,
pripada novčana naknada u iznosu koji propiše Vlada.



Član 54. 


Naknade
predviđene odredbama čl. 52. i 53. ovog zakona isplaćuju se licima pozvanim radi
vežbe civilne zaštite na teret sredstava kojima raspolaže nadležni organ civilne
zaštite.

Licu
u rezervnom sastavu koje je pozvano na vežbu pripadaju i besplatna ishrana i smeštaj
ako vežba traje duže od osam časova. 



VI. EVIDENCIJA, NADZOR I FINANSIRANJE CIVILNE
SLUŽBE



Evidencija



Član 55.

Evidenciju
o licima u civilnoj službi i rezervnom sastavu vodi Ministarstvo odbrane.

Lice
u civilnoj službi i rezervnom sastavu vodi se u evidenciji prema mestu prebivališta.

Evidenciju
lica u rezervnom sastavu koje boravi u inostranstvu duže od jedne godine vodi i
diplomatsko-konzularno predstavništvo.

Način
vođenja evidencije o civilnoj službi i obrazac knjižice za civilnu službu propisuje
ministar odbrane.



Član 56. 


Državni
organi, organi autonomnih pokrajina, organi jedinica lokalne samouprave, privredna
društva, druga pravna lica i preduzetnici, dužni su da na zahtev teritorijalnog
organa dostave tražene podatke u vezi sa izvršavanjem civilne službe i odgovorni
su za tačnost i ažurnost datih podataka. 



Član 57.

Licu
u civilnoj službi se izdaje knjižica za civilnu službu kojom lice dokazuje izvršenje
civilne službe i svoj identitet u toku vršenja službe.

Licu
raspoređenom u jedinicu civilne zaštite ili u druge snage odbrane izdaje se posebna
legitimacija u skladu sa propisima o civilnoj zaštiti. 



Član 58. 


Lice
u civilnoj službi i lice u rezervnom sastavu dužno je da u roku od osam dana od
dana nastale promene teritorijalnom organu kod kojeg se vodi u evidenciji prijavi:


1)
povratak sa izvršenja civilne službe;

2)
promenu stanovanja (novu adresu); 

3)
promenu prebivališta; 

4)
svaku promenu zdravstvenog stanja značajnu za sposobnost za rad; 

5)
vrstu i mesto obavljanja registrovane samostalne ili preduzetničke delatnosti, odnosno
druge profesionalne delatnosti; 

6)
gubitak knjižice za civilnu službu;

7)
upis ili obnovu školske godine;

8)
i druge podatke od značaja za izvršavanje civilne službe.



Nadzor



Član 59.

Inspekcijski
nadzor nad primenom ovog zakona vrši Inspektorat odbrane u skladu sa Zakonom o odbrani
i propisima koji se odnose na inspekcijski nadzor.



Član 60. 


Plaćanje
takse na podneske u vezi sa vršenjem civilne službe reguliše se u skladu sa zakonom.




Finansiranje civilne službe



Član 61. 


Sredstva
za finansiranje civilne službe se obezbeđuju u budžetu Republike Srbije i organizaciji
ili ustanovi u kojoj se vrši civilna služba.



VII. КAZNENE ODREDBE



Član 62. 


Novčanom
kaznom od 10.000 do 50.000 dinara ili kaznom zatvora do 60 dana kazniće se za prekršaj
regrut, lice u civilnoj službi i lice u rezervnom sastavu ako se, suprotno ovom
zakonu, bez opravdanog razloga ne odazove pozivu teritorijalnog organa u vreme i
mesto koji su naznačeni u pojedinačnom pozivu – za civilnu službu, lekarske i druge
preglede, kao i za vežbu ili drugu obuku u rezervnom sastavu koja se priznaje kao
izvršenje civilne vežbe.



Član 63. 


Novčanom
kaznom od 10.000 do 50.000 dinara ili kaznom zatvora do 60 dana kazniće se za prekršaj
lice u civilnoj službi ako, suprotno ovom zakonu, bez opravdanog razloga napusti
civilnu službu, obuku i vežbu za vreme njenog trajanja ili ako otkrije poslovnu, odnosno
službenu tajnu. 



Član 64. 


Novčanom
kaznom od 10.000 do 40.000 dinara ili kaznom zatvora do 30 dana kazniće se za prekršaj
regrut, lice u civilnoj službi i lice u rezervnom sastavu:

1)
ako namerno ili krajnjom nepažnjom načini materijalnu štetu organizaciji ili ustanovi
u kojoj vrši civilnu službu nemarnim i štetnim odnosom prema sredstvima za obavljanje
radnih zadataka (član 35. stav 2. tačka 4) ovog zakona);

2)
ako se neodgovorno i nasilnički ponaša prema odgovornom licu ili zaposlenima u organizaciji
ili ustanovi (član 35. stav 2. tačka 6) ovog zakona);

3)
ako organizuje, priprema i učestvuje u štrajku (član 36. stav 1. ovog zakona);

4)
ako u propisanom roku ne prijavi teritorijalnom organu kod kojeg se vodi u vojnoj
evidenciji nastale promene iz člana 58. ovog zakona;



Član 65. 


Novčanom
kaznom od 45.000 do 450.000 dinara kazniće se organizacija ili ustanova kada se
utvrdi da za vreme trajanja civilne službe nije obezbedila uslove za izvršenje civilne
službe ili nije obezbedila prava koja pripadaju licu za vreme vršenja civilne službe
(član 38. st. 1. i 2. ovog zakona).

Za
prekršaj iz stava 1. ovog člana kazniće se i odgovorno lice u organizaciji ili ustanovi
novčanom kaznom od 10.000 do 50.000 dinara.



Član 66. 


Novčanom
kaznom od 50.000 do 150.000 dinara kazniće se organizacija ili ustanova kada se
utvrdi da se za vreme trajanja civilne službe, suprotno ovom zakonu, prema licu u
civilnoj službi postupalo na nedostojanstven, nehuman ili ponižavajući način.


Za
prekršaj iz stava 1. ovog člana kazniće se i odgovorno lice u organizaciji ili ustanovi
novčanom kaznom od 10.000 do 50.000 dinara.



VIII. PRELAZNE I ZAVRŠNE ODREDBE



Član 67. 


Lice
koje se nalazi u civilnoj službi danom stupanja na snagu ovog zakona, nastavlja da
vrši civilnu službu u skladu sa odredbama propisa po kojima je upućeno.

Postupak
po izjavljenom prigovoru savesti koji nije okončan, okončaće se po odredbama ovog
zakona.

Regrut
koji je podneo zahtev za civilnu službu, a regrutna komisija ga je ocenila sposobnim
ili ograničeno sposobnim za vojnu službu, upućuje se u civilnu službu kao sposoban
za rad.

Lice
koje je izvršilo civilnu službu u organizaciji ili ustanovi pre stupanja na snagu
ovog zakona uvodi se u evidenciju rezervnog sastava civilne zaštite i drugih snaga
odbrane u teritorijalnom organu Ministarstva odbrane.



Član 68.

Propisi
za izvršenje ovog zakona doneće se u roku od šest meseci od dana stupanja na snagu
ovog zakona.



Član 69.

Pojedinačne
akte potrebne za sprovođenje ovog zakona doneće ministar odbrane, odnosno lice koje
on ovlasti u roku od 90 dana od dana stupanja na snagu ovog zakona. 



Član 70.

Do
donošenja posebnog zakona, Ministarstvo odbrane finansiraće troškove lica u civilnoj
službi koji obavezu izvršavaju u jedinicama i službama civilne zaštite, spasavanja,
osmatranja, obaveštavanja i uzbunjivanja.



Član 71.

Ugovori
između Ministarstva odbrane i organizacija ili ustanova u kojima se vrši civilna
služba ostaju na snazi do sklapanja novih ugovora u skladu sa odredbama ovog zakona.



Član 72.

Danom
stupanja na snagu ovog zakona prestaju da važe: odredbe Zakona o Vojsci Jugoslavije
(„Službeni list SRJ”, br. 43/94, 28/96, 44/99, 74/99, 3/02 i 37/02, „Službeni list
SCG”, br. 7/05 i 44/05 i „Službeni glasnik RS”, broj 116/07) i Uredbe o vršenju vojne
obaveze („Službeni list SRJ”, br. 36/94 i 7/98, „Službeni list SCG”, br. 37/03 i
4/05 i „Službeni glasnik RS”, br. 6/07 i 86/07), u delu koji se odnosi na civilnu
službu. 



Član 73.

Ovaj
zakon stupa na snagu osmog dana od dana objavljivanja u „Službenom glasniku Republike
Srbije”.

