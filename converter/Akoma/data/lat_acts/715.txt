






Redakcijski prečišćen tekst




ZAКON

o 
donacijama i humanitarnoj pomoći

„Službeni
list SRJ”, br. 53 od 28. 
septembra 2001, 61 od 9. 

novembra 2001


- 
ispravka, 36 od 3.

jula 2002,
„Službeni glasnik RS“, broj  101 od 21. novembra 2005
- dr. zakon





Član
1.

Državni organi,
jedinice lokalne samouprave, javna preduzeća, javne ustanove, druge
organizacije i zajednice koje ne ostvaruju dobit, kao i domaće i strane
humanitarne organizacije (u daljem tekstu: primalac donacije i pomoći) mogu
primati donacije i humanitarnu pomoć.

Primalac donacije i
pomoći ne može biti politička stranka.



Član
2.

Donacije i
humanitarna pomoć, u smislu ovog zakona, mogu biti u robi, osim duvana i
duvanskih prerađevina, alkoholnih pića i putničkih automobila,* uslugama,
novcu, hartijama od vrednosti, imovinskim i drugim pravima.



*Službeni list SRJ,
broj 36/2002



Član
3.

Uvoz robe i usluga
po osnovu donacije i humanitarne pomoći, kao i uvoz robe i usluga koji se
kupuju iz sredstava dobijenih od donacije i humanitarne pomoći i iz sredstava
ostvarenih realizacijom hartija od vrednosti i po osnovu korišćenja ustupljenih
prava, je slobodan.



Član
4.

Roba u smislu ovog
zakona se može uvoziti ako ispunjava uslove propisane za stavljanje u promet,
odnosno za upotrebu na domaćem tržištu, a usluge u skladu sa domaćim propisima
i međunarodnim ugovorima.

Roba za koju je
obavezna zdravstvena, veterinarska, ekološka ili fitopatološka kontrola ili
kontrola kvaliteta može se uvoziti ako ispunjava propisane uslove.

Roba se ne može
uvoziti ako* su njen promet i upotreba zabranjeni u zemlji iz koje se uvozi
ili u zemlji u kojoj je proizvedena.

Roba u smislu ovog
zakona se ne može uvoziti ukoliko je odlukom Savezne vlade zabranjen uvoz te
robe radi sprečavanja ugrožavanja života i zdravlja ljudi i životne sredine.




*Službeni list SRJ, broj 61/2001 



Član
5.

Primalac donacije i
pomoći oslobođen je plaćanja carine, drugih uvoznih dažbina i taksi koje se
plaćaju prilikom uvoza robe koja je predmet donacije i humanitarne pomoći u
smislu ovog zakona.

Nije dozvoljeno lažno
prikazivanje činjenica radi ostvarivanja povlastice iz stava 1. ovog člana.



Član
6.

Radi korišćenja
povlastice iz člana 5. ovog zakona primalac donacije i humaniterne pomoći, uz
zahtev za oslobođenje, podnosi carinarnici:

1) izjavu donatora,
odnosno davaoca humanitarne pomoći iz koje se vidi da se roba šalje besplatno,
odnosno drugi dokaz da se roba plaća iz sredstava prikupljenih po osnovu
donacije i pomoći ili iz sredstava ostvarenih realizacijom hartija od vrednosti
i po osnovu korišćenja ustupljenih prava;

2) izjavu da će roba
biti upotrebljena u humanitarne, naučne, prosvetne, kulturne, sportske, verske i
umetničke svrhe, unapređenje uslova života stanovništva i zdravstvene zaštite,
zaštitu životne sredine i sl;

3) izvod iz
registra, ili drugi dokaz da se bavi delatnošću iz tačke 2. ovog stava.

Izvod iz registra,
ili dokaz iz stava 1. ove tačke ne podnose državni organi i organi jedinica
lokalne samouprave.

Na osnovu podnetog
zahteva carinarnica donosi rešenje.



Član
7.

Primalac donacije i
pomoći ne može bez prethodnog plaćanja carine robu oslobođenu od plaćanja carine,
drugih uvoznih dažbina i taksi koje se plaćaju prilikom uvoza robe koja je
predmet donacije i humanitarne pomoći u smislu ovog zakona, prodati ili
upotrebiti u druge svrhe osim u svrhe za koje je donacija, odnosno pomoć data,
u roku od tri godine od dana uvoza.

Ako utvrdi da je
roba iz stava 1. ovog člana otuđena, predata na upotrebu ili upotrebljena u
druge svrhe a ne u svrhe zbog kojih je oslobođena od plaćanja carine, drugih
uvoznih dažbina i taksi, carinarnica će odmah,* a najdocnije u roku od dve
godine od dana kad je za tu robu prestalo ograničenje, doneti rešenje o naplati
carine, drugih uvoznih dažbina i taksi.

Savezna uprava
carina vodi evidenciju o robi koja je predmet donacije i humanitarne*
pomoći u smislu ovog zakona.



*Službeni list SRJ, broj 61/2001



Član
8.

Devize primljene po
osnovu donacije i humanitarne pomoći, u smislu ovog zakona, primalac donacije i
pomoći drži na svom deviznom računu kod ovlašćene banke i koristi za plaćanje
uvoza u skladu sa ugovorom o donaciji, odnosno ugovorom o pružanju humanitarne
pomoći.

Preduzeće, drugo
pravno lice ili preduzetnik koji je robu prodao, odnosno koji je uslugu izvršio
dužan je da preko ovlašćene banke proda Narodnoj banci Jugoslavije devize
ostvarene prodajom robe i pružanjem usluga u zemlji stranim humanitarnim
organizacijama i donatorima iz inostranstva.

Obaveza iz stava 2.
ovog člana odnosi se i na preduzeće ili drugo pravno lice koje u ime i za
račun, odnosno za račun strane humanitarne organizacije ili donatora iz
inostranstva posreduje u kupoprodaji robe, odnosno pružanju usluga.

Ovlašćena banka
dužna je da devizna sredstva izdvojena u smislu st. 2. i 3. ovog člana položi
na poseban devizni račun.

Ovlašćena banka
dužna je da devize položene na račun iz stava 4. ovog člana narednog dana proda
Narodnoj banci Jugoslavije.

Narodna banka
Jugoslavije dužna je da najdocnije u roku od dva radna dana od prijema
izveštaja da su devize uplaćene na devizni račun Narodne banke Jugoslavije,
odnosno od dana prijema efektivnog stranog novca, doznači ovlašćenoj banci
dinarsku protivvrednost.

Dinarsku
protivvrednost deviza primljenu od Narodne banke Jugoslavije, ovlašćena banka je
dužna da narednog dana od dana uplate doznači preduzeću, drugom pravnom licu i
preduzetniku.



Član
9.

Na uvoz robe koja je
predmet donacije i humanitarne pomoći ne plaća se akciza i porez na promet u
skladu sa odredbama saveznog zakona kojim se uređuju osnovi poreskog sistema.



КAZNENE
ODREDBE



1.
Privredni prestupi



Član
10.

Novčanom kaznom od
90.000 do 450.000 dinara kazniće se za privredni prestup domaće ili strano
pravno lice:

1) ako zaključi
ugovor o uvozu robe koja je predmet donacije odnosno humanitarne pomoći i koja
ne ispunjava uslove za stav-ljanje u promet, odnosno za upotrebu na domaćem
tržištu, odnosno ako zaključi ugovor o uvozu usluga koje su predmet donacije
odnosno humanitarne pomoći i koji nije u skladu sa domaćim propisima i
međunarodnim konvencijama, kao i ugovor o uvozu robe čiji su promet i upotreba
zabranjeni u zemlji iz koje se uvozi ili zemlje u kojoj je proizvedena, odnosno
robe čiji je uvoz zabranjen saglasno propisu Savezne vlade (član 4);

2) ako devize
primljene po osnovu donacije i humanitarne pomoći ne drži na svom deviznom računu
kod ovlašćene banke ili te devize ne koristi u skladu sa ugovorom o donaciji,
odnosno ugovorom o pružanju humanitarne pomoći (član 8. stav 1);

3) ako devize
ostvarene prodajom robe i pružanjem usluga u zemlji stranim humanitarnim
organizacijama i donatorima iz inostranstva ne proda preko ovlašćene banke
Narodnoj banci Jugoslavije (član 8. st. 2. i 3);

4) ako prodate
devize, koje su preduzeća, druga pravna lica i preduzetnici ostvarili prodajom
robe i pružanjem usluga u zemlji * stranim humanitarnim organizacijama, ne proda
Narodnoj banci Jugoslavije narednog dana od dana polaganja na poseban devizni
račun ili ako primljenu dinarsku protivvrednost tako prodatih deviza ne doznači
ovim licima narednog dana od dana uplate (član 8. st. 4. i 6).

Za radnje iz stava 1.
ovog člana kazniće se za privredni prestup i odgovorno lice u domaćem ili
stranom pravnom licu novčanom kaznom od 6.000 do 30.000 dinara.

Za radnje iz stava 1.
ovog člana kazniće se za privredni prestup i odgovorno lice u državnom organu
ili organu jedinice lokalne samouprave novčanom kaznom od 6.000 do 30.000
dinara.



*Službeni list SRJ, broj 61/2001



2.
Prekršaji



Član
11.

Novčanom kaznom od
jednostrukog do desetostrukog iznosa uskraćene carine, odnosno jednostrukog do 

šestostrukog* iznosa vrednosti
robe, kazniće se za prekršaj domaće ili strano pravno lice:

1) ako lažnim
prikazivanjem činjenica izdejstvuje ili pokuša da izdejstvuje oslobođenje od
plaćanja carine, drugih uvoznih dažbina i taksi koje se plaćaju pri uvozu robe
koja je predmet donacije i humanitarne pomoći (član 5. stav 2);

2) ako pre isteka
propisanog roka, bez prethodnog plaćanja carine, proda robu oslobođenu od
plaćanja carine, drugih uvoznih dažbina i taksi koje se plaćaju prilikom uvoza
robe koja je predmet donacije i humanitarne pomoći, odnosno tu robu upotrebi u
druge svrhe osim u svrhe za koje je donacija, odnosno pomoć data (član 7. stav
1).

Za radnje iz stava 1.
ovog člana kazniće se za prekršaj i odgovorno lice u domaćem ili stranom
pravnom licu novčanom kaznom 
od 3.000 
do 30.000 
dinara*.

Za radnje iz stava 1.
ovog člana kazniće se za prekršaj i odgovorno lice u državnom organu ili organu
jedinice lokalne samouprave novčanom kaznom 
od 3.000 
do 30.000 
dinara*.




*Službeni glasnik RS,
broj 101/2005



Član
12.

Novčanom kaznom 

od 50.000 

do 500.000 

dinara* kazniće se za
prekršaj domaće ili strano pravno lice ako u roku od dve godine od dana
podizanja robe ispod carinskog nadzora carinskom organu ne da potrebna
obaveštenja, ili mu ne omogući u radno vreme ulaz u službene prostorije i
prostore, ili mu ne omogući da izvrši pregled robe, poslovnih knjiga, isprava i
drugih podataka iz evidencije u vezi sa donacijama i humanitarnom pomoći koje
su predmet regulisanja ovog zakona (član 7. stav 2).

Za radnju iz stava 1.
ovog člana kazniće se za prekršaj i odgovorno lice u domaćem ili stranom pravnom
licu novčanom kaznom 
od 3.000 
do 30.000 
dinara*.

Za radnju iz stava 1.
ovog člana kazniće se za prekršaj i odgovorno lice u državnom organu ili organu
jedinice lokalne samouprave novčanom kaznom 
od 3.000 
do 30.000 
dinara*.




*Službeni glasnik RS,
broj 101/2005



Član
13.

Ovaj zakon stupa na
snagu osmog dana od dana objavljivanja u “Službenom listu SRJ”.



