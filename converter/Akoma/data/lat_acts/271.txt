


	
	Zakon


	
	Na osnovu člana 91. stav 3. Zakona o zaštiti prirode („Službeni glasnik RS”, br. 36/09, 88/10 i 91/10 – ispravka),
	Ministar životne sredine, rudarstva i prostornog planiranja saglasno sa Ministrom poljoprivrede, trgovine, šumarstva i vodoprivrede, donosi
	
	PRAVILNIК
	o uslovima koje moraju ispunjavati prihvatilišta za zbrinjavanje zaštićenih divljih životinja
	
	"Službeni glasnik RS", broj 15 od 2. marta 
	2012.
	
	Član 1.
	Ovim pravilnikom bliže se propisuju uslovi koje moraju da ispunjavaju prihvatilišta za privremeno ili trajno zbrinjavanje zaštićenih divljih životinja (u daljem tekstu: prihvatilište). 
	
	Član 2.
	Odredbe ovog pravilnika odnose se na prihvatilište u kojem se zbrinjavaju:
	1) zaštićene divlje životinje (u daljem tekstu: životinje) koje nisu u stanju da samostalno opstanu, kao i životinje koje nije moguće vratiti u prirodu; 
	
	2) bolesne i/ili povređene životinje za koje se pretpostavlja da će posle odgovarajuće brige i lečenja moći da se vrate u prirodu; 
	
	3) životinje koje su zaplenjene, odnosno oduzete u skladu sa Zakonom o zaštiti prirode, Zakonom o dobrobiti životinja i ratifikovanim međunarodnim ugovorima. 
	
	Član 3.
	Prihvatilište mora da poseduje odgovarajuće dozvole i saglasnosti u skladu sa posebnim propisima iz oblasti prostornog uređenja i zaštite životne sredine, kao i da ispunjava uslove koji se odnose na to da: 
	
	1) bude smešteno na prostoru koji će svojom veličinom i drugim obeležjima odgovarati potrebama smeštaja planiranog broja i vrste životinja;
	2) bude dovoljno prostrano da bi se obezbedila funkcionalna povezanost pojedinih delova i ograđeno ogradom na način kojim se onemogućava nekontrolisan protok ljudi i životinja; 
	
	3) bude snabdeveno dovoljnim količinama vode za piće i sistemom za prihvatanje i bezbedno odvođenje otpadnih i atmosferskih voda; 
	
	4) je prostor za odlaganje otpada udaljen od prostora gde se nalaze životinje u prihvatu i izgrađen tako da je nemoguće zagađivanje okoline i raznošenje bioloških agenasa;
	5) je ulaz u prostor prihvatilišta kontrolisan na način kojim se obezbeđuje nadzor nad kretanjem ljudi, životinja i roba;
	6) ispunjava uslove za dobrobit životinja u skladu sa Zakonom o dobrobiti životinja („Službeni glasnik RS”, broj 41/09) i Pravilnikom o uslovima držanja, načinu obeležavanja i evidentiranja divljih životinja u zatočeništvu („Službeni glasnik RS”, broj 86/10);
	7) poseduje odgovarajuće rešenje ministra nadležnog za poslove veterinarstva o ispunjenosti uslova u pogledu prostora/prostorija u kojima se drže životinje u skladu sa Zakonom o dobrobiti životinja;
	8) ima odgovarajuće kapacitete i rashladne uređaje za bezbedno držanje tela uginulih životinja ili životinja lišenih života u prihvatilištu, do dolaska nadležne inspekcijske službe;
	9) ima na raspolaganju odgovarajuću opremu za transport, hvatanje i omamljivanje živih životinja, kao i posebno prevozno sredstvo za transport živih životinja;
	10) ima na raspolaganju odgovarajuća sredstva za sprečavanje razmnožavanja životinja zbrinutih u prihvatilištu, koje nisu obuhvaćene odobrenjem za razmnožavanje izdatim od strane Ministarstva nadležnog za poslove zaštite prirode (u daljem tekstu: Ministarstvo);
	11) pribavi posebno odobrenje od strane Ministarstva i saglasnost jedinice lokalne samouprave na čijoj teritoriji se prihvatilište nalazi u slučaju prihvata životinja koje pripadaju vrstama koje su navedene u Prilogu II Pravilnika o uslovima držanja, načinu obeležavanja i evidentiranja divljih životinja u zatočeništvu;
	12) ima najmanje jedno zaposleno lice ili lice angažovano po ugovoru sa dozvolom za držanje i rukovanje vatrenim oružjem u skladu sa Zakonom o oružju i municiji („Službeni glasnik RS”, br. 9/92, 53/93, 67/93, 48/94, 44/98, 39/03, 85/05, 101/05 i 27/11) koje će biti na raspolaganju u slučaju bekstva životinje koja pripada vrsti navedenoj u Prilogu II Pravilnika o uslovima držanja, načinu obeležavanja i evidentiranja divljih životinja u zatočeništvu;
	13) ima najmanje jedno zaposleno lice ili lice angažovano po ugovoru zaduženo za poslove zaštite dobrobiti životinja koje u pogledu stručne spreme kao i obučenosti ispunjava uslove propisane Zakonom o dobrobiti životinja, koje ima radno iskustvo u struci od najmanje dve godine i zadovoljavajući nivo poznavanja etoloških potreba divljih životinja;
	14) pravno ili fizičko lice koje upravlja prihvatilištem pet godina pre podnošenja zahteva za dozvolu za prihvatilište, nije kažnjavano po osnovu propisa iz oblasti zaštite prirode i/ili dobrobiti životinja;
	15) poseduje odgovarajuću opremu za vođenje evidencije u pisanoj i elektronskoj formi za dostavljanje obaveštenja Ministarstvu o prispeću novih jedinki u prihvatilište, eventualnom uginuću ili bekstvu postojećih jedinki, planiranom puštanju jedinki nazad u prirodu, kao i o drugim promenama stanja u prihvatilištu. 
	
	Član 4.
	Danom stupanja na snagu ovog pravilnika prestaje da važi Pravilnik o uslovima koje moraju ispunjavati prihvatilišta za zbrinjavanje zaštićenih divljih životinja („Službeni glasnik RS”, broj 76/10). 
	
	Član 5.
	Ovaj pravilnik stupa na snagu osmog dana od dana objavljivanja u „Službenom glasniku Republike Srbije”. 
	
	
	Broj 110-00-12/2012-05
	U Beogradu, 29. februara 2012. godine 
	
	Ministar,
	dr 
	Oliver Dulić, s.r.

