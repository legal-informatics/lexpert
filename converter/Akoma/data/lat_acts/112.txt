


	
	Zakon

	

	
				Redakcijski prečišćen tekst
				
				
				ZAКON
				o detektivskoj delatnosti
				"Službeni glasnik RS", br. 104 od 27. novembra 
				2013, 87 od 13. novembra 2018.
				I. UVODNE ODREDBE
				Član 1.
				Ovim zakonom uređuje se rad pravnih lica, preduzetnika i fizičkih lica koji vrše poslove iz oblasti delatnosti pružanja detektivskih usluga (u daljem tekstu: detektivska delatnost), uslovi za njihovo licenciranje, način vršenja poslova i ostvarivanje nadzora nad njihovim radom. 
				Član 2.
				Pravna lica i preduzetnici registrovani za obavljanje detektivske delatnosti, odnosno fizička lica koja se zapošljavaju radi obavljanja detektivskih poslova ne mogu vršiti poslove koji su u isključivoj nadležnosti državnih organa i primenjivati operativne metode i sredstva, odnosno operativno-tehnička sredstva i metode koje nadležni organi vrše, odnosno primenjuju na osnovu posebnih propisa.
				Član 3.
				Pojmovi upotrebljeni u ovom zakonu imaju sledeće značenje:
				1) detektivska delatnost je delatnost razvrstana u oblast administrativnih i pomoćnih uslužnih delatnosti, u granu i grupu istražnih delatnosti, koja obuhvata istražne i detektivske usluge i aktivnosti svih privatnih istražitelja bez obzira na to za koga i šta istražuju (detektivski poslovi). Istražne i detektivske usluge su poslovi prikupljanja, obrade podataka i prenosa informacija u skladu sa ovim zakonom i drugim propisima, od strane pravnih lica i preduzetnika za detektivsku delatnost kao rukovalaca i zaposlenih detektiva kao obrađivača;
				2) pravno lice za detektivsku delatnost je privredno društvo koje obavlja detektivsku delatnost pod uslovima iz ovog zakona i registrovano je u skladu s propisima;
				3) detektiv je fizičko lice koje je zaposleno u pravnom licu za detektivsku delatnost i koje ima licencu za obavljanje detektivskih poslova, pod uslovima iz ovog zakona;
				4) samostalni detektiv je detektiv koji samostalno obavlja detektivsku delatnost pod uslovima iz ovog zakona i registrovan je u skladu sa propisima kao preduzetnik (u daljem tekstu: preduzetnik za detektivsku delatnost);
				5) licenca je:
				(1) rešenje kojim se pravnim licima i preduzetnicima koji ispunjavaju propisane uslove, dozvoljava obavljanje detektivske delatnosti; 
				(2) rešenje kojim se fizičkim licima koja ispunjavaju propisane uslove, dozvoljava vršenje detektivskih poslova;
				6) legitimacija je javna isprava za legitimisanje lica koja vrše detektivske poslove;
				7) podatak je svaka informacija koja se odnosi na fizičko lice ili svrhu obrade, bez obzira na oblik u kome je izražena i na nosač informacije (papir, traka, film, elektronski medij i sl), po čijem nalogu, u čije ime, odnosno za čiji račun je informacija pohranjena, datum nastanka informacije, mesto pohranjivanja informacije, način saznavanja informacije (neposredno, slušanjem, gledanjem i sl, odnosno posredno, uvidom u dokument u kojem je informacija sadržana i sl), ili bez obzira na drugo svojstvo informacije; 
				8) obrada podataka je svaka radnja preduzeta u vezi s podacima kao što su: prikupljanje, beleženje, prepisivanje, umnožavanje, kopiranje, prenošenje, pretraživanje, razvrstavanje, pohranjivanje, razdvajanje, ukrštanje, objedinjavanje, upodobljavanje, menjanje, obezbeđivanje, korišćenje, stavljanje na uvid, otkrivanje, objavljivanje, širenje, snimanje, organizovanje, čuvanje, prilagođavanje, otkrivanje putem prenosa ili na drugi način činjenje dostupnim, prikrivanje, izmeštanje i na drugi način činjenje nedostupnim, kao i sprovođenje drugih radnji u vezi sa navedenim podacima, bez obzira da li se vrši automatski, poluautomatski ili na drugi način;
				9) rukovalac podataka je pravno lice i preduzetnik za detektivsku delatnost ili fizičko ili drugo pravno lice, odnosno organ vlasti koje obrađuje podatke;
				10) zbirka podataka je skup podataka koji se automatizovano ili neautomatizovano vode i dostupni su po ličnom, predmetnom ili drugom osnovu, nezavisno od načina na koji su pohranjeni i mesta gde se čuvaju;
				11) korisnik podataka je fizičko ili pravno lice, odnosno organ vlasti, koji je zakonom, ugovorom sa rukovaocem ili po pristanku lica ovlašćen da koristi podatke;
				12) obrađivač podataka je detektiv ili pravno lice i 
				preduzetnik za detektivsku delatnost i kome rukovalac na osnovu 
				zakona ili ugovora poverava određene poslove u vezi sa obradom;
				13) bezbednosna 
				provera predstavlja skup mera i radnji kojima se utvrđuje 
				postojanje ili nepostojanje bezbednosne smetnje, koju u skladu sa 
				Zakonom o policiji vrši Ministarstvo unutrašnjih poslova;
				14) bezbednosna 
				smetnja je činjenica koja onemogućava izdavanje licence za 
				vršenje detektivskih poslova i ona postoji:
				(1) ako je lice pravnosnažno osuđeno 
				na kaznu zatvora ili se protiv njega vodi postupak za krivična 
				dela: protiv života i tela, protiv sloboda i prava čoveka i 
				građanina, protiv polne slobode, protiv braka i porodice, protiv 
				imovine, protiv zdravlja ljudi, protiv opšte sigurnosti ljudi i 
				imovine, protiv ustavnog uređenja i bezbednosti Republike Srbije, 
				protiv državnih organa, protiv javnog reda i mira, protiv 
				čovečnosti i drugih dobara zaštićenih međunarodnim pravom, 
				odnosno ako mu je pravnosnažnom presudom izrečena mera 
				bezbednosti: zabrana vršenja poziva, delatnosti i dužnosti, 
				obavezno psihijatrijsko lečenje i čuvanje u zdravstvenoj ustanovi, 
				obavezno psihijatrijsko lečenje na slobodi, obavezno lečenje 
				narkomana ili obavezno lečenje alkoholičara, za vreme na koje je 
				mera izrečena,
				(2) ako je pravnosnažno kažnjavano u 
				poslednje četiri godine za prekršaje iz oblasti javnog reda i 
				mira za koje je propisana kazna zatvora i prekršaje propisane 
				zakonom kojim se uređuje oružje i municija, odnosno ako mu je 
				pravnosnažnom presudom izrečena zaštitna mera: zabrane vršenja 
				određenih delatnosti ili zabrana odgovornom licu da vrši 
				određene poslove, obavezno lečenje zavisnika od alkohola i 
				psihoaktivnih supstanci i obavezno psihijatrijsko lečenje za 
				vreme na koje je mera izrečena,
				(3) ako je na osnovu bezbednosne 
				provere u mestu prebivališta, boravišta, mestu rada, utvrđeno da 
				lice svojim ponašanjem, navikama i sklonostima ukazuje da će 
				predstavljati opasnost za sebe ili druge i javni red i mir.
				Svi pojmovi koji se koriste u ovom 
				zakonu imaju jednako rodno značenje, bez obzira da li se koriste 
				u muškom ili ženskom rodu i odnose se podjednako na muški i 
				ženski rod.
				*Službeni glasnik RS, broj 87/2018
				II. DETEКTIVSКA DELATNOST
				1. Uslovi za obavljanje detektivske delatnosti
				Član 4.
				Detektivsku delatnost mogu da obavljaju pravno lice za detektivsku delatnost i preduzetnik za detektivsku delatnost, a detektivske poslove može obavljati detektiv, ako imaju licencu za obavljanje detektivske delatnosti, odnosno detektivskih poslova izdatu od strane Ministarstva unutrašnjih poslova (u daljem tekstu: Ministarstvo).
				a) Licenca pravnih lica i preduzetnika
				Član 5.
				Licenca za obavljanje detektivske 
				delatnosti može se izdati pravnom licu koje:
				1) je upisano u registar privrednih 
				subjekata u Republici Srbiji, sa odgovarajućom šifrom 
				delatnosti;
				2) ima akt o sistematizaciji radnih 
				mesta, sa opisom poslova i ovlašćenjima zaposlenih za svako radno 
				mesto; 
				3) ima najmanje dva zaposlena 
				detektiva;
				4) ima odgovarajući poslovni prostor;
				5) ima odgovorno lice u pravnom licu:
				
				(1) koje je državljanin Republike 
				Srbije,
				(2) koje je punoletno,
				(3) koje ima visoko obrazovanje,
				(4) koje je prošlo bezbednosnu proveru 
				u skladu sa ovim zakonom.
				Preduzetniku će se izdati licenca za 
				obavljanje detektivske delatnosti ako ispunjava uslove iz stava 1. 
				tač. 1), 2) i 4) ovog člana i koji ima licencu iz člana 6. ovog 
				zakona.
				*Službeni glasnik RS, broj 87/2018
				b) Licenca fizičkih lica
				Član 6.
				Licenca za vršenje detektivskih poslova može se izdati fizičkom licu:
				1) koje je državljanin Republike Srbije;
				1a) koje ima prijavljeno prebivalište 
				na teritoriji Republike Srbije;
				2) koje ima najmanje stečeno visoko obrazovanje na studijama prvog stepena (osnovne akademske studije i osnovne strukovne studije), odnosno na studijama u trajanju do tri godine;
				3) koje je prošlo odgovarajuću bezbednosnu proveru; 
				4) koje je psihofizički sposobno za obavljanje detektivskih poslova, što dokazuje lekarskim uverenjem nadležne zdravstvene ustanove;
				5) koje je savladalo program obuke i osposobljavanja za vršenje detektivskih poslova;
				6) koje je položilo stručni ispit za detektiva pred komisijom Ministarstva.
				Smatra se da lice koje ima pet godina radnog iskustva na poslovima ovlašćenog policijskog službenika, poslovima odbrane, bezbednosno-obaveštajnim, na sudijskoj i tužilačkoj funkciji, kao i na stručnim poslovima u sudu ili javnom tužilaštvu, ispunjava uslov iz stava 1. tačka 5) ovog člana.
				*Službeni glasnik RS, broj 87/2018
				Član 7.
				Način sprovođenja obuke i osposobljavanja lica za vršenje detektivskih poslova, program te obuke i osposobljavanja, način polaganja stručnog ispita za detektiva propisuje ministar nadležan za unutrašnje poslove (u daljem tekstu: ministar).
				Troškove sprovođenja obuke i osposobljavanja snosi lice koje polaže stručni ispit i iste uplaćuje na račun budžeta Republike Srbije propisan za uplatu javnih prihoda. 
				v) Poslovne prostorije
				Član 8.
				Pravno lice za detektivsku delatnost, odnosno preduzetnik za detektivsku delatnost mora posedovati odgovarajući prostor koji je obezbeđen od provale i neovlašćenog pristupa.
				Za čuvanje zbirki podataka i drugih evidencija pravno lice za detektivsku delatnost, odnosno preduzetnik za detektivsku delatnost mora da obezbedi kasu ili sef, u skladu sa propisima o tajnosti podataka.
				Bliže uslove o poslovnom prostoru i fizičko-tehničkim merama za čuvanje zbirki podataka i drugih evidencija propisuje ministar.
				2. Izdavanje i oduzimanje licence
				*Službeni glasnik RS, broj 87/2018
				Član 9.
				Zahtev za izdavanje licence podnosi se 
				nadležnoj policijskoj upravi po mestu sedišta pravnog lica i 
				preduzetnika, odnosno prebivališta/boravišta fizičkog lica.
				Uz zahtev se prilažu akti, uverenja, 
				potvrde, izvodi, odnosno javne isprave kojima se dokazuje 
				ispunjenost uslova iz čl. 5. i 6. ovog zakona, a o kojima se ne 
				vodi službena evidencija.
				Licenca važi pet godina.
				Licu kome istekne važenje licence, na 
				njegov zahtev, izdaje se nova licenca pod uslovima za izdavanje 
				licence utvrđenim ovim zakonom.
				Zahtev za izdavanje nove licence može 
				se podneti najranije 45 dana pre isteka važeće licence.
				O zahtevu se odlučuje rešenjem.
				Rešenjem će se odbiti zahtev za 
				izdavanje licence pravnom licu, preduzetniku i fizičkom licu ako 
				ne ispunjava uslove propisane ovim zakonom.
				Pravnom licu ili preduzetniku za 
				detektivsku delatnost će se rešenjem oduzeti licenca ako:
				1) prestane da ispunjava uslove za 
				izdavanje licence ili se utvrdi da je licenca izdata na osnovu 
				netačnih ili neistinitih podataka;
				2) ne počne da obavlja detektivsku 
				delatnost u roku od tri meseca od dana konačnosti rešenja kojim 
				se dozvoljava obavljanje detektivske delatnosti (licenca) ili 
				prestane da obavlja detektivsku delatnost.
				Detektivu će se rešenjem oduzeti 
				licenca ako prestane da ispunjava uslove za izdavanje licence ili 
				se utvrdi da je licenca izdata na osnovu netačnih ili 
				neistinitih podataka.
				Na rešenje iz st. 6–9. ovog člana može 
				se izjaviti žalba Ministarstvu u roku od osam dana od dana 
				obaveštavanja o donetom rešenju.
				Žalba na rešenje kojim se oduzima 
				licenca ne odlaže izvršenje rešenja.
				Pravno lice i preduzetnik za 
				detektivsku delatnost dužan je da u roku od osam dana od dana 
				prestanka obavljanja delatnosti ili gašenja pravnog lica i 
				preduzetnika, ili promene bilo kojeg od uslova iz člana 5. ovog 
				zakona, obavesti nadležnu policijsku upravu o nastaloj promeni.
				*Službeni glasnik RS, broj 87/2018
				III. OVLAŠĆENJA I NAČIN VRŠENJA POSLOVA DETEКTIVA
				1. Obrada podataka
				Član 10.
				Pravno lice za detektivsku delatnost i 
				preduzetnik za detektivsku delatnost, odnosno detektiv može 
				obrađivati podatke o:
				1) nestalim licima ili licima koja se 
				kriju u cilju izbegavanja krivičnog, prekršajnog ili drugog 
				gonjenja;
				2) licima koja su korisniku usluge 
				prouzrokovala štetu, ako su ispunjeni zakonom utvrđeni uslovi 
				odgovornosti za štetu;
				3) licima koja anonimno i protivpravno 
				postupaju prema korisniku usluge, sa ili bez izazivanja štetnih 
				posledica;
				4) predmetima koji su izgubljeni ili 
				ukradeni;
				5) uspešnosti poslovanja pravnih lica i 
				preduzetnika; 
				6) zaštiti intelektualne i 
				industrijske svojine;
				7) kandidatima za zapošljavanje – i to 
				one podatke za čije prikupljanje je ovlašćen poslodavac, uz pisani 
				pristanak kandidata;
				8) krivičnim delima koja se gone po 
				privatnoj tužbi i o učiniocima ovih krivičnih dela;
				9) povredama radnih obaveza ili radne 
				discipline.
				Prilikom obrade podataka, detektivu je 
				zabranjeno da ometa obavljanje poslova koji su u nadležnosti 
				državnih organa.
				*Službeni glasnik RS, broj 87/2018
				Član 11.
				Način prikupljanja podataka u toku vršenja detektivske delatnosti, odnosno detektivskih poslova, mora biti u skladu sa ovim zakonom i drugim važećim propisima o vođenju postupaka i zaštiti podataka o ličnosti, kao i da podaci moraju biti prikupljeni u svrhu izvršenja ugovora.
				Rukovaoci zbirki ličnih podataka 
				prikupljenih u vršenju detektivskih poslova u skladu sa propisima 
				kojima se uređuje zaštita podataka o ličnosti, su pravna lica i 
				preduzetnici za detektivsku delatnost, odnosno detektiv zaposlen 
				kod pravnih lica i preduzetnika.
				Prilikom obavljanja detektivskih poslova 
				detektiv dokumentuje podatke: zapisnikom, zabeleškom, pisanim 
				izveštajem, poligramom lica koje je dobrovoljno pristalo na 
				poligrafisanje i fotografijom.
				Zapisnik se sastavlja kada postoji 
				potreba za dokumentovanjem obaveštenja i podataka koje je detektiv 
				prikupio pojedinom radnjom u obavljanju ugovorenog posla.
				Zabeleška se sastavlja kada postoji 
				potreba za dokumentovanjem obaveštenja i podataka prikupljenih 
				izjavom osobe koja ne želi da potpiše zapisnik.
				Detektiv sva obaveštenja i podatke koje 
				je prikupio obavljanjem ugovorenog posla, ako su oni u okviru 
				ugovorenog posla, dostavlja stranci pisanim izveštajem. 
				Pravno lice i preduzetnik dužni su da 
				kopiju pisanog izveštaja detektiva čuvaju najmanje pet godina od 
				dana predavanja stranci.
				*Službeni glasnik RS, broj 87/2018
				2. Ugovor
				Član 12.
				Detektivska delatnost, odnosno detektivski poslovi mogu se vršiti samo na osnovu i u okviru ugovora zaključenog u pisanoj formi između pravnog lica za detektivsku delatnost, odnosno preduzetnika za detektivsku delatnost i korisnika usluga. 
				Ugovor iz stava 1. ovog člana, pored ostalog, mora da sadrži:
				1) jasno određenu svrhu obrade podataka sa obrazloženjem; 
				2) izvore prikupljanja podataka – od lica na koje se odnose, od organa koji su zakonom ovlašćeni za njihovo prikupljanje, odnosno od drugih lica;
				3) način korišćenja podataka;
				4) vrstu i stepen tajnosti podataka;
				5) rok čuvanja i upotrebe podataka;
				6) mere zaštite podataka.
				Nakon zaključenja ugovora korisnik usluga daje pravnom licu za detektivsku delatnost, odnosno preduzetniku za detektivsku delatnost pisano ovlašćenje za vršenje ugovorenih usluga. 
				Pravno lice za detektivsku delatnost, odnosno preduzetnik za detektivsku delatnost dužan je da odbije zaključenje ugovora o pružanju usluge ako se zahtev korisnika usluge odnosi na vršenje poslova koji nisu u njegovoj nadležnosti, kada se traži obrada podataka koji se ne smeju obrađivati i kada je vršenje tih usluga suprotno interesima drugih korisnika usluga sa kojima već ima zaključen ugovor, drugim zakonima i javnom moralu.
				3. Legitimacija
				Član 13.
				Detektiv prilikom vršenja poslova mora 
				nositi legitimaciju i ovlašćenje za vršenje ugovorenih usluga koje 
				mu je dao korisnik usluga, i dati ih na uvid ovlašćenim 
				policijskim službenicima na njihov zahtev. 
				Detektivsku legitimaciju izdaje 
				Ministarstvo, na zahtev pravnog lica za detektivsku delatnost 
				ili preduzetnika za detektivsku delatnost.
				Zahtev se podnosi nadležnoj 
				policijskoj upravi najkasnije u roku od 15 dana od dana 
				zasnivanja radnog odnosa sa detektivom, odnosno od dana 
				obaveštavanja o licenci koja se izdaje preduzetniku koji 
				samostalno obavlja detektivsku delatnost. 
				Detektiv je dužan da vrati 
				legitimaciju Ministarstvu u roku od osam dana od:
				1) dana prestanka radnog odnosa;
				2) dana raspoređivanja na drugo radno 
				mesto bez primene ovlašćenja;
				3) dana prestanka važenja licence 
				odnosno obaveštavanja o rešenju o oduzimanju licence;
				4) dana brisanja preduzetnika iz 
				registra privrednih subjekata.
				Pravno lice i preduzetnik za 
				detektivsku delatnost dužni su da, u roku od osam dana od dana 
				nastupanja okolnosti iz stava 4. tač. 1), 2) i 4) ovog člana 
				obaveste nadležnu policijsku upravu.
				*Službeni glasnik RS, broj 87/2018
				Član 14.
				Sadržinu, izgled i način upotrebe detektivske legitimacije propisuje ministar.
				Za izdavanje detektivske legitimacije plaća se taksa. 
				4. Vatreno oružje
				Član 15.
				Detektiv može dobiti dozvolu za nošenje ličnog oružja, u skladu sa zakonom kojim se uređuje oružje i municija.
				Pravna lica za detektivsku delatnost ne mogu, u smislu zakona o oružju i municiji, posedovati oružje. 
				Član 16.
				Detektiv može prilikom vršenja poslova 
				da upotrebi fizičku snagu, gasni sprej i vatreno oružje 
				isključivo u svrhu zaštite sopstvenog života i telesnog 
				integriteta, samo ako na drugi način ne može da odbije 
				istovremeni neposredni protivpravni napad. 
				Prilikom upotrebe ovlašćenja iz stava 
				1. ovog člana, detektiv je dužan da se pridržava principa 
				zakonitosti, proporcionalnosti i da deluje sa što manje štetnih 
				posledica po lice.
				Detektiv je dužan da pruži prvu pomoć 
				licu koje je povredio upotrebom fizičke snage, gasnog spreja i 
				vatrenog oružja, kao i da o povredi odmah obavesti lekarsku 
				službu.
				O upotrebi fizičke snage, gasnog 
				spreja i vatrenog oružja, detektiv, pravno lice za detektivsku 
				delatnost ili preduzetnik za detektivsku delatnost odmah 
				obaveštava policiju. 
				Izveštaj o upotrebi fizičke snage, 
				gasnog spreja i vatrenog oružja detektiv u roku od 12 časova 
				dostavlja odgovornom licu u pravnom licu za detektivsku delatnost 
				odnosno preduzetniku.
				Pravno lice za detektivsku delatnost, 
				odnosno preduzetnik za detektivsku delatnost izveštaj o upotrebi 
				fizičke snage, gasnog spreja i vatrenog oružja odmah evidentira 
				u evidenciji koju vodi u skladu sa ovim zakonom i na zahtev je 
				dostavlja policiji ili nadležnom javnom tužiocu.
				*Službeni glasnik RS, broj 87/2018
				5. Način prikupljanja i obrade podataka
				Član 17. 
				Detektiv može prikupljati i obrađivati podatke o drugim licima u skladu sa propisima kojima se uređuje zaštita podataka o ličnosti i slobodan pristup informacijama od javnog značaja.
				Detektiv je dužan da licu od koga prikuplja podatke, na njegov zahtev, pokaže detektivsku legitimaciju i ovlašćenje za vršenje posla.
				Obrada bez pristanka je dozvoljena u skladu sa propisima kojima se uređuje zaštita podataka o ličnosti.
				Član 18.
				Detektiv koji je u toku vršenja posla saznao za krivično delo koje se goni po službenoj dužnosti dužan je da o saznanju odmah obavesti policiju ili nadležnog javnog tužioca.
				Član 19.
				Na zahtev ovlašćenog policijskog službenika, pravno lice ili preduzetnik za detektivsku delatnost dužan je omogućiti uvid u sve evidencije predviđene ovim zakonom i dokaze sa kojima raspolaže kada za to postoji odluka nadležnog suda, a bez odluke suda dokaze i predmete koji se mogu oduzeti kao predmeti krivičnog dela u skladu sa zakonom kojim se uređuje krivični postupak.
				Ovlašćeni policijski službenik o izvršenom uvidu sačinjava zapisnik.
				Član 20.
				Organ državne uprave, pravno lice koje na osnovu javnih ovlašćenja vodi određene evidencije ili drugi rukovaoci zbirkom podataka detektivu, na obrazložen pisani zahtev, daju podatke o:
				1) boravištima i prebivalištima lica;
				2) vlasnicima motornih vozila i plovila;
				3) polisama osiguranja;
				4) vlasnicima nepokretnosti;
				5) penzijskom i invalidskom osiguranju;
				6) podacima iz sudskih spisa u slučajevima kada na to pravo ima korisnik usluga;
				7) podacima iz državnih arhiva.
				Zahtev za davanje podataka iz stava 1. ovog člana obavezno sadrži: 
				1) naziv, ime, sedište i adresu pravnog lica i preduzetnika za detektivsku delatnost;
				2) vrstu traženih podataka;
				3) datum započinjanja obrade, odnosno uspostavljanja zbirke podataka;
				4) svrhu obrade (obrazloženje);
				5) pravni osnov obrade (ovlašćenje korisnika usluge);
				6) naziv, ime, sedište i adresu korisnika usluge.
				Organ, pravno lice i drugi rukovaoci iz stava 1. ovog člana dužni su da odbiju davanje podataka koji su, na osnovu propisa o tajnosti podataka, određeni kao tajni.
				Član 21.
				Detektiv može, putem sredstava javnog informisanja, objavljivati fotografije nestalih lica i predmeta, nuditi nagrade za dobijanje podataka, informacija i dokaza.
				IV. NADZOR, EVIDENCIJE I ZAŠTITA PODATAКA
				1. Nadzor
				Član 22.
				Nadzor nad sprovođenjem ovog zakona vrši Ministarstvo.
				Policijski službenici prilikom vršenja 
				nadzora ovlašćeni su da pregledaju opšta akta i poslovne knjige, 
				evidencije, prostorije i prostor u kojem se vrše detektivski 
				poslovi, traže obaveštenja, nalažu mere u cilju primene propisa, i 
				po potrebi, sprovode i druge radnje kojima se ostvaruje 
				neposredan i nenajavljen uvid u vršenje detektivskih poslova. 
				Кod nalaganja mere iz stava 2. ovog 
				člana policijski službenik će pravnom licu za detektivsku 
				delatnost, preduzetniku za detektivsku delatnost, odnosno 
				detektivu (u daljem tekstu: nadzirani subjekat), odrediti meru 
				koja je blaža, ako se tom merom postiže svrha radi koje se mera 
				određuje.
				Nadzirani subjekat dužan je da 
				policijskom službeniku omogući vršenje nadzora, stavi na 
				raspolaganje odgovarajuću dokumentaciju i da da sve potrebne 
				podatke i obaveštenja.
				U toku nadzora policijski službenici 
				mogu, uz potvrdu, privremeno oduzeti poslovne knjige, evidencije, 
				drugu dokumentaciju ili isprave koje mogu poslužiti kao dokaz u 
				prekršajnom i krivičnom postupku.
				*Službeni glasnik RS, broj 87/2018
				Član 23.
				Policijski službenik sačinjava zapisnik 
				o obavljenom nadzoru.
				U zapisnik se unosi nalaz činjeničnog 
				stanja sa opisom utvrđenih nezakonitosti, nepravilnosti i 
				nedostataka u radu, predlog mera za otklanjanje utvrđenih 
				nezakonitosti, nepravilnosti i nedostataka u radu, rok za 
				postupanje po predloženim merama i rok za dostavljanje izveštaja o 
				preduzetim merama.
				Zapisnik se po pravilu sačinjava u 
				službenim prostorijama Ministarstva najkasnije u roku od tri 
				dana od dana izvršenog nadzora.
				Odgovorno lice u pravnom licu, 
				preduzetnik za detektivsku delatnost, odnosno detektiv, ima 
				pravo da stavi primedbe u pisanom obliku na zapisnik o obavljenom 
				nadzoru u roku od tri dana od dana obaveštavanja o zapisniku.
				Ako se zapisnik sastavlja na mestu i u 
				toku obavljanja nadzora primedbe se stavljaju istovremeno sa 
				sačinjavanjem zapisnika.
				Primedbe na zapisnik, odnosno izjava 
				nadziranog subjekta da nema primedbi, unose se u zapisnik.
				Ovlašćeni policijski službenik dužan 
				je da razmotri primedbe na zapisnik o obavljenom nadzoru i da, 
				prema potrebi, dopuni radnje na koje se primedbe odnose, odnosno 
				da izmeni ili odustane od predložene mere.
				O primedbama na zapisnik ovlašćeni 
				policijski službenik ne odlučuje posebno, već ih ceni sve 
				zajedno, i svaku posebno, u obrazloženju rešenja donetog u 
				predmetu nadzora.
				*Službeni glasnik RS, broj 87/2018
				Član 24.
				Ako nadzirani subjekat u ostavljenom 
				roku nije otklonio zapisnikom utvrđene nezakonitosti, 
				nepravilnosti i nedostatke, policijski službenik dužan je da 
				donese rešenje kojim se nalažu mere i određuje rok za njihovo 
				otklanjanje.
				Rešenje iz stava 1. ovog člana donosi 
				se ako se u ponovnom nadzoru utvrdi da nezakonitosti, 
				nepravilnosti i nedostaci nisu otklonjeni u roku od osam dana od 
				dana izvršenog nadzora.
				Rešenjem iz stava 1. ovog člana može 
				se, zavisno od predmeta nadzora i prirode utvrđenih 
				nezakonitosti i nedostataka u radu:
				1) naložiti preduzimanje odgovarajućih 
				mera i radnji potrebnih radi otklanjanja utvrđenih nezakonitosti, 
				nepravilnosti i nedostataka u radu u roku koji ne može biti duži 
				od 30 dana;
				2) zabraniti nadziranom subjektu 
				obavljanje detektivske delatnosti u periodu do 60 dana ako 
				delatnost vrši bez licence ili ako za vršenje detektivskih 
				poslova angažuje fizička lica bez licence.
				Rešenje iz stava 3. tačka 2) ovog člana 
				donosi se bez odlaganja, odnosno bez prethodnog predlaganja mere u 
				smislu člana 23. stav 2. ovog zakona.
				Nadzirani subjekat kome je privremeno 
				zabranjeno obavljanje delatnosti može nastaviti sa obavljanjem 
				delatnosti tek kada organ koji je doneo rešenje izvrši nadzor i 
				utvrdi da su nedostaci otklonjeni.
				*Službeni glasnik RS, broj 87/2018
				Član 25.
				Protiv rešenja iz člana 24. ovog zakona može se izjaviti žalba ministru.
				Žalba ne odlaže izvršenje rešenja.
				*Službeni glasnik RS, broj 87/2018
				2. Stručni savet za unapređenje detektivske delatnosti
				Član 26.
				Ministar, u skladu sa propisima kojima se uređuje državna uprava, radi praćenja oblasti detektivske delatnosti, unapređenja obavljanja poslova u toj oblasti u skladu sa novim standardima i ostvarivanja saradnje sa udruženjima pravnih lica i preduzetnika za detektivsku delatnost i detektiva rešenjem osniva posebnu radnu grupu – Stručni savet za unapređenje detektivske delatnosti.
				Registrovana udruženja pravnih lica i preduzetnika za detektivsku delatnost i detektiva, iz reda svojih članova predlažu ministru kandidata za člana Stručnog saveta za unapređenje detektivske delatnosti.
				3. Evidencije
				Član 27.
				Brisan je 
				(vidi član 13. Zakona - 87/2018-27)
				Član 28.
				Pravna lica za detektivsku delatnost, 
				odnosno preduzetnici za detektivsku delatnost vode evidencije:
				1) o zaposlenim detektivima, koja 
				sadrži:
				(1) redni broj, 
				(2) ime, prezime, JMBG, datum i mesto 
				rođenja, adresu prebivališta/boravišta, stručnu spremu detektiva,
				(3) datum zaključenja ugovora o radu, 
				datum prijave na obavezno socijalno osiguranje, vrstu radnog 
				odnosa, datum prestanka radnog odnosa i odjave sa obaveznog 
				socijalnog osiguranja,
				(4) podatke nadležnog zdravstvenog 
				organa o psihofizičkoj sposobnosti za obavljanje poslova 
				detektivske delatnosti i datumu kada je izdato uverenje;
				2) o zaključenim ugovorima sa 
				korisnicima, koja sadrži:
				(1) redni broj, 
				(2) predmet i osnov ugovora, podatke o 
				korisniku usluga (naziv, sedište, PIB i matični broj pravnog 
				lica i preduzetnika, ime, prezime, adresa i JMBG fizičkog lica), 
				datum zaključenja ugovora i datum prestanka ugovora,
				(3) broj i datum izdatog ovlašćenja za 
				vršenje ugovornih usluga;
				3) o primenjenim ovlašćenjima upotrebe 
				fizičke snage, gasnog spreja i vatrenog oružja zaposlenih 
				detektiva, koja sadrži:
				(1) redni broj,
				(2) ime i prezime detektiva koji je 
				upotrebio sredstvo prinude,
				(3) datum, vreme i mesto upotrebe 
				sredstva prinude,
				(4) ime, prezime, nadimak lica prema 
				kome je upotrebljeno sredstvo prinude ako je takav podatak 
				poznat,
				(5) naziv sredstva prinude koje je 
				upotrebljeno,
				(6) detaljan opis događaja (način 
				izvršenog napada, način upotrebe sredstava prinude i kada se 
				prestalo sa upotrebom sredstva prinude),
				(7) podatke o vrsti i stepenu telesnih 
				povreda lica i detektiva,
				(8) podatke o vremenu i mestu pružanja 
				medicinske pomoći povređenima,
				(9) podatke o vremenu kada je 
				obaveštena policija,
				(10) ime, prezime, adresa i brojevi 
				ličnih karata svedoka događaja,
				(11) datum, čas i minut podnošenja 
				izveštaja i datum i vreme dostavljanja izveštaja policiji odnosno 
				nadležnom tužilaštvu na njihov zahtev;
				4) o zbirkama ličnih podataka, koja 
				sadrži:
				(1) redni broj,
				(2) naziv zbirke podataka, datum, 
				osnov uspostavljanja zbirke podataka,
				(3) ime i prezime rukovaoca zbirkom 
				podataka, njegovu adresu prebivališta ili boravišta i broj 
				telefona,
				(4) način vođenja i korišćenja zbirke 
				podataka,
				(5) način čuvanja podataka,
				(6) datum predaje podataka korisniku 
				ili brisanja podataka, zapisnike o predaji ili zapisnike o 
				brisanju ili uništenju podataka.
				Evidencije iz stava 1. ovog člana vode 
				se ažurno i čuvaju se trajno.
				*Službeni glasnik RS, broj 87/2018
				Član 29.
				Pravna lica za detektivsku delatnost, odnosno preduzetnici za 
				detektivsku delatnost nisu dužni da obrazuju i vode evidencije 
				iz člana 28. stav 1. tačka 4) ovog zakona, odnosno da vrše obradu podataka: 
				1) koji se obrađuju isključivo u porodične i druge lične potrebe; 
				2) koji se obrađuju radi vođenja registara čije je vođenje zakonom propisano; 
				3) za zbirku podataka koju čine samo javno objavljeni podaci; 
				4) koji se odnose na lice čiji identitet nije određen, a rukovalac, obrađivač, odnosno korisnik nije ovlašćen da identitet odredi.
				Evidenciju iz člana 28. stav 1. tačka 
				4) ovog zakona pravna lica za detektivsku delatnost, odnosno preduzetnici za detektivsku delatnost vode u skladu sa propisima kojima se uređuje zaštita podataka o ličnosti.
				*Službeni glasnik RS, broj 87/2018
				4. Zaštita podataka
				Član 30.
				Podaci koji su prikupljeni u vršenju detektivske delatnosti, odnosno poslova mogu se koristiti samo u svrhu za koju su prikupljeni i ne mogu se ustupati trećim licima ili javno objavljivati, osim ako je drugačije propisano.
				Ako je zbirka podataka uspostavljena ugovorom, ili na osnovu pristanka u pismenom obliku, u slučaju ispunjenja ili raskida ugovora, odnosno povlačenja pismenog pristanka pravno lice za detektivsku delatnost, odnosno preduzetnik za detektivsku delatnost obavezni su da podatke predaju korisniku ili ih brišu u roku od 15 dana od dana raskida ugovora, odnosno povlačenja pristanka, a druge podatke koji nisu od značaja ili koje korisnik odbije da preuzme, unište u roku od osam dana.
				Član 31.
				Pravno lice za detektivsku delatnost, odnosno preduzetnik za detektivsku delatnost, kao i zaposleni detektiv dužni su da kao tajnu, u skladu sa zakonom i drugim propisima kojima se uređuje tajnost podataka, čuvaju sve podatke koje saznaju u vršenju poslova, osim ako je drugačije propisano ili ugovoreno.
				Obaveza iz stava 1. ovog člana traje i po prestanku obavljanja delatnosti pravnog lica za detektivsku delatnost ili preduzetnika za detektivsku delatnost, odnosno po prestanku radnog odnosa detektiva.
				Član 32.
				Pravno lice za detektivsku delatnost, odnosno preduzetnik za detektivsku delatnost dužni su da zaključene ugovore sa korisnikom čuvaju pet godina.
				V. КAZNENE ODREDBE
				Član 33.
				Novčanom kaznom od 500.000 do 
				2.000.000 dinara, kazniće se za prekršaj pravno lice:
				1) ako vrši poslove koji su u 
				isključivoj nadležnosti državnih organa ili primenjuje operativne 
				metode i sredstva, odnosno operativno-tehnička sredstva i metode 
				koje nadležni organi primenjuju na osnovu posebnih propisa (član 
				2);
				2) ako obavlja detektivsku delatnost, a 
				nema licencu za obavljanje detektivske delatnosti izdatu od strane 
				Ministarstva ili za vršenje detektivskih poslova angažuje fizičko 
				lice bez licence (član 4);
				3) ako o nastaloj promeni ne obavesti 
				ili neblagovremeno obavesti nadležnu policijsku upravu (član 9. 
				stav 12);
				4) ako obrađuje podatke koji nisu 
				utvrđeni kao podaci koje može da obrađuje (član 10. stav 1);
				5) ako kopiju pisanog izveštaja ne 
				čuva najmanje pet godina od dana predavanja stranci (član 11. stav 
				7);
				6) ako vrši detektivsku delatnost ili 
				angažuje detektiva da vrši detektivske poslove, a da sa 
				korisnikom usluga nije zaključilo pisani ugovor o angažovanju za 
				vršenje detektivskih poslova (član 12. stav 1);
				7) ako od korisnika usluga ne pribavi 
				pisano ovlašćenje za vršenje ugovorenih usluga (član 12. stav 3);
				8) ako ne odbije zahtev korisnika za 
				zaključenje ugovora za vršenje istražnih i detektivskih usluga kada 
				ti poslovi nisu u njegovoj nadležnosti, kada se traži obrada 
				podataka koji se ne smeju obrađivati i kada je vršenje tih usluga 
				suprotno interesima korisnika usluga sa kojima već ima zaključen 
				ugovor (član 12. stav 4);
				9) ako o upotrebi fizičke snage, 
				gasnog spreja i vatrenog oružja odmah ne obavesti policiju (član 
				16. stav 4);
				10) ako ne evidentira u evidenciji 
				izveštaj o upotrebi fizčke snage, gasnog spreja i vatrenog 
				oružja ili isti ne dostavi na zahtev policije ili nadležnog 
				javnog tužioca (član 16. stav 6);
				11) ako na zahtev ovlašćenog 
				policijskog službenika, u skladu sa odlukom suda ili zakonom 
				kojim se uređuje krivični postupak, ne da na uvid sve evidencije 
				i prikupljene dokaze sa kojima raspolaže (član 19. stav 1);
				12) ako policijskom službeniku 
				onemogući vršenje nadzora, ne stavi na raspolaganje odgovarajuću 
				dokumentaciju i ne pruži sve potrebne podatke i obaveštenja (član 
				22. stav 4);
				13) ako propisane evidencije ne vodi 
				ili ih vodi na način koji nije propisan (član 28);
				14) ako podatke koji su prikupljeni u 
				vršenju posla koristi u svrhu za koju nisu prikupljeni ili ih 
				ustupi trećim licima ili javno objavi (član 30. stav 1);
				15) ako u slučaju ispunjenja ili raskida 
				ugovora, odnosno povlačenja pristanka u pisanom obliku, 
				prikupljene podatke ne preda korisniku ili ih ne izbriše u roku 
				od 15 dana od dana raskida ugovora, odnosno ako ne uništi 
				prikupljene podatke koje korisnik odbije da preuzme (član 30. 
				stav 2);
				16) ako u toku obavljanja i po prestanku 
				obavljanja detektivske delatnosti, kao tajnu, u skladu sa zakonom 
				i drugim propisima kojima se uređuje tajnost podataka, ne čuva 
				sve tajne podatke koje sazna u vršenju poslova (član 31);
				17) ako ne čuva evidencije zaključenih 
				ugovora sa korisnikom u propisanom vremenskom periodu (član 32).
				
				Za radnje iz stava 1. ovog člana, 
				kazniće se za prekršaj i odgovorno lice u pravnom licu novčanom 
				kaznom od 25.000 do 150.000 dinara.
				Za radnje iz stava 1. tač. 1), 2), 6) i 
				12) ovog člana, pored novčane kazne, pravnom licu može se izreći 
				i zaštitna mera zabrane vršenja određene delatnosti u trajanju od 
				šest meseci do tri godine, a odgovornom licu u pravnom licu može 
				se izreći zaštitna mera zabrane da vrši određene poslove, u 
				trajanju od tri meseca do jedne godine.
				*Službeni glasnik RS, broj 87/2018
				Član 34.
				Novčanom kaznom od 100.000 do 
				1.000.000 dinara, kazniće se za prekršaj pravno lice:
				1) ako ne obezbedi kasu ili sef, u 
				skladu s propisima o tajnosti podataka (član 8. stav 2);
				2) ako ne podnese ili neblagovremeno 
				podnese zahtev za izdavanje legitimacije detektivu (član 13. stav 
				3);
				3) ako nadležnoj policijskoj upravi ne 
				dostavi ili neblagovremeno dostavi obaveštenje o nastupanju 
				okolnosti za vraćanje legitimacije (član 13. stav 5).
				*Službeni glasnik RS, broj 87/2018
				Član 35.
				Za radnje iz člana 33. stav 1. ovog 
				zakona kazniće se za prekršaj i preduzetnik novčanom kaznom od 
				150.000 do 500.000 dinara.
				Za radnje iz člana 33. stav 1. tač. 1), 
				2), 6) i 12), pored novčane kazne, preduzetniku za detektivsku 
				delatnost može se izreći i zaštitna mera zabrane vršenja određene 
				delatnosti u trajanju od šest meseci do tri godine.
				Za radnje iz člana 34. ovog zakona 
				kazniće se za prekršaj i preduzetnik novčanom kaznom od 50.000 
				do 250.000 dinara.
				*Službeni glasnik RS, broj 87/2018
				Član 36.
				Novčanom 
				kaznom od 10.000 do 80.000 dinara ili kaznom zatvora do 30 dana, 
				kazniće se za prekršaj fizičko lice:
				1) ako vrši poslove koji su u 
				isključivoj nadležnosti državnih organa i primenjuje operativne 
				metode i sredstva, odnosno operativno-tehnička sredstva i metode 
				koje nadležni organi primenjuju na osnovu posebnih propisa (član 
				2);
				2) ako obavlja detektivske poslove a 
				nema licencu za obavljanje detektivskih poslova izdatu od strane 
				Ministarstva (član 4);
				3) ako obrađuje podatke koji nisu 
				utvrđeni kao podaci koje može da obrađuje (član 10. stav 1);
				4) ako ometa obavljanje poslova koji su 
				u nadležnosti državnih organa (član 10. stav 2);
				5) ako prikupljene podatke u obliku 
				pisanog izveštaja ne preda stranci nakon obavljenog ugovorenog 
				posla (član 11. stav 6);
				6) ako ovlašćenim policijskim 
				službenicima ne pokaže detektivsku legitimaciju i ovlašćenje za 
				vršenje posla (član 13. stav 1);
				7) ako ne vrati ili neblagovremeno 
				vrati legitimaciju Ministarstvu (član 13. stav 4); 
				8) ako ne pruži prvu pomoć licu koje 
				je povredio upotrebom fizičke snage, gasnog spreja ili vatrenog 
				oružja, kao i ako o povredi odmah ne obavesti lekarsku službu 
				(član 16. stav 3);
				9) ako o upotrebi fizičke snage, 
				gasnog spreja i vatrenog oružja odmah ne obavesti policiju (član 
				16. stav 4);
				10) ako, u roku od 12 časova od 
				događaja, ne dostavi izveštaj o upotrebi fizičke snage, gasnog 
				spreja ili vatrenog oružja (član 16. stav 5);
				11) ako obrađuje podatke suprotno 
				propisima kojima se uređuje zaštita podataka o ličnosti (član 
				17. st. 1. i 3);
				12) ako na zahtev lica od koga 
				prikuplja podatke ne pokaže detektivsku legitimaciju i ovlašćenje 
				za vršenje posla (član 17. stav 2);
				13) ako o saznanju o izvršenom 
				krivičnom delu odmah ne obavesti policiju ili nadležnog javnog 
				tužioca (član 18);
				14) ako policijskom službeniku 
				onemogući vršenje nadzora, ne stavi na raspolaganje odgovarajuću 
				dokumentaciju i ne pruži sve potrebne podatke i obaveštenja (član 
				22. stav 4);
				15) ako podatke koji su prikupljeni u 
				vršenju posla koristi u svrhu za koju nisu prikupljeni ili ih 
				ustupi trećim licima ili javno objavi (član 30. stav 1);
				16) ako u toku obavljanja i po prestanku 
				obavljanja detektivske delatnosti, kao tajnu, u skladu sa zakonom 
				i drugim propisima kojima se uređuje tajnost podataka, ne čuva 
				sve tajne podatke koje sazna u vršenju poslova (član 31).
				Za radnje iz stava 1. tač. 1), 2), 4) i 
				14) fizičkom licu može se izreći zaštitna mera zabrane vršenja 
				određenih delatnosti u trajanju od tri meseca do jedne godine.
				*Službeni glasnik RS, broj 87/2018
				VI. PRELAZNE I ZAVRŠNE ODREDBE
				Član 37.
				Propisi za izvršavanje ovog zakona doneće se u roku od šest meseci od dana stupanja na snagu ovog zakona.
				Član 38.
				Pravna lica i preduzetnici za detektivsku delatnost koji na dan stupanja na snagu ovog zakona obavljaju detektivsku delatnost uskladiće svoj rad sa odredbama ovog zakona u roku od godinu dana od dana stupanja na snagu ovog zakona.
				Član 39.
				Lica koja na dan stupanja na snagu ovog zakona vrše detektivske poslove mogu nastaviti sa vršenjem tih poslova, s tim što su dužna da uslove propisane ovim zakonom za obavljanje tih poslova ispune u roku od godinu dana od dana stupanja na snagu ovog zakona.
				Izuzetno od stava 1. ovog člana, lica koja na dan stupanja na snagu ovog zakona imaju najmanje pet godina radnog iskustva na poslovima detektivske delatnosti ne moraju ispunjavati uslov iz člana 6. stav 1. tačka 5) ovog zakona.
				Član 40.
				Pravna lica za detektivsku delatnost, odnosno preduzetnici za detektivsku delatnost koji na dan stupanja na snagu ovog zakona drže automatsko i poluautomatsko oružje i municiju mogu otuđiti to oružje i municiju, neposredno ili posredstvom privrednog subjekta ovlašćenog za promet oružja i municije, u roku od godinu dana od dana stupanja na snagu ovog zakona.
				Po isteku roka iz stava 1. ovog člana oružje koje nije otuđeno postaje svojina Republike Srbije.
				Član 41.
				Ovaj zakon stupa na snagu osmog dana od dana objavljivanja u „Službenom glasniku Republike Srbije”.
				ODREDBE КOJE NISU UNETE U „PREČIŠĆEN TEКST“ 
				ZAКONA
				Zakon o izmenama i dopunama Zakona o 
				detektivskoj delatnosti: „Službeni glasnik RS“, broj 87/2018-27
				Član 20.
				Podzakonski akti na osnovu 
				ovog zakona doneće se u roku od 12 meseci od dana stupanja na 
				snagu ovog zakona.
				Podzakonski akti doneti na 
				osnovu Zakona o detektivskoj delatnosti („Službeni glasnik RS”, 
				broj 104/13) ostaju na snazi do donošenja propisa kojima se 
				stavljaju van snage, ako nisu u suprotnosti sa odredbama ovog 
				zakona.
				Član 21. 
				Stručni ispit položen pre 
				stupanja na snagu ovog zakona, ostaje da važi.
				Licence izdate pre stupanja na 
				snagu ovog zakona ostaju da važe do isteka roka na koji su 
				izdate.
				Postupci po zahtevima za 
				izdavanje licence započeti pre stupanja na snagu ovog zakona, 
				okončaće se po odredbama propisa prema kojima su započeti.
				Pravna lica i preduzetnici 
				kojima su izdate licence iz člana 5. Zakona o detektivskoj 
				delatnosti („Službeni glasnik PC”, broj 104/13) uskladiće svoje 
				poslovanje sa odredbama ovog zakona u roku od 30 dana od dana 
				stupanja na snagu ovog zakona.
				Član 22.
				Ovaj zakon stupa na snagu 
				osmog dana od dana objavljivanja u „Službenom glasniku Republike 
				Srbije”.
				
				
	

