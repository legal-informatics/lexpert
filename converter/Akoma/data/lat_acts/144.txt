





ZAКON 


o merama
prema imovini lica optuženih za ratne zločine pred Međunarodnim tribunalom za
krivično gonjenje lica odgovornih za teška kršenja međunarodnog humanitarnog prava
počinjena na teritoriji bivše Jugoslavije od 1991. godine, koja se nalaze u
bekstvu 

„Službeni list SCG“, broj 15 od 7. aprila 
2006.





Član 1.

Ovim zakonom uređuju se mere prema imovini lica optuženih za ratne
zločine pred Međunarodnim tribunalom za krivično gonjenje lica odgovornih za
teška kršenja međunarodnog humanitarnog prava počinjena na teritoriji bivše
Jugoslavije od 1991. godine (u daljem tekstu: Međunarodni krivični tribunal),
koja se nalaze u bekstvu. 



Član 2.

Mere, u smislu ovog zakona, uvešće se na delu imovine koji čine
fondovi i ekonomska sredstva i obuhvataju zamrzavanje fondova i ekonomskih
sredstava. 



Član 3.

Pod fondovima se podrazumevaju bilo koja finansijska sredstva i
prihodi, uključujući gotov novac, čekove, novčane obveznice, menice, novčane
naloge i druge instrumente plaćanja; ulozi kod finansijskih institucija i drugih
organizacija, salda na računima, potraživanja i obaveze koje proizilaze iz
potraživanja; instrumenti obezbeđenja potraživanja koji se prenose javnim ili
nejavnim putem, uključujući akcije ili udele, potvrde o zalozi, obveznice,
priznanice i garancije; kamate, dividende i ostali prihodi koji nastaju od
finansijskih sredstava; pravo kompenzacije, garancije, potvrde o obavezi da se
nešto učini i druge finansijske obaveze; kreditna pisma, teretnice i
kupoprodajni ugovori; potvrde o kamati na fondovima ili finansijskim sredstvima
i sva druga finansijska sredstva i prihodi.

Pod ekonomskim sredstvima se podrazumevaju telesne i bestelesne
stvari, pokretne i nepokretne stvari i druga sredstva bilo koje vrste, koja
nisu fondovi, ali se mogu upotrebiti za sticanje fondova, dobara ili usluga. 




Član 4.

Pod zamrzavanjem fondova se podrazumeva ograničavanje raspolaganja
fondovima koje se sastoji u sprečavanju bilo kakvog prenosa, transfera,
upotrebe, pristupa ili korišćenja fondova, na bilo koji način koji bi za
posledicu imao promenu njihovog obima, iznosa, lokacije, vlasništva, državine,
karaktera, namene ili druga promena koja bi omogućila da se sredstva upotrebe.

Pod zamrzavanjem ekonomskih sredstava se podrazumeva ograničavanje
raspolaganja ekonomskim sredstvima, koje se sastoji u sprečavanju njihove upotrebe
da bi se stekli fondovi, dobra ili usluge na bilo koji način, uključujući
prodaju, iznajmljivanje ili stavljanje pod zalogu. 



Član 5.

Svi fondovi i ekonomska sredstva, koja su u svojini ili državini
lica optuženih za ratne zločine pred Međunarodnim krivičnim tribunalom koja se
nalaze u bekstvu, biće zamrznuti.

Rešenje o zamrzavanju fondova i ekonomskih sredstava donosi organ
određen propisima država članica donesenim u skladu sa članom 7. ovog zakona (u
daljem tekstu: nadležni organ). 



Član 6.

U odnosu na imovinu koja je zamrznuta, uvedene mere biće ukinute
rešenjem nadležnog organa po službenoj dužnosti, ako optuženi protiv koga je
zamrzavanje imovine određeno postane dostupan državnim organima Srbije i Crne
Gore ili Međunarodnom krivičnom tribunalu.

Uvedene mere mogu se ukinuti i ako nadležni organ proceni da su
pojedini fondovi ili ekonomska sredstva potrebni za podmirenje osnovnih
troškova, uključujući troškove ishrane, stanarine, lekova i lečenja, poreza,
premija osiguranja i javnih obaveza namenjenih za plaćanje troškova koji nastanu u
vezi sa redovnim čuvanjem ili održavanjem zamrznutih fondova ili ekonomskih
sredstava. 



Član 7.

Postupak sprovođenja mera iz ovog zakona u državama članicama
urediće se propisima država članica. 



Član 8.

Ovaj zakon stupa na snagu osmog dana od dana objavljivanja u
"Službenom listu SCG".



