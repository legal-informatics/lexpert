





Redakcijski prečišćen tekst








	Redakcijski prečišćen tekst












ZAКON 





o nevažnosti pravnih propisa donetih pre 6. aprila 1941. godine i za vreme 
neprijateljske okupacije


"Službeni 
list FNRJ", br. 86 
od 
25. 
oktobra 

1946,


105 od 27. 
decembra 

1946, 96 od 12. novembra 1947 - obavezno tumačenje







Član 1.


Pravni propisi (zakoni, uredbe, naredbe, pravilnici i dr.) koje su doneli organi 
vlasti okupatora i njihovih pomagača na području Federativne Narodne Republike 
Jugoslavije za vreme neprijateljske okupacije, proglašuju se nepostojećim.





Član 2.


Pravni propisi (zakoni, uredbe, naredbe, pravilnici i dr.) koji su bili na snazi 
na dan 6. aprila 1941. godine, izgubili su pravnu snagu.





Član 3.


Prezidijum Narodne skupštine FNRJ može odrediti da se pojedina pravila sadržana 
u zakonima i drugim pravnim propisima pomenutim u čl. 2 ovog zakona primenjuju, 
određujući pri tom potrebne izmene i dopune.


Ovo pravo imaju i prezidijumi narodnih skupština narodnih republika za pravne 
propise čije donošenje na osnovu Ustava FNRJ spada u nadležnost republika.





Član 4.


Pravna pravila sadržana u zakonima i drugim pravnim propisima pomenutim u čl. 2 
ovog zakona, koja u smislu čl. 3 ovog zakona nisu proglašena obaveznim, mogu se 
po ovom zakonu primenjivati na odnose koji nisu uređeni važećim propisima, i to 
samo ukoliko nisu u suprotnosti sa Ustavom FNRJ, ustavima narodnih republika, 
zakonima i ostalim važećim propisima donetim od nadležnih organa nove države, kao 
i sa načelima ustavnog poretka Federativne Narodne Republike Jugoslavije i njenih republika.


Državni organi ne mogu svoja rešenja i druge akte zasnivati neposredno na ovim 
pravnim pravilima.






Napomena izdavača: U vezi sa primenom pojedinih pravila sadržanih u pravnim propisima koji su bili na snazi na dan 6. aprila 1941. godine vidi 

Građanski zakonik za Кnjaževstvo Srbiju.








Član 5.


Pravna pravila pomenuta u čl. 3 i 4 ovog zakona ne mogu se primenjivati u pogledu 
organizacije državne vlasti, državnih ustanova i državnih preduzeća.


Pravna pravila sadržana u pravnim propisima koji su na osnovu čl. 2 ovog zakona 
izgubili pravnu snagu ne mogu biti osnov za donošenje novih propisa.


Praksa i pravna shvatanja sudova i drugih državnih organa bivše Jugoslavije ne 
mogu biti podloga za tumačenje i primenu pravnih pravila iz čl. 3 i 4 ovog 
zakona.





Član 6.


Neraspravljeni pravni odnosi, koji su zasnovani za vreme važenja zakona bivše 
Jugoslavije i za vreme neprijateljske okupacije, rešavaće se prema važećim 
propisima Federativne Narodne Republike Jugoslavije.





Član 7.


Odluke (presude, rešenja, zaključci i dr.) sudova o građansko-pravnim odnosima 
donete posle 6. aprila 1941. godine ostaju na snazi.


Ako je odluka suda o takvom odnosu zasnovana na pravnim propisima donetim od 
strane okupatora i njihovih pomagača ili na propisima iz čl. 2 ovog zakona koji 
su u suprotnosti s važećim propisima, lice koje se smatra oštećenim takvom 
sudskom odlukom može u roku od godine dana od dana stupanja na snagu ovog zakona 
pokrenuti postupak sa zahtevom da nadležni sud raspravi pravni odnos i donese 
odluku na osnovu važećih propisa.


U slučaju kad nema lica koje je ovakvom odlukom suda oštećeno ili kad takvo lice 
iz bilo kojeg razloga ne može pokrenuti postupak, postupak će pokrenuti nadležni 
državni organ.





Član 8.


Od trenutka pokretanja postupka po čl. 7 ovog zakona ne mogu se ostvarivati prava 
koja proističu iz sudske odluke čiji se poništaj ili izmena traži.


Izuzetno od propisa prednjeg stava, može se i dalje ostvarivati pravo na 
izdržavanje dece, roditelja i ostalih nemoćnih i za rad nesposobnih lica.





Član 9.


Zemljišno-knjižna stanja zasnovana na odlukama iz čl. 7 ovog zakona ostaju na 
snazi. Stranka ili nadležni državni organ, koji je pokrenuo postupak pred sudom 
u smislu čl. 7 ovog zakona, može tražiti da se u javnim knjigama (zemljišnim, 
rudarskim, zadružnim i dr.) zabeleži da su ta zemljišno-knjižna stanja sporna.





Član 10.


Odluke (presude, rešenja, zaključci i dr.) u krivičnim stvarima koje su doneli 
redovni krivični sudovi za vreme neprijateljske okupacije na osnovu propisa koji 
su bili na snazi na dan 6. aprila 1941. godine, a ne tiču se političkih krivica, 
ostaju na snazi ako nadležni sud na predlog javnog tužioca ne donese novu 
odluku.


Odluke u krivičnim stvarima koje su imale politički karakter ili koje su 
izrečene na osnovu propisa donetih od strane organa, vlasti okupatora i njihovih 
pomagača ukidaju se i nemaju pravnog dejstva, bez obzira da li su donete od 
strane redovnih ili drugih sudova ili drugih organa (vojnih sudova, vanrednih 
sudova, policiskih organa i dr.). U ovim slučajevima javni tužilac može staviti 
predlog za donošenje nove odluke od strane nadležnog državnog organa.





Član 11.



U pogledu odluka donetih od strane izvršnih i upravnih organa okupatora i 
njihovih pomagača i odluka upravnih sudova za vreme neprijateljske okupacije 
kojima se rešavaju građansko-pravni odnosi važe shodno odredbe čl. 7, 8 i 9 ovog 
zakona.*



Ostale odluke izvršnih i upravnih organa okupatora i njihovih pomagača i ostale 
odluke upravnih sudova, kao i odluke disciplinskih sudova po krivicama učinjenim 
posle 6. aprila 1941. godine proglašavaju se nevažećim.*


Javni tužilac može po ovakvim disciplinskim krivicama kojima su povređeni 
propisi doneti pre 6. aprila 1941. godine u pogledu imovinskih interesa države 
staviti predlog za ponovno pokretanje disciplinskog postupka.





*Službeni 
list FNRJ, broj


105/1946





Član 12.


Ovaj zakon stupa na snagu osmog dana po objavljivanju u "Službenom listu 
Federativne Narodne Republike Jugoslavije".











U. br. 558


23. oktobra 1946. godine


Beograd





Prezidijum Narodne skupštine



Federativne Narodne Republike Jugoslavije





	
		
		
		
		Sekretar,
		
		
		
		Mile Peruničić, 
		s.r.
		
		
		
		
		Predsednik,
		
		
		dr Ivan Ribar, s.r.
		
	




















