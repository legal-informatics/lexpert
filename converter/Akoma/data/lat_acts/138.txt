






ZAКON

o programu zaštite učesnika
u krivičnom postupku

„Službeni glasnik
RS“, broj 
85

od 6. oktobra 2005.





I OSNOVNE ODREDBE



Član 1.

Ovim zakonom uređuju se uslovi i postupak za pružanje zaštite
i pomoći učesnicima u krivičnom postupku i njima bliskim licima, koji su usled davanja
iskaza ili obaveštenja značajnih za dokazivanje u krivičnom postupku izloženi opasnosti
po život, zdravlje, fizički integritet, slobodu ili imovinu. 



Član 2.

Zaštita lica iz člana 1. ovog zakona obezbeđuje se sprovođenjem
Programa zaštite.

Program zaštite je skup mera predviđenih ovim zakonom koje
se primenjuju u cilju zaštite života, zdravlja, fizičkog integriteta, slobode ili imovine
zaštićenog lica. 



Član 3.

Pojedini izrazi upotrebljeni u ovom zakonu imaju sledeće
značenje:

1) učesnik u krivičnom postupku je: osumnjičeni, okrivljeni,
svedok saradnik, svedok, oštećeni, veštak i stručno lice;

2) blisko lice je lice za koje učesnik u krivičnom postupku
zahteva uključenje u Program zaštite;

3) zaštićeno lice je lice uključeno u Program zaštite.

Osumnjičeni, okrivljeni, svedok saradnik, svedok, oštećeni,
veštak i stručno lice imaju značenje u smislu odgovarajućih odredbi Zakonika o krivičnom
postupku.



Član 4.

Program zaštite može se sprovesti pre, u toku i nakon pravnosnažnog
okončanja krivičnog postupka, prema učesniku u krivičnom postupku i bliskim licima.



Član 5.

Program zaštite se sprovodi ako su učesnici u krivičnom
postupku i bliska lica usled davanja iskaza ili obaveštenja značajnih za dokazivanje
u krivičnom postupku izložena opasnosti po život, zdravlje, fizički integritet, slobodu
ili imovinu, a bez tog iskaza ili obaveštenja bilo bi znatno otežano ili nemoguće
dokazivanje u krivičnim postupcima za krivična dela: 

1) protiv ustavnog uređenja i bezbednosti;

2) protiv čovečnosti i drugih dobara zaštićenih međunarodnim
pravom;

3) organizovanog kriminala.



Član 6.

Državni organi i službena lica koja obezbeđuju i pružaju
zaštitu učesnika u krivičnom postupku dužni su da sprovode postupak i postupaju
hitno. 

Podaci u vezi sa Programom zaštite su poverljivi i predstavljaju
službenu tajnu. Osim službenih lica ove podatke ne mogu saopštavati ni druga lica
kojima podaci postanu dostupni. Službeno lice je dužno da drugo lice obavesti da
ovi podaci predstavljaju tajnu. 



II NADLEŽNI ORGANI



a) Кomisija za sprovođenje
Programa zaštite



Član 7.

Odluku o uključenju, produženju, obustavi i prestanku Programa
zaštite donosi Кomisija za sprovođenje Programa zaštite (u daljem tekstu: Кomisija),
koja ima tri člana.

Jednog člana Кomisije imenuje iz reda sudija Vrhovnog suda
Srbije predsednik Vrhovnog suda Srbije, drugog člana imenuje iz reda svojih zamenika
Republički javni tužilac, a rukovodilac Jedinice za zaštitu član je Кomisije po
položaju.

Članovi Кomisije imaju po jednog zamenika, koje imenuje
predsednik Vrhovnog suda Srbije iz reda sudija Vrhovnog suda Srbije odnosno Republički
javni tužilac iz reda zamenika Republičkog javnog tužioca. 

Zamenik rukovodioca Jedinice za zaštitu zamenjuje po položaju
rukovodioca i u Кomisiji.

Stručne i administrativne poslove za potrebe Кomisije obavlja
Jedinica za zaštitu.



Član 8.

Članovi Кomisije i zamenici, osim rukovodioca Jedinice za
zaštitu i njegovog zamenika, imenuju se na pet godina i mogu biti ponovo imenovani.



Član 9.

Svojstvo člana Кomisije i zamenika prestaje:

1) prestankom dužnosti sudije Vrhovnog suda Srbije ili zamenika
javnog tužioca;

2) prestankom radnog odnosa rukovodioca Jedinice za zaštitu
odnosno njegovog zamenika odnosno raspoređivanjem na drugo radno mesto;

3) na zahtev člana ili zamenika;

4) zbog nepridržavanja propisa o sprovođenju Programa zaštite;

5) istekom vremena imenovanja.

Rukovodiocu Jedinice za zaštitu odnosno njegovom zameniku
ne može prestati članstvo u Кomisiji na sopstveni zahtev.

O prestanku svojstva člana Кomisije ili zamenika odlučuje
starešina organa koji je imenovao člana Кomisije ili zamenika. 



Član 10.

Radom Кomisije rukovodi predsednik. Predsednik Кomisije
je sudija Vrhovnog suda, a u slučaju njegove sprečenosti zamenjuje ga njegov zamenik.

Кomisija odlučuje na sednici većinom glasova. Član Кomisije
koji je podneo zahtev iz člana 25, 31. ili 34. ovog zakona ne može učestvovati u
odlučivanju.



Član 11.

Кomisija donosi poslovnik o radu. 


Кomisija podnosi godišnji izveštaj o radu nadležnom odboru
Narodne skupštine.



b) Jedinica za zaštitu



Član 12.

Jedinica za zaštitu je specijalizovana organizaciona jedinica
Ministarstva unutrašnjih poslova koja sprovodi Program zaštite i obavlja druge poslove
u skladu sa ovim zakonom.

U sprovođenju Programa zaštite Jedinica za zaštitu obezbeđuje
zaštićenom licu i potrebnu ekonomsku, psihološku, socijalnu i pravnu pomoć.

Svi državni organi, organizacije i službe dužni su da pruže
pomoć Jedinici za zaštitu i da na njen zahtev izvrše radnje iz svoje nadležnosti potrebne
za sprovođenje Programa zaštite.



Član 13.

Ministar unutrašnjih poslova donosi poseban akt o unutrašnjoj
organizaciji i sistematizaciji radnih mesta u Jedinici za zaštitu.

Ministar unutrašnjih poslova raspoređuje rukovodioca Jedinice
za zaštitu u skladu sa zakonom.



III PROGRAM ZAŠTITE



a) Mere zaštite



Član 14.

U okviru Programa zaštite primenjuju se sledeće mere:

1) fizička zaštita ličnosti i imovine;

2) promena prebivališta ili premeštanje u drugu zavodsku
ustanovu;

3) prikrivanje identiteta i podataka o vlasništvu;

4) promena identiteta.

U toku sprovođenja Programa zaštite može se primeniti jedna
ili više mera s tim što se mera promene identiteta može primeniti samo kada se cilj
Programa zaštite ne može ostvariti primenom drugih mera.

Mere fizičke zaštite ličnosti i imovine, promene prebivališta
ili premeštanja u drugu zavodsku ustanovu i prikrivanje identiteta i podataka o vlasništvu
mogu se primeniti kao hitne mere u smislu člana 27. ovog zakona. 



Član 15.

Rešenje o određivanju vrste mera iz člana 14. stav 1. tač.
1) do 3) ovog zakona donosi Jedinica za zaštitu, a rešenje o određivanju mere iz člana
14. stav 1. tačka 4) ovog zakona donosi Кomisija na predlog Jedinice za zaštitu.

Jedinica za zaštitu samostalno primenjuje mere iz člana
14. stav 1. ovog zakona. Prema zaštićenom licu koje je lišeno slobode Jedinica za
zaštitu primenjuje ove mere u saradnji sa Ministarstvom pravde.

Кada se na drugi način ne mogu primeniti mere iz člana
14. stav 1. ovog zakona, Jedinica za zaštitu u obavljanju poslova iz svog delokruga
može prikriti identitet svojih pripadnika, kao i podatke o vlasništvu nad stvarima
kojima se služi u primeni određene mere.

Jedinica za zaštitu u toku primene mera iz člana 14. stav
1. ovog zakona pruža ekonomsku i socijalnu pomoć zaštićenom licu do trenutka njegovog
osamostaljenja. Ova pomoć ne može biti veća od iznosa koji je neophodan za pokrivanje
životnih troškova i uključenje zaštićenog lica u novu društvenu sredinu. 




Član 16.

Mera fizičke zaštite ličnosti i imovine sastoji se od sprečavanja
protivpravnog ugrožavanja života, zdravlja, fizičkog integriteta, slobode ili imovine
zaštićenog lica upotrebom fizičko-tehničkih mera.



Član 17.

Mera promene prebivališta sastoji se od privremenog ili
trajnog preseljenja zaštićenog lica iz mesta prebivališta ili boravišta u mesto koje
odredi Jedinica za zaštitu.

Mera premeštanja u drugu zavodsku ustanovu sastoji se od
upućivanja zaštićenog lica koje je lišeno slobode iz zavodske ustanove u kojoj se
nalazi u zavodsku ustanovu koju odredi Jedinica za zaštitu u dogovoru sa Ministarstvom
pravde.



Član 18.

Mera prikrivanja identiteta i podataka o vlasništvu sastoji
se od izrade i upotrebe lične isprave ili isprave o vlasništvu zaštićenog lica u
kojoj su privremeno izmenjeni izvorni podaci.

Ispravu iz stava 1. ovog člana izrađuje Jedinica za zaštitu.

Primena mere iz stava 1. ovog člana ne može imati za posledicu
izmenu izvornih podataka koji se vode u službenim evidencijama. 



Član 19.

Prilikom zaključenja pravnih poslova koji mogu imati uticaj
na treća lica, zaštićeno lice može upotrebiti ispravu iz člana 18. stav 1. ovog
zakona uz saglasnost Jedinice za zaštitu.

Ako Jedinica za zaštitu ne da saglasnost za zaključenje pravnih
poslova iz stava 1. ovog člana, zaštićeno lice može odrediti, uz saglasnost Jedinice
za zaštitu, punomoćnika koji će u njegovo pravo ime zaključiti ove poslove.



Član 20.

Mera promene identiteta sastoji se od potpune ili delimične
izmene ličnih podataka zaštićenog lica. Uz ovu meru može biti određena i promena
fizičkih karakteristika zaštićenog lica.

Promena identiteta može imati uticaja na prava i obaveze
zaštićenog lica samo u meri u kojoj je to neophodno radi sprovođenja Programa zaštite
i ne utiče na obaveze zaštićenog lica prema trećim licima.

Nakon promene identiteta Jedinica za zaštitu odobrava i
nadzire pristup izvornim podacima o identitetu zaštićenog lica. Jedinica za zaštitu
vodi računa i o svim statusnim i drugim pravima i obavezama koji su u vezi sa izvornim
identitetom zaštićenog lica.



Član 21.

Ako je određena mera promene identiteta, Jedinica za zaštitu
poziva zaštićeno lice da izvrši svoje dospele obaveze prema trećim licima.

Nakon izvršenja obaveza iz stava 1. ovog člana, nadležni
organ, organizacija ili služba na osnovu podataka koje dostavi Jedinica za zaštitu
odmah izdaje ličnu ispravu ili dokument.

Postupak izdavanja lične isprave ili dokumenta ne razlikuje
se od postupka izdavanja originalne lične isprave ili dokumenta. Podaci u ličnoj
ispravi ili dokumentu ne smeju biti identični sa podacima drugog lica.

Nakon izdavanja lične isprave ili dokumenta, nadležni organ
Ministarstva unutrašnjih poslova na zahtev Jedinice za zaštitu unosi u evidenciju
o izvornim podacima o zaštićenom licu primedbu da o svim pitanjima u vezi sa identitetom
mora biti obaveštena Jedinica za zaštitu.

Evidencija nadležnog organa Ministarstva unutrašnjih poslova
vodiće se na način da se na osnovu podataka o izvornom identitetu zaštićenog lica
ne može utvrditi njegov izmenjeni identitet.



Član 22.

Prilikom zaključenja pravnih poslova većeg značaja, zaštićeno
lice može upotrebiti ličnu ispravu ili dokument iz člana 21. stav 2. ovog zakona
uz saglasnost Jedinice za zaštitu.

Zaštićeno lice može odrediti punomoćnika u cilju ostvarenja
prava i ispunjenja obaveza nastalih pre promene identiteta.

Ako sazna za postojanje obaveze koja je nastala pre promene
identiteta, Jedinica za zaštitu poziva zaštićeno lice da preko punomoćnika ispuni
obavezu. Ako zaštićeno lice to ne učini, Jedinica za zaštitu ispunjava obavezu ili
postupa u skladu sa članom 34. st. 1. i 2. ovog zakona.



Član 23.

Ako je u svojstvu lica iz člana 3. stav 1. tačka 1) ovog
zakona pozvano pred sud povodom krivičnog dela učinjenog pre promene identiteta,
zaštićeno lice učestvuje u krivičnom postupku sa izvornim identitetom.

U drugom postupku pred sudom ili državnim organom u kojem
je neophodna upotreba izvornog identiteta, zaštićeno lice može učestvovati samo
uz saglasnost Jedinice za zaštitu. Ako Jedinica za zaštitu ne da saglasnost, zaštićeno
lice vrši svoja prava u postupku preko punomoćnika.

Ako zaštićeno lice učini krivično delo nakon promene identiteta,
Jedinica za zaštitu obaveštava nadležnog javnog tužioca i Кomisiju.

U slučajevima iz st. 1. i 2. ovog člana, pozivanje zaštićenog
lica vrši se preko Jedinice za zaštitu koja obezbeđuje njegov dolazak.



Član 24.

Izrada i upotreba isprava i dokumenata izvršena u skladu
sa ovim zakonom u cilju primene mera prikrivanja identiteta i vlasništva i promene
identiteta zaštićenog lica ne predstavlja krivično delo.

Originalne isprave i dokumenti zaštićenog lica čuvaju se
u Jedinici za zaštitu.



b) Uključenje u Program
zaštite



Član 25.

Nadležni javni tužilac, istražni sudija ili predsednik veća
može po službenoj dužnosti ili na predlog učesnika u krivičnom postupku podneti
Кomisiji zahtev za uključenje učesnika u krivičnom postupku i bliskih lica u Program
zaštite.

Nakon pravnosnažnog okončanja krivičnog postupka zahtev iz
stava 1. ovog člana može podneti i Jedinica za zaštitu. 



Član 26.

Zahtev za uključenje u Program zaštite sadrži:

1) podatke o licu za koje se zahteva zaštita;

2) opis i zakonski naziv krivičnog dela povodom koga se
zahteva zaštita;

3) ocenu značaja iskaza ili obaveštenja za postupak;

4) okolnosti koje ukazuju da postoji opasnost za lice za
koje se zahteva zaštita.

Uz zahtev za uključenje u Program zaštite dostavlja se upitnik
o ličnim podacima, imovinskim prilikama, krugu bliskih lica i drugim podacima koji
popunjava lice za koje se zahteva zaštita.

Pre odlučivanja o zahtevu Кomisija će zatražiti od Jedinice
za zaštitu da u roku od 15 dana dostavi procenu:

1) opasnosti koja preti licu za koje se zahteva zaštita;

2) opasnosti kojoj bi bila izložena zajednica u slučaju
uključenja u Program zaštite;

3) zdravstvenog stanja lica za koje se zahteva zaštita;

4) potrebnih mera zaštite.



Član 27.

Ako nadležni javni tužilac, istražni sudija ili predsednik
veća oceni da postoji neposredna opasnost po život, zdravlje, fizički integritet,
slobodu ili imovinu učesnika u krivičnom postupku ili bliskog lica, obavestiće Jedinicu
za zaštitu o potrebi primene hitnih mera.

Rukovodilac Jedinice za zaštitu naređuje primenu hitnih
mera, uz saglasnost učesnika u krivičnom postupku odnosno bliskog lica. Saglasnost
u ime maloletnog lica ili lica potpuno lišenog poslovne sposobnosti daje zakonski
zastupnik ili staralac.

Rukovodilac Jedinice za zaštitu odmah obaveštava predsednika
Кomisije i nadležnog javnog tužioca, istražnog sudiju ili predsednika veća o primenjenim
hitnim merama.

Primena hitnih mera traje do donošenja odluke Кomisije o
zahtevu za uključenje u Program zaštite. 



Član 28.

Po prijemu procene koju dostavlja Jedinica za zaštitu predsednik
Кomisije odmah, a najkasnije u roku od tri dana, zakazuje sednicu Кomisije.

Кomisija odmah, a najkasnije u roku od osam dana, donosi
rešenje kojim usvaja ili odbija zahtev za uključenje u Program zaštite. O odluci Кomisija
odmah obaveštava podnosioca zahteva.

Odluka Кomisije je konačna.



Član 29.

Ako usvoji zahtev za uključenje u Program zaštite Кomisija
nalaže rukovodiocu Jedinice za zaštitu da sa licem čija zaštita je odobrena zaključi
sporazum o uključenju u Program zaštite.

Program zaštite se sprovodi od dana zaključenja sporazuma.

Primena hitnih mera traje do početka Programa zaštite.

Primena hitnih mera prestaje po donošenju rešenja o odbijanju
zahteva za uključenje u Program zaštite.



Član 30.

Sporazum o uključenju u Program zaštite sadrži:

1) sporazumne strane;

2) izjavu zaštićenog lica o dobrovoljnom uključenju u Program
zaštite;

3) izjavu zaštićenog lica da su podaci navedeni u upitniku
istiniti i da u slučaju njihove neistinitosti sporazum može biti raskinut;

4) obaveze zaštićenog lica: da se pridržava uputstava Jedinice
za zaštitu u toku sprovođenja Programa zaštite; da obavesti Jedinicu za zaštitu o
svakoj promeni okolnosti koja bi mogla da utiče na sprovođenje Programa zaštite;
da navede svoje račune, pravne poslove, finansijske i druge obaveze; da pre zaključenja
pravnih poslova većeg značaja zatraži saglasnost Jedinice za zaštitu; da preduzme
sve neophodne mere radi postizanja finansijske samostalnosti do isteka sporazuma;

5) obaveze Jedinice za zaštitu: da sprovodi Program zaštite
samo uz neophodno potrebna ograničenja osnovnih sloboda i prava zaštićenog lica;
da odredi vreme trajanja i obim ekonomske pomoći zaštićenom licu; da zaštićenom licu
pruži potrebnu psihološku, socijalnu i pravnu pomoć;

6) vreme trajanja Programa zaštite;

7) uslove za raskid sporazuma;

8) klauzulu da je sporazum zaključen u jednom primerku, da
se čuva kod Jedinice za zaštitu, da je za vreme trajanja Programa zaštite dostupan
samo Кomisiji, da se obaveze proistekle iz sporazuma ne mogu osporavati u sudskom
postupku, izjavu zaštićenog lica da razume sadržaj sporazuma i da je upoznato sa
međusobnim obavezama;

9) datum zaključenja sporazuma i potpis sporazumnih strana.

Sporazum u ime maloletnog lica ili lica potpuno lišenog
poslovne sposobnosti zaključuje zakonski zastupnik ili staralac. 



v) Produženje Programa
zaštite



Član 31.

Nadležni javni tužilac, istražni sudija ili predsednik veća
može po službenoj dužnosti ili na predlog Jedinice za zaštitu ili zaštićenog lica
podneti Кomisiji zahtev za produženje Programa zaštite.

Nakon pravnosnažnog okončanja krivičnog postupka zahtev iz
stava 1. ovog člana može podneti i Jedinica za zaštitu.

Zahtev za produženje Programa zaštite podnosi se najkasnije
30 dana pre isteka vremena na koje je zaključen sporazum o uključenju u Program zaštite.

Prilikom odlučivanja o zahtevu za produženje Programa zaštite
shodno se primenjuju odredbe čl. 28. i 29. stav 1. ovog zakona. 



Član 32.

Zahtev za produženje Programa zaštite sadrži:

1) označenje rešenja o uključenju u Program zaštite;

2) podatke o zaštićenom licu;

3) opis i zakonski naziv krivičnog dela povodom koga se
zahteva produženje zaštite;

4) okolnosti koje ukazuju da i dalje postoji opasnost po
zaštićeno lice.

Pre odlučivanja o zahtevu Кomisija će zatražiti od Jedinice
za zaštitu da u roku od 15 dana dostavi procenu:

1) opasnosti koja preti zaštićenom licu;

2) opasnosti kojoj bi bila izložena zajednica u slučaju
produženja Programa zaštite;

3) zdravstvenog stanja zaštićenog lica;

4) potrebnih mera zaštite.



g) Obustava i prestanak
Programa zaštite



Član 33.

Program zaštite se obustavlja:

1) ako više ne postoji potreba za zaštitom;

2) ako protiv zaštićenog lica bude pokrenut krivični postupak
za krivično delo koje dovodi u pitanje opravdanost sprovođenja Programa zaštite;

3) ako postoji razlog iz člana 30. stav 1. tačka 3) ovog
zakona;

4) ako zaštićeno lice bez opravdanog razloga ne ispunjava
svoje obaveze iz sporazuma i time dovede u opasnost ili onemogući sprovođenje Programa
zaštite;

5) na zahtev strane države na čiju teritoriju je premešteno
zaštićeno lice.



Član 34.

Nadležni javni tužilac, istražni sudija ili predsednik veća
može po službenoj dužnosti ili na predlog Jedinice za zaštitu podneti Кomisiji zahtev
za obustavu Programa zaštite.

Nakon pravnosnažnog okončanja krivičnog postupka zahtev iz
stava 1. ovog člana može podneti i Jedinica za zaštitu.

Prilikom odlučivanja o zahtevu za obustavu Programa zaštite
shodno se primenjuju odredbe člana 28. ovog zakona.



Član 35.

Zahtev za obustavu Programa zaštite sadrži:

1) označenje rešenja kojim je odobren Program zaštite;

2) podatke o zaštićenom licu;

3) opis i zakonski naziv krivičnog dela povodom koga je
zaštita odobrena;

4) okolnosti koje ukazuju da postoji neki od razloga iz
člana 33. ovog zakona.

Uz zahtev za obustavu Programa zaštite, zavisno od razloga
iz kojeg se podnosi, dostavlja se:

1) mišljenje Jedinice za zaštitu o postojanju razloga predviđenog
u članu 33. tač. 1) i 4) ovog zakona;

2) pravnosnažna odluka suda o pokretanju krivičnog postupka
protiv zaštićenog lica;

3) upitnik o podacima zaštićenog lica;

4) zahtev strane države.



Član 36.

Program zaštite prestaje:

1) istekom vremena na koje je sporazum zaključen;

2) smrću zaštićenog lica;

3) izjavom zaštićenog lica ili zakonskog zastupnika ili
staraoca da se odriče zaštite;

4) donošenjem rešenja o obustavi Programa zaštite. 




Član 37.

Jedinica za zaštitu po službenoj dužnosti podnosi Кomisiji
zahtev za prestanak Programa zaštite.

Sednica Кomisije na kojoj se donosi rešenje o prestanku Programa
zaštite zakazuje se shodno članu 28. stav 1. ovog zakona. 



Član 38.

Zahtev za prestanak Programa zaštite sadrži:

1) označenje rešenja kojim je odobren Program zaštite;

2) podatke o zaštićenom licu;

3) opis i zakonski naziv krivičnog dela povodom koga je
zaštita odobrena.

Uz zahtev za prestanak Programa zaštite, zavisno od razloga
iz kojeg se podnosi, dostavlja se:

1) sporazum o uključenju u Program zaštite ili o njegovom produženju;

2) umrlica zaštićenog lica;

3) izjava zaštićenog lica ili zakonskog zastupnika ili staraoca.




IV MEĐUNARODNA SARADNJA



Član 39.

Međunarodna saradnja u sprovođenju Programa zaštite predviđenog
ovim zakonom ostvaruje se na osnovu međunarodnog sporazuma ili uzajamnosti.

Pod uslovima iz stava 1. ovog člana Jedinica za zaštitu:

1) podnosi molbu stranoj državi za prihvat zaštićenog lica
i primenu mera iz člana 14. stav 1. ovog zakona;

2) postupa po molbi strane države za prihvat zaštićenog
lica i primenu mera zaštite u Republici Srbiji.



V EVIDENCIJA I ZAŠTITA
PODATAКA



Član 40.

Jedinica za zaštitu vodi sledeće evidencije:

1) o ličnim podacima zaštićenog lica, njegovom prebivalištu
i podacima koji se odnose na promenu ili prikrivanje identiteta i podataka o vlasništvu,
kao i o drugim podacima značajnim za sprovođenje Programa zaštite;

2) o podacima sadržanim u upitniku iz člana 26. stav 2.
ovog zakona;

3) o zaključenim sporazumima o uključenju i produženju Programa
zaštite;

4) o licima uključenim u Program zaštite na osnovu potvrđenog
međunarodnog ugovora ili na osnovu uzajamnosti;

5) o datim saglasnostima u smislu čl. 19, 22. stav 1, člana
23. stav 2. i člana 30. stav 1. tačka 4) ovog zakona;

6) o licima kojima je na osnovu člana 41. stav 1. ovog zakona
odobren pristup podacima u vezi sa Programom zaštite. 



Član 41.

Rukovodilac Jedinice za zaštitu odobrava i nadzire pristup
podacima u vezi sa Programom zaštite.

Odluku o prestanku tajnosti podataka iz stava 1. ovog člana
donosi Кomisija.

Podaci o zaštićenom licu kome je promenjen identitet trajno
se čuvaju u evidencijama Jedinice za zaštitu.



VI FINANSIRANJE



Član 42.

Sredstva za sprovođenje ovog zakona obezbeđuju se u budžetu
Republike Srbije.

Članovima Кomisije i zamenicima za rad u Кomisiji pripada
posebna naknada koju utvrđuje uredbom Vlada Republike Srbije.



VII PRELAZNE I ZAVRŠNE
ODREDBE



Član 43.

Ministar unutrašnjih poslova donosi u roku od 45 dana od
dana stupanja na snagu ovog zakona akt o unutrašnjoj organizaciji i sistematizaciji
radnih mesta u Jedinici za zaštitu i raspoređuje rukovodioca Jedinice za zaštitu.

Ministar unutrašnjih poslova donosi u roku od 45 dana od
dana stupanja na snagu ovog zakona podzakonske propise o načinu sprovođenja Programa
zaštite i korišćenju sredstava iz člana 42. stav 1. ovog zakona.



Član 44.

Ministar pravde donosi u roku od 45 dana od dana stupanja
na snagu ovog zakona podzakonske propise o načinu sprovođenja Programa zaštite u
zavodskim ustanovama.



Član 45.

Nadležno ministarstvo donosi u roku od 45 dana od dana stupanja
na snagu ovog zakona podzakonske propise u vezi sa članom 21. st. 2. i 3. ovog zakona.



Član 46.

Кomisija se obrazuje u roku od 60 dana od dana stupanja na
snagu ovog zakona.

Кomisija donosi u roku od 30 dana od obrazovanja poslovnik
o radu.



Član 47.

Ovaj zakon stupa na snagu 1. januara 2006. godine.

