


	
	Zakon


	
			Na osnovu člana 112. stav 1. tačka 2. Ustava Republike Srbije, donosim
			UКAZ
			o proglašenju Zakona o potvrđivanju Sporazuma između Vlade Republike Srbije i Vlade Crne Gore o međunarodnom železničkom graničnom prelazu Prijepolje (Republika Srbija) – Vrbnica – Bijelo Polje (Crna Gora)
			Proglašava se Zakon o potvrđivanju Sporazuma između Vlade Republike Srbije i Vlade Crne Gore o međunarodnom železničkom graničnom prelazu Prijepolje (Republika Srbija) – Vrbnica – Bijelo Polje (Crna Gora), koji je donela Narodna skupština Republike Srbije, na Jedanaestom vanrednom zasedanju u Jedanaestom sazivu, 14. februara 2019. godine.
			PR broj 18
			U Beogradu, 15. februara 2019. godine
			Predsednik Republike,
			Aleksandar Vučić, s.r.
			ZAКON
			o potvrđivanju Sporazuma između Vlade Republike Srbije i Vlade Crne Gore o međunarodnom železničkom graničnom prelazu Prijepolje (Republika Srbija) – Vrbnica – Bijelo Polje (Crna Gora)
			"Službeni glasnik RS - Međunarodni ugovori", broj 
			2 od 18. februara 2019.
			Član 1.
			Potvrđuje se Sporazum između Vlade Republike Srbije i Vlade Crne Gore o međunarodnom železničkom graničnom prelazu Prijepolje (Republika Srbija) – Vrbnica – Bijelo Polje (Crna Gora), potpisan u Beogradu, 1. avgusta 2018. godine, u originalu na srpskom i crnogorskom jeziku. 
			Član 2.
			Tekst Sporazuma u originalu na srpskom jeziku glasi: 
			SPORAZUM
			između Vlade Republike Srbije i Vlade Crne Gore o međunarodnom železničkom graničnom prelazu Prijepolje (Republika Srbija) – Vrbnica – Bijelo Polje (Crna Gora)
			Vlada Republike Srbije i Vlada Crne Gore (u daljem tekstu: „strane”),
			polazeći od prijateljskih i dobrosusedskih odnosa i saradnje između dve države,
			imajući u vidu realne mogućnosti za dalje jačanje i unapređenje uzajamno korisne i ravnopravne dugoročne saradnje između dve države, kao i njihovu želju da stvore najpogodnije uslove za razvoj takve saradnje,
			primenjujući odluke o poboljšanju evropske i regionalne saobraćajne infrastrukture, kao i zakonodavstvo i standarde Evropske unije u delu koji se odnosi na granične prelaze i kontrolu prelaska državne granice,
			u želji da unaprede kretanje građana i promet roba između dve države i olakšaju saobraćaj preko zajedničke državne granice,
			sporazumele su se o sledećem:
			Saobraćaj ljudi i promet roba preko državne granice
			Član 1.
			Saobraćaj ljudi i promet roba preko državne granice između Republike Srbije i Crne Gore dozvoljen je samo na graničnim prelazima za međunarodni i pogranični saobraćaj ili drugim mestima određenim sporazumima između strana.
			Granični prelaz
			Član 2.
			Strane određuju granični prelaz za međunarodni železnički putnički i robni saobraćaj Prijepolje – Vrbnica – Bijelo Polje, na zajedničkoj državnoj granici, na železničkoj pruzi Beograd–Bar.
			Na osnovu Sporazuma između Vlade Republike Srbije i Vlade Crne Gore o graničnoj kontroli u železničkom saobraćaju, potpisanog u Beogradu, 9. marta 2009. godine, granična kontrola putničkih vozova u toku vožnje sprovodi se na graničnoj pruzi Prijepolje Teretna – Bijelo Polje, u oba smera i za vreme bavljenja u graničnim stanicama Prijepolje Teretna i Bijelo Polje (Crna Gora), Vrbnica (Republika Srbija), a teretnih vozova u zajedničkoj graničnoj stanici Bijelo Polje.
			Кategorija graničnog prelaza
			Član 3.
			Prijepolje – Vrbnica – Bijelo Polje je granični prelaz prve (I) kategorije.
			Granični prelaz Prijepolje – Vrbnica – Bijelo Polje otvoren je 24 sata dnevno.
			Preko graničnog prelaza Prijepolje – Vrbnica – Bijelo Polje mogu se izvoziti, uvoziti i provoziti sve vrste roba, uključujući naftu, derivate nafte i robe na koje se prilikom uvoza i stavljanja u promet plaća akciza, prema propisima strana, kao i pošiljke koje podležu veterinarskoj i fitosanitarnoj kontroli.
			Na graničnom prelazu Prijepolje – Vrbnica – Bijelo Polje organizovana je fitosanitarna i veterinarska kontrola.
			Radno vreme inspekcijskih službi na graničnom prelazu Prijepolje – Vrbnica – Bijelo Polje određeno je odgovarajućim protokolima inspekcijskih službi za sprovođenje Sporazuma između Vlade Republike Srbije i Vlade Crne Gore o graničnoj kontroli u železničkom saobraćaju.
			Mešovita komisija
			Član 4.
			Za praćenje sprovođenja odredaba ovog sporazuma i sporazuma o ostalim graničnim prelazima i regulisanja režima pograničnog saobraćaja obrazuje se jedinstvena Mešovita komisija, u čiji sastav će svaka strana imenovati predsednika svog dela Кomisije i još četiri člana, te njihove zamenike (u daljem tekstu: Mešovita komisija).
			Poslovi i način rada Mešovite komisije urediće se Poslovnikom. Poslovnik će biti usvojen na prvom sastanku Mešovite komisije, koja će se održati u roku od 60 dana od dana početka primene ovog sporazuma.
			O imenovanju i izmenama predsednika svog dela Mešovite komisije, strane će se međusobno obaveštavati diplomatskim putem, a o izmenama članova Mešovite komisije predsednici komisija će se obaveštavati razmenom pisama.
			Zadatak Mešovite komisije za potrebe ovog sporazuma je da usklađuje rad nadležnih organa u rešavanju prostornih, tehničkih i drugih pitanja vezanih za granične prelaze, i to:
			– prati i analizira stepen frekventnosti graničnih prelaza i predlaže mere i radnje za brži protok ljudi i roba;
			– predlaže otvaranje, zatvaranje ili promenu broja i vrste graničnih prelaza;
			– predlaže kategorizaciju međunarodnih graničnih prelaza i vrstu kontrole na graničnim prelazima;
			− predlaže granične prelaze na zajedničkim lokacijama i način rada na istim;
			− izvršava i druge poslove koji su neposredno vezani za granične prelaze.
			Mešovita komisija će se sastajati i raditi prema ukazanoj potrebi, a najmanje jednom kvartalno, naizmenično na teritoriji strana.
			Važenje sporazuma
			Član 5.
			Sporazum se zaključuje na neodređeno vreme.
			Svaka strana može sporazum otkazati diplomatskim putem, u pisanoj formi. U tom slučaju, ovaj sporazum prestaće da važi šest meseci od dana kada je druga strana primila notu o otkazivanju. 
			Stupanje na snagu sporazuma
			Član 6.
			Ovaj sporazum stupa na snagu od dana prijema poslednjeg pisanog obaveštenja, diplomatskim putem, kojim se strane međusobno informišu o završetku unutrašnjih pravnih procedura potrebnih za njegovo stupanje na snagu.
			Potpisano u Beogradu, 1. avgusta 2018. godine, u dva originalna primerka, svaki na srpskom i crnogorskom jeziku, pri čemu su oba teksta jednako verodostojna.
			
				
					
					
				
				
					
						
							ZA VLADU REPUBLIКE SRBIJE
							Potpredsednik Vlade i
							ministar unutrašnjih poslova,
							dr Nebojša Stefanović, s.r. 
						
						
							ZA VLADU CRNE GORE
							Ministar 
							unutrašnjih poslova,
							Mevludin Nuhodžić, s.r.
						
					
				
			
			Član 3.
			Ovaj zakon stupa na snagu osmog dana od dana objavljivanja u „Službenom glasniku Republike Srbije – Međunarodni ugovori”.
	

