





Redakcijski prečišćen tekst






ZAКON

o eksplozivnim materijama, zapaljivim 
	tečnostima i gasovima

„Službeni
glasnik SRS”,  
br. 
44 od 5. novembra 1977, 45 od 28. 
novembra 1985, 18 od 29. 

aprila 1989, „Službeni
glasnik RS”, br. 
53 od 16. jula 1993 - dr.
zakon,

67 od 30. avgusta 1993 - dr.
zakon,

48 od 20. jula 1994 - 

dr.
zakon,

101 od 21. novembra 2005 - dr. zakon, 
54 od 22. juna 2015 -  dr. zakon





I.
UVODNE ODREDBE



Član
1.

U cilju zaštite
života i zdravlja ljudi, materijalnih dobara i čovekove sredine, proizvodnja,
promet i prevoz eksplozivnih materija, zapaljivih tečnosti i gasova vrši se pod
uslovima i na način određen saveznim zakonom, ovim zakonom i drugim propisima
donetim na osnovu zakona.



Član
2.

Odredbe ovog zakona
ne odnose se na proizvodnju eksplozivnih materija, zapaljivih tečnosti i gasova u
objektima Jugoslovenske narodne armije i na smeštaj eksplozivnih materija u
eksploatacionim jamama rudarskih organizacija udruženog rada.



Član
3.

Eksplozivnim
materijama, u smislu ovog zakona, smatraju se:

1. privredni
eksplozivi,

2. sredstva za
paljenje eksploziva,

3. pirotehnički
proizvodi,

4. privredna
municija,

5. barut,

6. sirovine
eksplozivnog karaktera za proizvodnju materija iz tačka 2. do 5. ovog stava.

Privrednim
eksplozivima smatraju se materije koje se upotrebljavaju za rušenje ili
oblikovanje objekata i materijala energijom oslobođenom hemijskim reakcijama
eksplozivnog razlaganja.

Sredstvima za paljenje
eksploziva smatraju se sve vrste kapisla, upaljača i štapina i pirotehnička
sredstva koja se upotrebljavaju pri miniranju.

Pirotehničkim
proizvodima smatraju se sredstva koja se upotrebljavaju za vatromete,
protivgradne rakete i druge rakete koje se koriste u naučne, privredne i druge
svrhe, kao i predmeti koji sadrže eksplozivne sastojke, prskave sastojke sa
dejstvom eksploziva ili druge sastojke, koji služe za postizanje efekata
razaranja, vatre, svetlosti, pucanja ili dima.

Privrednom municijom
se smatraju meci, patroni i čaure opremljene kapislom i napunjene barutom.

Barutom se smatra
crni i malodimni barut namenjen za rudarske i sportske potrebe.

Sirovinama eksplozivnog
karaktera smatraju se materije koje po hemijskom sastavu i osetljivosti na
paljenje imaju osobine eksploziva i sposobne su za eksplozivno razlaganje, a
namenjene su za proizvodnju eksplozivnih materija.



Član
4.

Zapaljive tečnosti, u
smislu ovog zakona, su tečnosti ili smeše tečnosti bez ili sa suspendovanim ili
rastvorenim čvrstim materijama koje na temperaturi od 50oC imaju
pritisak pare ispod kp/cm2, a čije se pare pale u pogodnom odnosu sa
vazduhom i u prisustvu plamena ili varnice.

Gasovi su, u smislu
ovog zakona, materije koje se pod temperaturom od 15oC i pritiskom
od 760 mm Hg nalaze u gasovitom stanju, a proizvode se i stavljaju u promet kao
komprimirani, pretvoreni u tečnosti ili rastvoreni pod pritiskom.



II.
ZAJEDNIČКE ODREDBE



Član
5.

Proizvodnjom
eksplozivnih materija, u smislu ovog zakona, smatra se smeštaj sirovina
eksplozivnog karaktera, proizvodnja, prerada, dorada, unutrašnji transport i
smeštaj gotovih proizvoda eksplozivnog karaktera kod proizvođača.

Proizvodnjom
zapaljivih tečnosti i gasova, u smislu ovog zakona, smatra se proizvodnja,
prerada, unutrašnji transport, držanje i smeštaj zapaljivih tečnosti i gasova kod
proizvođača.



Član
6.

Prometom
eksplozivnih materija, u smislu ovog zakona, smatra se nabavka i prodaja
eksplozivnih materija, kao i smeštaj eksplozivnih materija u magacinima,
priručnim skladištima i prodavnicama organizacija udruženog rada i drugim
organizacija koje vrše nabavku odnosno prodaju tih materija.

Prometom zapaljivih
tečnosti i gasova, u smislu ovog zakona, smatra se nabavka ili prodaja
zapaljivih tečnosti i gasova, utovar u prevozna sredstva i istovar, prenošenje,
rukovanje kod dopreme, prostorijama, doprema i otprema putem cevovoda, pretakanje
i druge radnje sa zapaljivim tečnostima i gasovima.



Član
7.

Aparati, uređaji i
instalacije koje služe za zaštitu objekata za proizvodnju i smeštaj eksplozivnih
materija i zapaljivih tečnosti i gasova od požara, eksplozije, provale i krađe,
moraju se održavati u ispravnom stanju.



Član
8.

Organizacije
udruženog rada koje se bave proizvodnjom i prometom eksplozivnih materija i
zapaljivih tečnosti i gasova dužne su da preduzmu sve preventivne i zaštitne
mere kojima se osigurava bezbednost ljudi i imovine i da upoznaju zaposlene
radnike sa načinom rada, opasnostima i zaštitnim merama.

U objektima i na
prostorima koji se koriste za uskladištavanje eksplozivnih materija, zapaljivih
tečnosti i gasova, zabranjeno je držati materije koje su podložne samopaljenju,
kao i eksplozivnih materijala bilo koje vrste za koje nije izdato odobrenje
nadležnog organa uprave.



Član
9.

Upotrebljena ambalaža
u kojoj su držane eksplozivne materije, zapaljive tečnosti i gasovi uskladištava
se u posebnoj prostoriji odnosno prostoru, pod uslovima predviđenim za držanje i
smeštaj eksplozivnih materija, zapaljivih tečnosti i gasova.



Član
10.

Organizacije iz
člana 8. stav 1. ovog zakona dužne su da organizuju i trajno vrše kontrolu nad
sprovođenjem propisanih uslova i mera za proizvodnju i promet eksplozivnih
materija i zapaljivih tečnosti i gasova.



Član
11.

Utovar i istovar
eksplozivnih materija i zapaljivih tečnosti i gasova (utovar, utakanje, pretovar,
pretakanje, istovar, istakanje i druge radnje u vezi sa utovarom ili istovarom)
vrši se po pravilu danju i uz zabranu pristupa nepozvanim licima, a izuzetno i
noću pod uslovom da osvetljenje bude u skladu sa propisanim tehničkim normativima
kojima se uređuje rukovanje ovim materijama.



Član
12.

Odobrenje za izradu
investicionog objekta ili objekta građana ne može se izdati ako se izgradnja
predviđa u zonama koje ugrožavaju objekti u kojima se proizvode ili drže
eksplozivne materije i zapaljive tečnosti i gasovi.



III.
POSEBNE ODREDBE



1.
Eksplozivne materije



Član
13.

Proizvodnjom i
prometom eksplozivnih materija mogu se baviti organizacije udruženog rada koje
su registrovane za vršenje te delatnosti.

Za proizvodnju i
promet eksplozivnih materija mogu se registrovati organizacije udruženog rada
koje od republičkog organa nadležnog za unutrašnje poslove odnosno nadležnog
pokrajinskog organa uprave dobiju odobrenje za vršenje ove delatnosti.

Odobrenje iz stava 2.
ovog člana izdaje se po pribavljenom mišljenju republičkog organa nadležnog za
narodnu odbranu, odnosno nadležnog pokrajinskog organa uprave.

Republički organ
uprave nadležan za unutrašnje poslove odnosno pokrajinski organ uprave nadležan
za unutrašnje poslove u Socijalističkoj Autonomnoj Pokrajini Vojvodini dužan je
da pre izdavanja odobrenja iz stava 2. ovog člana utvrdi da li objekat
organizacije udruženog rada u kome se vrši proizvodnja i promet eksplozivnih
materija ispunjava propisane uslove u pogledu lokacije, tehničke opremljenosti,
zaštitnih mera bezbednosti, mogućnosti smeštaja i stručnosti kadra u skladu sa
odredbama ovog zakona.



Član
14.

Objekti u kojima se
proizvode i drže eksplozivne materije mogu se graditi samo na takvim mestima i
na takav način da se time ne stvara opasnost od požara i eksplozije za ove i
druge objekte.

Objekti iz stava 1.
ovog člana, izgrađuju se u skladu sa prostornim urbanističkim planom, odnosno
odlukom koja taj plan zamenjuje i posebnim uslovima koje utvrđuje republički
organ uprave nadležan za unutrašnje poslove i narodnu odbranu u sporazumu sa
odgovarajućim organima uprave u socijalističkim autonomnim pokrajinama.



Član
15.

Organizacije
udruženog rada koje se bave proizvodnjom eksplozivnih materija dužne su da o
proizvedenim eksplozivnim materijama uredno vode evidenciju koja sadrži:

– podatke o vrsti i
količini proizvedenih eksplozivnih materija,

– naziv i sedište
organizacije udruženog rada kojoj su ove materije prodate,

– naziv organa, broj
i datum rešenja kojim je odobrena nabavka kao i podaci o vrsti, količini i
oznakama pakovanja prodatih eksplozivnih materija,

– podatke o vrsti i
količini eksplozivnih materija upotrebljenih za izvođenje radova za sopstvene
potrebe, osnovne podatke o radovima i vremenu njihovog izvođenja,

– podatke o vrsti i
količini eksplozivnih materija upotrebljenih u cilju ispitivanja kvaliteta i u
slične svrhe i o vremenu ispitivanja.

Evidencija iz stava
1. ovog člana vodi se putem knjige koja mora biti overena od strane opštinskog
organa za unutrašnje poslove, nadležnog po mestu sedišta organizacije udruženog
rada.



Član
16.

Proizvedene
eksplozivne materije mogu se držati u magacinima izgrađenim u krugu ili
magacinima van kruga organizacije koja proizvodi ove materije.

Magacini za smeštaj
eksplozivnih materija moraju da budu na propisanoj udaljenosti od javnih puteva,
železničkih pruga, dalekovoda visokog napona, gasovoda, naftovoda,
industrijskih objekata i naseljenih mesta.



Član
17.

Organizacije
udruženog rada i druge organizacije čija delatnost to zahteva, mogu za uskladištenje
eksplozivnih materija do 500 kilograma koristiti tipizirana prenosna ili
prevozna kontejnerska skladišta koja su izgrađena za skladištenje eksplozivnih
materija.

Кontejnerska
skladišta moraju se graditi i postavljati po odredbama ovog zakona i tehničkim
propisima.



Član
18.

Objekti u kojima se
proizvode ili drže eksplozivne materije moraju biti obezbeđeni stalnom stražom.



Član
19.

Odobrenje za nabavku
eksplozivnih materija izdaje opštinski organ uprave nadležan za unutrašnje
poslove na čijoj je teritoriji sedište organizacije udruženog rada ili druge
organizacije odnosno prebivalište lica kome se odobrenje izdaje ili opštinski
organ uprave nadležan za unutrašnje poslove na čijoj teritoriji će se upotrebiti
eksplozivne materije.



Član
20.

Organizacije udruženog
rada i druge organizacije koje upotrebljavaju eksplozivne materije moraju
ostatke tih neupotrebljenih eksplozivnih materija i neupotrebljivu ambalažu u
kojoj su bile pakovane te materije, uništiti na način koji ne ugrožava život i
zdravlje ljudi, korisne organizme i materijalna dobra.

Organizacije iz
stava 1. ovog člana dužne su da o mestu, vremenu i načinu uništavanja ostataka
neupotrebljenih eksplozivnih materija i neupotrebljivu ambalažu u kojoj su bile
upakovane te eksplozivne materije, obaveste opštinski organ uprave nadležan za
unutrašnje poslove, prema mestu uništavanja.



Član
21.

Lokaciju za izgradnju
magacina i postavljanje tipiziranih prenosnih ili prevoznih kontejnerskih
skladišta za smeštaj eksplozivnih materija, odobrava u skladu sa propisanim
tehničkim normativima:

1. opštinski organ
uprave nadležan za unutrašnje poslove uz saglasnost opštinskog organa uprave
nadležnog za narodnu odbranu, ako se radi o smeštaju eksplozivnih materija u
oblasti prometa do 1.000 kilograma,

2. republički organ
uprave nadležan za unutrašnje poslove uz saglasnost republičkog organa uprave
nadležnog za narodnu odbranu, odnosno odgovarajući nadležni pokrajinski organi
uprave u Socijalističkoj Autonomnoj Pokrajini Vojvodini, ako se radi o smeštaju
eksplozivnih materija iz oblasti prometa preko 1.000 kilograma.

Podnosilac zahteva
za izdavanje odobrenja za lokaciju objekta mora uz zahtev priložiti:

1. situacioni plan
terena na kome se namerava graditi objekat za koji se traži odobrenje mesta, sa
ucrtanim položajem i gabaritima već postojećih objekata overen od nadležnog
organa za urbanizam,

2. tehnički opis
terena prikazanog na situacionom planu,

3. tehnički opis
objekta koji se namerava graditi i

4. popis vrste i
količine eksplozivnih materija koje će se uskladištiti.



Član
22.

Odobrenje za izgradnju
magacina za smeštaj eksplozivnih materija do 1.000 kilograma izdaje opštinski
organ uprave nadležan za poslove građevinarstva uz prethodno pribavljenu
saglasnost na investiciono-tehničku dokumentaciju od opštinskog organa uprave nadležnog za unutrašnje
poslove i opštinskog organa uprave nadležnog za narodnu odbranu.

Odobrenje za izgradnju
magacina za smeštaj eksplozivnih materija preko 1.000 kilograma izdaje
republički organ uprave nadležan za poslove građevinarstva uz prethodno
pribavljenu saglasnost na investiciono-tehničku dokumentaciju od republičkog
organa uprave nadležnog za unutrašnje poslove i republičkog organa uprave
nadležnog za narodnu odbranu a na teritoriji Socijalističke Autonomne Pokrajine
Vojvodine nadležni organi uprave.



Član
23.

Upotrebu magacina za
smeštaj eksplozivnih materija, odobrava organ koji je izdao odobrenje za
izgradnju. Odobrenje se može izdati nakon izvršenog tehničkog pregleda.

U odobrenju o predaji
na upotrebu magacina iz stava 1. ovog člana određuje se koje vrste eksplozivnih
materija i u kojim količinama se mogu smeštati u magacinu.

Кomisiju, koja vrši
tehnički pregled objekta iz stava 1. ovog člana, određuje organ uprave koji je
izdao odobrenje za izgradnju.

U sastav komisije iz
stava 3. ovog člana ulazi predstavnik organa uprave nadležnog za unutrašnje
poslove i organa uprave nadležnog za narodnu odbranu.



Član
24.

Utovar i istovar
eksplozivnih materija van kruga organizacija udruženog rada koje te materije
proizvode, ili drže za svoju redovnu delatnost mogu da se vrše samo na mestima
koja odredi opštinski organ uprave nadležan za unutrašnje poslove.



Član
25.

Prevoz eksplozivnih
materija u unutrašnjem saobraćaju vrši se po prethodno pribavljenom odobrenju.

Odobrenje iz stava 1.
ovog člana izdaje opštinski organ nadležan za unutrašnje poslove sa čije
teritorije se upućuje pošiljka, odnosno u Socijalističkoj Autonomnoj Pokrajini
Vojvodini nadležni organ unutrašnjih poslova.

Ako organ iz stava
2. ovog člana naredi preduzimanje posebnih mera bezbednosti pri prevozu
eksplozivnih materija dužan je da o potrebi preduzimanja posebnih mera
bezbednosti obavesti organe unutrašnjih poslova preko čije teritorije će se
izvršiti prevoz eksplozivnih materija.



2.
Zapaljive tečnosti i gasovi



Član
26.

Uskladištenjem
zapaljivih tečnosti i gasova, u smislu ovog zakona, podrazumeva se svako trajno
i privremeno držanje i smeštaj ovih tečnosti i gasova u objektima, na slobodnom
prostoru, u posudama bez obzira na veličinu i vrstu posuda u kojima se drže.



Član
27.

Zapaljive tečnosti i
gasovi moraju se držati u posudama ili rezervoarima koji odgovaraju propisanim
tehničkim uslovima i standardima u količini i na način određen propisima o
standardima za određenu vrstu zapaljivih tečnosti odnosno gasova.



Član
28.

Objekti za
proizvodnju, preradu i uskladištenje zapaljivih tečnosti i gasova (skladišta,
magacini i rezervoari, naftovodi i gasovodi, stanice za snabdevanje gorivom
motornih vozila), mogu se graditi odnosno postavljati na način kojim se ne
stvara opasnost od požara ili eksplozije za ove i druge objekte.

Lokaciju za izgradnju
objekta iz stava 1. ovog člana odobrava i daje saglasnost na
investiciono-tehničku dokumentaciju:

1. opštinski organ
uprave nadležan za unutrašnje poslove, ako se radi o objektima u kojima se
smeštaju ili proizvode zapaljive tečnosti ukupne zapremine do 500 

m3 i gasovi do
200 

m3,

2. republički organ
uprave nadležan za unutrašnje poslove odnosno na teritoriji Socijalističke
Autonomne Pokrajine Vojvodine nadležni pokrajinski organ uprave, ako se radi o
gasovodima i naftovodima koji prelaze preko teritorije dve ili više opština i o
smeštaju i proizvodnji zapaljivih tečnosti i gasova preko 500 odnosno 200 

m3.



Član
29.

Podnosilac zahteva
za izdavanje odobrenja za lokaciju objekta (skladišta, magacini i rezervoari,
naftovodi i gasovodi, stanice za snabdevanje gorivom motornih vozila) mora uz
zahtev priložiti:

1. situacioni plan
terena na kome namerava graditi objekat za koji traži odobrenje mesta sa
ucrtanim gabaritima već postojećih objekata,

2. tehnički opis
terena prikazanog na situacionom planu,

3. tehnički opis
objekta koji namerava graditi i opis tehnološkog procesa,

4. popis vrsta i
količina zapaljivih tečnosti i gasova koje namerava skladištiti ili vršiti
promet,

5. dokaz da je
izvršeno prilagođavanje objekta potrebama narodne odbrane u skladu sa propisima
iz oblasti narodne odbrane.



Član
30.

Upotrebu objekta iz
člana 28. ovog zakona odobrava organ koji je izdao odobrenje za izgradnju.
Odobrenje se može izdati nakon izvršenog tehničkog pregleda.

U odobrenju za
upotrebu objekta za smeštaj zapaljivih tečnosti i gasova određuje se vrsta i
količina ovih materija.

Кomisiju, koja vrši
tehnički pregled objekta iz stava 1. ovog člana određuje organ uprave koji je
izdao odobrenje za izgradnju.

U sastav komisije iz
stava 3. ovog člana ulazi predstavnik organa uprave nadležnog za unutrašnje
poslove.



IV.
NADZOR



Član
31.

Nadzor nad
sprovođenjem zakona u pogledu prometa i prevoza eksplozivnih materija i
proizvodnje, prometa i prevoza zapaljivih tečnosti i gasova kao i mere
bezbednosti u oblasti prevoza eksplozivnih materija, zapaljivih tečnosti i
gasova vrši nadležni opštinski organ za unutrašnje poslove, ako ovim zakonom
nije drukčije određeno.

Nadzor nad
sprovođenjem zakona u pogledu proizvodnje eksplozivnih materija vrši republički
organ uprave nadležan za unutrašnje poslove odnosno na teritoriji Socijalističke
Autonomne Pokrajine Vojvodine pokrajinski organ uprave nadležan za unutrašnje
poslove.



Član
32.

U vršenju nadzora
nadležni organ unutrašnjih poslova može da:

1. naredi da se
utvrđene nepravilnosti otklone u roku koji on odredi,

2. zabrani dalje
rukovanje eksplozivnim materijama, zapaljivim tečnostima i gasovima, licima koja
nisu stručno osposobljena za rukovanje tim materijama,

3. privremeno
zabrani vršenje pojedine radnje u vezi sa proizvodnjom, prometom ili upotrebom
eksplozivnih materija, zapaljivih tečnosti i gasova, ako u pogledu mesta,
vremena i načina za obavljanje tih delatnosti nisu ispunjeni propisani uslovi,

4. zabrani
organizaciji udruženog rada da se bavi proizvodnjom, prometom ili upotrebom
eksplozivnih materija, zapaljivih tečnosti i gasova, ako utvrdi da su u
organizovanju proizvodnje, prometa ili u načinu korišćenja tih materija učinjeni
teži propusti u pogledu preduzimanja zaštitnih i drugih mera bezbednosti,

5. obustavi izgradnju
i rekonstrukciju magacina ili drugih prostorija za smeštaj eksplozivnih
materija, zapaljivih tečnosti i gasova za čiju lokaciju, izgradnju ili
rekonstrukciju ne postoji saglasnost odnosno odobrenje nadležnog organa – dok se
ne pribavi saglasnost odnosno odobrenje,

6. zabrani
proizvodnja i promet eksplozivnih materija, zapaljivih tečnosti i gasova, čiji
sudovi i druga ambalaža, pakovanje i oznake nisu u skladu sa zakonom – dok se
utvrđeni nedostaci ne otklone,

7. zabrani upotrebu
magacina ili drugih smeštajnih prostorija koje ne ispunjavaju uslove propisane
zakonom i tehničkim normativima,

8. oduzme
eksplozivne materije, zapaljive tečnosti i gasove pojedincu koji te materije
drži ili upotrebljava protivno zakonu,

9. naredi
preduzimanje i drugih propisanih mera u vezi sa proizvodnjom, prometom, rukovanjem
i čuvanjem eksplozivnih materija, zapaljivih tečnosti i gasova.

Žalba protiv rešenja
donetog po stavu 1. ovog člana ne odlaže izvršenje rešenja.

Organ koji je doneo
rešenje, može povodom izjavljene žalbe da odluči da se izvršenje odloži do
donošenja rešenja po žalbi, ako oceni da odlaganje izvršenja ne bi prouzrokovalo
štetne posledice po bezbednost ljudi i imovine.



V.
КAZNENE ODREDBE



Član
33.

Novčanom kaznom 

od 50.000 

do 1.000.000 

dinara*kazniće se za
prekršaj organizacija udruženog rada ili druga organizacija ako:

1. aparate, uređaje
i instalacije ne održava u ispravnom stanju (član 7),

2. se bavi
proizvodnjom eksplozivnih materija bez odobrenja nadležnog organa (član 13),

3. objekte u kojima
se proizvode i drže eksplozivne materije izgradi na mestu i na način suprotan
odredbi člana 14,

4. podigne objekte
na mestu za koje nije dobio odobrenje nadležnog organa (član 28),

5. upotrebi objekte
za proizvodnju, preradu i smeštaj zapaljivih tečnosti i gasova pre izdavanja
odobrenja za upotrebu (član 30. stav 1).

Za prekršaj iz stava
1. ovog člana kazniće se novčanom kaznom 
od 5.000 
do 50.000 
dinara* 
i
odgovorno lice u organizaciji udruženog rada ili drugoj organizaciji.



*Službeni glasnik RS, broj 101/2005



Član
34.

Novčanom kaznom 

od 30.000 

do 500.000 

dinara*kazniće se za
prekršaj organizacija udruženog rada ili druga organizacija koja:

1. postupa suprotno
odredbi člana 8. ovog zakona,

2. upotrebljenu
ambalažu u kojoj su držane eksplozivne materije, zapaljive tečnosti i gasovi
uskladištava suprotno članu 9. ovog zakona,

3. ne organizuje i
ne vrši kontrolu u pogledu uslova i mera za proizvodnju, promet, držanje i
smeštaj eksplozivnih materija, zapaljivih tečnosti i gasova (član 10).

4. postupa sa
eksplozivnim materijama, zapaljivim tečnostima i gasovima suprotno članu 11.
ovog zakona,

5. o proizvedenim
eksplozivnim materijama ne vodi ili neuredno vodi propisanu evidenciju i ako
knjiga nije overena od nadležnog organa (član 15),

6. izgradi magacin
za smeštaj eksplozivnih materija suprotno odredbi člana 16. ovog zakona,

7. u tipiziranom
prenosnom ili prevoznom kontejnerskom skladištu drži veću količinu eksplozivnih
materija od dozvoljene, ili ako isti izgradi i postavi suprotno odredbi člana
17. ovog zakona,

8. objekte u kojima
se proizvode ili drže eksplozivne materije ne obezbedi stalnom stražom (član
18),

9. drži eksplozivne
materije, zapaljive tečnosti i gasove suprotno odobrenju iz članova 23. i 30.
stav 2. ovog zakona,

10. drži zapaljive
tečnosti i gasove suprotno odredbi člana 27. ovog zakona.

Za prekršaj iz stava
1. ovog člana kazniće se novčanom kaznom 
od 3.000 
do 50.000 
dinara*i odgovorno lice u organizaciji udruženog rada ili drugoj organizaciji.



*Službeni glasnik RS, broj 101/2005



Član
35.

Novčanom kaznom 

od 5.000 

do 50.000 

dinara*ili kaznom zatvora
do 30 dana kazniće se za prekršaj pojedinac, ako:

1. drži zapaljive
tečnosti i gasove suprotno odredbi člana 27. ovog zakona,

2. podigne objekat
za smeštaj i držanje zapaljivih tečnosti i gasova na mestu za koje nije dobio
odobrenje nadležnog organa (član 28).



*Službeni glasnik RS, broj 101/2005



VI.
PRELAZNE I ZAVRŠNE ODREDBE



Član
36.

Ovlašćuje se
republički organ uprave nadležan za unutrašnje poslove i republički organ uprave
nadležan za privredu da u sporazumu sa pokrajinskim organom uprave nadležnim za
unutrašnje poslove i pokrajinskim organom uprave nadležnim za privredu u roku od
godinu dana po stupanju na snagu ovog zakona, donese bliže propise o:

1. tehničkoj
opremljenosti objekata u kojima se proizvode eksplozivne materije, zaštitnim
merama bezbednosti i uslovima smeštaja,

2. uslovima,
programu i načinu polaganja ispita za stručno osposobljavanje radnika koji rukuju
eksplozivnim materijama,

3. stručnoj spremi
radnika koji rade na proizvodnji i prometu eksplozivnih materija,

4. držanju i smeštaju
zapaljivih tečnosti i gasova,

5. obrascu knjige za
vođenje evidencije o proizvedenim eksplozivnim materijama.

Do donošenja propisa
iz tačke 4. stav 1. ovog člana, primenjivaće se kao republički propisi:

1. Pravilnik o
izgradnji postrojenja za zapaljive tečnosti i o uskladištenju i pretakanju zapaljivih
tečnosti („Službeni list SFRJ”, broj 20/71),

2. Pravilnik o
smeštaju i držanju ulja za loženje („Službeni list SFRJ”, broj 35/67),

3. Pravilnik o
izgradnji postrojenja za tečni naftni gas i o uskladištenju i pretakanju tečnog
naftnog gasa („Službeni list SFRJ”, broj 24/71),

4. Pravilnik o
izgradnji stanica za snabdevanje gorivom motornih vozila i o uskladištavanju i
pretakanju goriva („Službeni list SFRJ”, broj 24/71).



Član
37.

Odredbe članova 1,
2, 3, 4, 5, 6, 8, 9, 11, 12, 13. stavovi 1. i 2. članova 14, 17, 18, 20, 24,
27, 33. stav 1. tačke 2. i 3. i stav 2, člana 34. stav 1. tačke 1, 2, 4, 7, 8,
i 10. i stavovi 2. i 3. i člana 35. stav 1. tačka 1. primenjivaće se, na
osnovu člana 300. stav 1. tačka 3.* Ustava Socijalističke Republike
Srbije, na celoj teritoriji Socijalističke Republike Srbije.

Odredbe članova 7,
10, 13. stavovi 3. i 4. članova 15, 16, 19, 21, 22, 23, 25, 26, 28, 29, 30, 31,
32, 33. stav 1. tačke 1, 4. i 5, člana 34. stav 1. tačke 3, 5, 6. i 9, člana
35. stav 1. tačka 2. i člana 36. primenjivaće se u smislu člana 301. Ustava
Socijalističke Republike Srbije, na teritoriji Socijalističke Republike Srbije
van teritorija socijalističkih autonomnih pokrajina i na teritoriji
Socijalističke Autonomne Pokrajine Vojvodine.



*Službeni glasnik RS, broj 45/1985



Član
38.

Ovaj zakon stupa na
snagu osmog dana od dana objavljivanja u „Službenom glasniku Socijalističke
Republike Srbije”.





ODREDBE
КOJE NISU UNETE U 
„PREČIŠĆEN TEКST“ ZAКONA





Zakon o izmenama 
Zakona o eksplozivnim
materijama, zapaljivim tečnostima i gasovima: 

„Službeni glasnik
SRS”, broj 45/1985-2238-2238



Član
5.

Odredbe čl. 1–3.
ovog zakona, u odnosu na član 33. stav 1. tač. 1, 4. i 5. član 34. stav 1. tač.
3, 5. 1, 2, 4, 7, 8. i 10. i stav 2. i na član 35. tačka 1. Zakona o eksplozivnim
materijama, zapaljivim tečnostima i gasovima i odredbe člana 4. ovog zakona, na
osnovu člana 300. stav 1. tačka 3. Ustava Socijalističke Republike Srbije
primenjivaće se jedinstveno na celoj teritoriji Republike.

Odredbe čl. 1–3.
ovog zakona u odnosu na član 33. stav 1. tač. 1, 4. i 5. član 34. stav 1. tač.
3, 5, 6. i 9. i na član 35. tačka 2. Zakona o eksplozivnim materijama,
zapaljivim tečnostima i gasovima, na osnovu člana 301. Ustava Socijalističke
Republike Srbije primenjivaće se na teritoriji Socijalističke Republike Srbije,
van teritorija socijalističkih autonomnih pokrajina i na teritoriji
Socijalističke Autonomne Pokrajine Vojvodine.



Član
6.

Ovaj zakon stupa na
snagu osmog dana od dana objavljivanja u „Službenom glasniku Socijalističke
Republike Srbije”.





Zakon o izmenama 
Zakona o eksplozivnim
materijama, zapaljivim tečnostima i gasovima: 

„Službeni glasnik
SRS”, broj 
18/1989-7499-749



Član
4.

Odredbe čl. 1–3.
ovog zakona, u odnosu na član 33. stav 1. tač. 2. i 3. i stav 2, člana 34. stav
1. tač. 1, 2, 4, 7, 8. i 10. i stav 2. i na član 35. tačka 1. Zakona o
eksplozivnim materijama, zapaljivim tečnostima i gasovima, na osnovu Amandmana
HHHIII tačka 4. podtačka 3. na Ustav Socijalističke Republike Srbije
primenjivaće se jedinstveno na celoj teritoriji Republike.

Odredbe čl. 1–3.
ovog zakona u odnosu na član 33. stav 1. tač. 1, 4. i 5. član 34. stav 1. tač.
3, 5, 6. i 9. i na član 35. tačka 2. Zakona o eksplozivnim materijama,
zapaljivim tečnostima i gasovima, na osnovu člana 301. Ustava Socijalističke
Republike Srbije primenjivaće se na teritoriji Socijalističke Republike Srbije,
osim na teritoriji Socijalističke Autonomne Pokrajine Кosovo.



Član
5.

Ovaj zakon stupa na
snagu osmog dana od dana objavljivanja u „Službenom glasniku Socijalističke
Republike Srbije”.



