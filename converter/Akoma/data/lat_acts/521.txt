





ZAКON

o javnim
skijalištima

„Službeni
glasnik RS”, broj 
46
od
2. juna 2006.





I. OSNOVNE ODREDBE



Član 1.

Ovim zakonom propisuju se uslovi za uređenje, održavanje
i opremanje javnog skijališta, pružanje usluga na skijalištu, obeležavanje i
postavljanje signalizacija na skijalištu, korišćenje sredstava prevoza na
skijalištu, bezbednost i red na skijalištu, podučavanje na skijalištu, kao i
druga pitanja koja su od značaja za korišćenje skijališta.



Član 2.

Poslovi iz člana 1. ovog zakona obavljaju se u skladu sa
ovim zakonom i drugim zakonima kojima se uređuje i oblast koja se odnosi na
skijališta.



Član 3.

Pojedini izrazi upotrebljeni u ovom zakonu, ako
drugačije nije određeno, imaju sledeće značenje: 

1) usluge na skijalištu su organizovanje skijanja i
specijalizovanih zimskih sportskih aktivnosti, podučavanje skijanju, iznajmljivanje
i servisiranje opreme za skijanje, prihvat i usluživanje skijaša i drugih
korisnika skijališta; 

2) skijanje je zimska sportska aktivnost rekreativnog
ili takmičarskog karaktera koja se sastoji iz alpskog skijanja, nordijskog
skijanja ili snouborda;

3) specijalizovane zimske sportske aktivnosti su
sankanje, ski-bob, skokovi, moto-sankanje, spuštanje gumama, skijanje u dubokom
snegu, paraglajding, skeleton i druge slične zimske sportske aktivnosti;

4) skijaš je fizičko lice koje se u cilju rekreacije
bavi skijanjem na skijalištu, ili se nalazi na ski-stazi radi skijanja; 


5) ski-staza je uređena i obeležena površina
skijališta, namenjena za skijanje i podučavanje skijanju, koju opslužuje jedna ili
više žičara;

6) ski-poligon je uređena i obeležena površina
skijališta namenjena specijalizovanim zimskim sportskim aktivnostima;

7) ski ruta je obeležena površina za vožnju skijama koju
skijaški centar ne obezbeđuje od neuobičajenih i neočekivanih opasnosti
skijanja;

8) ski-put je put napravljen ili otvoren za vožnju
skijama koji predstavlja deo ski-staze, međusobno povezuje ski-staze ili
povezuje ski-staze sa drugim objektima na skijalištu, ili služi za izvlačenje
(evakuaciju) povređenih skijaša;

9) zaštitna zona ski-staze je prostor širine 1–5 metara
koji se prostire uz ski-stazu;

10) takmičar je fizičko lice aktivno uključeno u
skijaško takmičenje ili trening za takmičenje na stazi ili delu staze određene od
strane skijaškog centra;

11) uobičajena opasnost i rizik skijanja je opasnost
odnosno rizik koji prosečan skijaš, pri potrebnoj pažnji, mora ili može
predvideti da će postojati na vrsti staze koju koristi, pod uslovom da je
poštovao pravila utvrđena ovim zakonom i propise donete na osnovu ovog zakona;

12) alpski rizik je situacija koja sa sobom nosi veliki
rizik za lica na skijalištu (opasnost lavine, odrona kamenja, pada u provaliju,
zatrpavanja snegom koji visi iznad litice, ekstremna zaleđenost staze ili
ključnog dela staze i sl.);

13) neuobičajena i neočekivana opasnost skijanja je opasnost
odnosno rizik koju prosečan skijaš, pri potrebnoj pažnji, nije mogao predvideti
da će postojati na vrsti staze koju koristi, pri datim vremenskim uslovima, pod
uslovom da je poštovao pravila utvrđena ovim zakonom i propise donete na osnovu
ovog zakona;

14) smanjena vidljivost postoji ako zbog nepovoljnih
atmosferskih ili drugih prilika skijaš ne može jasno da uoči druga lica koja se
nalaze na skijalištu na udaljenosti od najmanje 15 metara;

15) skijaška nesreća je nezgoda na stazi u kojoj je
učestvovao najmanje jedan skijaš u pokretu i u kojoj je jedno ili više lica
povređeno ili poginulo ili je izazvana materijalna šteta;

16) žičara je sredstvo visinskog prevoza sa posebnim
saobraćajno-tehničkim osobinama (žičara i uspinjača) namenjeno za prevoz skijaša
na stazu ili sa staze;

17) ski-lift je sredstvo visinskog prevoza za vuču
skijaša po snegu uzbrdo sa vučnim užetom iznad glave skijaša;

18) polazna stanica žičare je mesto sa koga korisnici
žičare otpočinju vožnju;

19) izlazna stanica žičare je prostor koji obuhvata
plato za iskrcavanje sa okretnom stanicom ili povratnom užetnjačom;

20) škola skijanja je pravno lice ili preduzetnik
registrovan za obavljanje poslova podučavanja skijanja i specijalizovanih zimskih
sportskih aktivnosti;

21) instruktor skijanja je fizičko lice koje se bavi
poslovima podučavanja skijanja i specijalizovanih zimskih sportskih aktivnosti i
ima u skladu sa zakonom kojim je uređena oblast sporta, odgovarajuće zvanje
instruktora, učitelja ili trenera skijanja i licencu nadležnog sportskog saveza;

22) učenik skijanja je fizičko lice koje učestvuje kao
polaznik škole skijanja za podučavanje skijanja i specijalizovanih zimskih
sportskih aktivnosti;

23) nadležni sportski savez je republičko udruženje ili
savez organizacija za obavljanje zimskih sportskih aktivnosti i delatnosti koji
je registrovan u skladu sa zakonom kojim se uređuje sport i preko koga se
ostvaruje opšti interes u oblasti sporta.



Član 4.

Javno skijalište je uređena javna površina, pogodna za
organizovanje skijanja i specijalizovanih zimskih sportskih aktivnosti sa
objektima, uređajima i opremom čije je korišćenje odnosno izgradnja od opšteg
interesa.

Javno skijalište se može koristiti za obavljanje
delatnosti i pružanje usluga na skijalištu, pod uslovima jednakim za sve
korisnike u skladu sa ovim zakonom.

Alpsko i nordijsko skijanje, snoubord, kao i podučavanje
skijanju se može obavljati samo na ski-stazama.

Specijalizovane zimske sportske aktivnosti se mogu
obavljati na ski-poligonima koji moraju biti jasno i vidljivo odvojeni od
ski-staza i obeleženi.

Javnim skijalištima, kao i drugim posebno uređenim
površinama, namenjenim za skijanje i specijalizovane zimske sportske aktivnosti
upravlja skijaški centar u skladu sa ovim zakonom.

Odredbe ovog zakona koje se odnose na javno skijalište
shodno se primenjuju i na druge posebno uređene površine, namenjene za skijanje i
specijalizovane zimske sportske aktivnosti, ako ovim zakonom nije drugačije
određeno.

Vlada utvrđuje javna skijališta odnosno prostore
pogodne za uređenje javnih skijališta, koji su od posebnog značaja za razvoj
zimskih sportskih aktivnosti i planinskog turizma u Republici Srbiji, na
predlog ministarstva nadležnog za poslove turizma.

Akt iz stava 7. ovog člana sadrži i procenu
opravdanosti za utvrđivanje javnih skijališta odnosno prostora pogodnih za
uređenje javnih skijališta, nazive i opis skijališta odnosno prostora pogodnih
za uređenje skijališta, površine i granice, podatke o vlasništvu, popis
katastarskih parcela, a za područja veće površine detaljan opis granica sa
kartografskim prikazom odgovarajuće razmere.



Član 5.

Uređenje, opremanje, održavanje, korišćenje i upravljanje
javnim skijalištem (u daljem tekstu: skijalište), kao i upravljanje prostorima
pogodnim za uređenje skijališta, u smislu ovog zakona, smatraju se delatnostima
od opšteg interesa.

Za obavljanje delatnosti iz stava 1. ovog člana skijaški
centar se osniva kao javno preduzeće, u skladu sa zakonom kojim se uređuje
pravni položaj javnih preduzeća i uslovi i način obavljanja delatnosti od opšteg
interesa.

Za uređenje, opremanje, održavanje, korišćenje i upravljanje
drugim posebno uređenim površinama namenjenim za skijanje i specijalizovane
zimske sportske aktivnosti, skijaški centar se osniva kao privredno društvo,
odnosno kao drugi oblik preduzeća ili preduzetnik.



Član 6.

Na odgovornost za štetu prouzrokovanu na skijalištu
primenjuju se opšta pravila o odgovornosti za štetu.

Pravom na naknadu štete prouzrokovane na skijalištu ne
obuhvataju se one štete koje su rezultat uobičajene opasnosti i rizika skijanja.



II. UREĐENJE,
OBELEŽAVANJE, КORIŠĆENJE I BEZBEDNOST NA SКIJALIŠTU



1) Uređenje



Član 7.

Skijalište se sastoji iz jedne ili više ski-staza,
ski-poligona, ski-puteva, ski-ruta, ski-liftova, žičara, infrastrukturne mreže
i objekata, servisnih objekata skijališta, snežne i servisne mehanizacije,
servisnih puteva, sopstvenih energetskih objekata, pristupnih puteva i parkinga
na ulazima u skijalište, objekata za obavljanje delatnosti i dr. 



Član 8.

Skijalište i pristupni putevi do skijališta ne mogu se
graditi na površinama koje su pod uobičajenim snežnim padavinama izložene lavinama.

Skijalište i ski-staze se uređuju u zavisnosti od toga
za koju su rekreativnu ili takmičarsku zimsku sportsku aktivnost namenjene, tako
da su skijaši zaštićeni od neuobičajenih i neočekivanih opasnosti skijanja i
alpskih rizika.

Skijalište mora biti tako uređeno da zadovolji uslove u
pogledu očuvanja i zaštite životne sredine kao i odgovarajuće
sanitarno-higijenske uslove.



Član 9.

Ski-staze na skijalištu moraju biti dovoljno široke,
pregledne, sa odgovarajućim nagibom i visinskom razlikom i pripremljene tako da
na njima nema rupa, vrtača, kamenih kompleksa ili drugih opasnih mesta. 


Opasna mesta na ski-stazi (krivine, ukrštanja staza,
veće strmine, objekti, mesta gde se izvode radovi) moraju biti posebno
obeležena i osigurana ogradama za usmerenja, zaštitnim ogradama ili mrežama,
oblogama protiv udaraca i sličnim sredstvima zaštite, odgovarajuće visine.



Član 10.

Na ski-stazi i zaštitnoj zoni ski-staze nije dozvoljeno
postavljanje reklama i natpisa koji nisu vezani za korišćenje staze.



Član 11.

Izgradnja žičare na prostorima koji su pogodni za
skijanje predstavlja radnju uređenja skijališta, u skladu sa ovim zakonom.



Član 12.

Ski-staza može da se koristi za skijanje samo ako na njoj
postoji odgovarajuća količina snega. 



Član 13.

Skijaški centar obavezan je da utvrdi naziv za svaku
ski-stazu. 



Član 14.

Delta – plan i druga sredstva sportskog vazduhoplovstva
ne smeju poletati i sletati na ski-stazu. 

Ukoliko je u okviru skijališta uređen prostor za
poletanje i sletanje, on mora biti jasno razdvojen od ski-staze, odgovarajuće
signaliziran i obezbeđen od lavina.



Član 15.

Skijalište, odnosno njegove staze namenjene skijaškim
aktivnostima noću moraju imati odgovarajuće osvetljenje, uključujući i neposredne
prilaze, tako da je osigurana bezbednost svih lica koja se nalaze na stazi i njenim
prilazima. 

Skijaški centar obavezan je da obezbedi neprekidno
osvetljenje i za slučaj iznenadnog nestanka električne energije.



Član 16.

U okviru skijališta ili njegovoj neposrednoj blizini
obavezno je uređenje odgovarajućeg mesta za sletanje helikoptera u cilju
obezbeđenja pružanja hitne pomoći.



Član 17.

Ski-staze pripremljene od veštačkog snega uređuju se uz
preduzimanje dodatnih mera osiguranja bezbednosti skijaša, koje odgovaraju
osobinama staza sa veštačkim snegom.



Član 18.

Ski-staza koja je pored rekreativnog namenjena i
takmičarskom skijanju ili samo takmičarskom skijanju uređuje se tako da ispunjava
posebne uslove (visinska razlika, dužina i širina staze, debljina snega,
zaštitne mere, prepariranja staze, markiranje i dr.) utvrđene odgovarajućim
međunarodnim (FIS) i nacionalnim sportskim pravilima.

Takmičarska ski-staza mora za vreme korišćenja u svrhe
rekreativnog skijanja da bude tako uređena da ispunjava opšte uslove utvrđene
ovim zakonom u pogledu markiranja, signalizacije i preduzimanja mera koje
osiguravaju bezbednost skijaša.

Skijalište koje je u skladu sa zakonom utvrđeno kao
sportski objekat od interesa za Republiku ima najmanje jednu ski-stazu uređenu i
homologizovanu, u skladu sa sportskim pravilima, za nacionalna i međunarodna
skijaška takmičenja.



2) Obeležavanje 




Član 19.

Ski-staze se klasifikuju i obeležavaju (markiraju)
prema stepenu težine, u zavisnosti od svojstava područja, odnosno površina
preko kojih se pruža staza. 

Ski-staze se obeležavaju numerisanim oznakama
(štapovima) određenih boja: 

1) laka staza – zelena boja;

2) srednje teška staza – plava boja;

3) teška staza – crvena boja;

4) ekstremno teška staza – crna boja.

Ski-rute i staze za moto sanke se markiraju žutom bojom
nezavisno od stepena težine. 

Oznake moraju biti tako postavljene da su više od snega.

Ne moraju se obeležavati lako pristupačne i blago
nagnute površine koje služe isključivo podučavanju osnovnih oblika vožnje skijama,
pod uslovom da nemaju rizičnih mesta i da su jasno vidljive njihove granice,
odnosno ivice.



Član 20.

Granice skijališta moraju biti označene na ključnim
mestima oznakama koje su vidljive u uslovima normalne vidljivosti.

Označavanje granica skijališta vrši se štapovima
narandžaste boje i tablom na kojoj se nalazi odgovarajući tekst.



Član 21.

Na skijalištu moraju da budu postavljene odgovarajuće
panoramske table i table za orijentaciju.



3) Održavanje



Član 22.

Skijaški centar obavezan je da za sve vreme trajanja ski
sezone, odnosno za sve vreme upotrebe skijališta, kontroliše opšte stanje
skijališta i da ga održava u ispravnom stanju, odnosno u stanju koje omogućava
namensko i bezbedno korišćenje staze.

U vreme kada skijalište nije u upotrebi, skijaški
centar je dužan da se stara o čuvanju skijališta i redovnom održavanju staza i
opreme na skijalištu.

Održavanje ski-staza obuhvata letnje i zimsko održavanje.

Održavanje ski-ruta, takmičarskih staza i
specijalizovanih staza vrši se u zavisnosti od prirode staze, vremenskih uslova
i zimske sportske aktivnosti koja se na njoj odvija.

Skijaški centar je obavezan da održava žičaru i
zaštitno područje oko žičare u stanju koje omogućava bezbedno korišćenje žičare,
u skladu sa zakonom i propisima donetim na osnovu zakona.



Član 23.

Ministar nadležan za poslove turizma, ministar nadležan
za poslove sporta i ministar nadležan za poslove saobraćaja sporazumno bliže
propisuju minimalne tehničke uslove za uređenje, obeležavanje i održavanje
skijališta.



4) Signalizacija



Član 24.

Na skijalištu mora biti postavljena odgovarajuća
signalizacija, tako da se ne može lako ukloniti i da odgovara stvarnim
okolnostima na stazi.



Član 25.

Signalizacija se vrši postavljanjem odgovarajućih znakova
zabrana, obaveza, upozorenja i obaveštenja, dopunskih tabli i svetlosnih signala.

Znaci na skijalištu postavljaju se i održavaju tako da
su vidljivi, da ne ometaju korišćenje ski-staza i da skijaši mogu na vreme da ih
lako uoče i da blagovremeno postupe u skladu sa njihovim značenjem.

Postavljeni znakovi moraju da se uklone, dopune ili
zamene ako njihovo značenje ne odgovara izmenjenim uslovima na skijalištu ili
zahtevima bezbednosti.

Na skijalištu ne smeju da se postavljaju table, svetla,
stubovi ili drugi slični predmeti kojima se zaklanja ili umanjuje vidljivost
postavljenih znakova ili koji svojim oblikom, bojom, izgledom ili mestom
postavljanja podražavaju ili liče na neki znak na skijalištu, ili zaslepljuju
skijaše ili odvraćaju njihovu pažnju u meri koja može biti opasna za bezbednost
skijanja.

Ministar nadležan za poslove turizma, ministar nadležan
za poslove sporta i ministar nadležan za poslove saobraćaja sporazumno bliže
uređuju koji se znakovi postavljaju na skijalištima i na kojim stazama, njihovu
sadržinu, izgled, mesto postavljanja i druga pitanja od značaja za ostvarivanje
funkcija znakova na skijalištima.



5) Neobezbeđene
staze



Član 26.

Na divljim ski-stazama, neobezbeđenim stazama i van
skijaških staza skijaši se skijaju na sopstveni rizik. 

Skijaški centar skijašima na neobezbeđenim stazama
pruža uobičajene informacije o vremenu, snežnim padavinama i opasnostima od
zavejavanja.

U cilju sprečavanja korišćenja divljih ski-staza, skijaški
centar je obavezan da u okviru skijališta postavi odgovarajuća upozorenja i
znake.



6) Sredstva prevoza
na skijalištu



Član 27.

Na ski-stazi, osim službenih motornih vozila, ne može
biti prisutno ni jedno drugo motorno vozilo, osim ako ovim zakonom nije
drugačije određeno. 

Motorne sanke, osim službenih motornih sanki, mogu da
se koriste samo na specijalizovanim stazama i površinama koje su posebno
pripremljene i obeležene za korišćenje motornih sanki. 

Na korišćenje motornih sanki na skijalištu, obaveze
postupanja u slučaju nesreće, mere bezbednosti u pogledu vozača i druga pitanja
koja se tiču korišćenja motornih sanki na skijalištu, primenjuju se propisi koji
se odnose na motocikle i bezbednost saobraćaja na putevima.

Vozač motornih sanki ne sme vozilom da se kreće na
stazi brzinom većom od 40 km na čas, odnosno brzinom većom od brzine dozvoljene
postavljenim znakom za celu stazu ili njen deo.



Član 28.

Mehanizacija za uređenje ski-staze može da se koristi u
vreme kada žičare i ski-liftovi ne rade.

Ukoliko je upotreba mehanizacije za uređenje ski-staze
nužna za vreme rada žičara i ski-liftova, skijaški centar je dužan da preduzme
posebne mere za obezbeđenje sigurnosti skijaša. 

Svako vozilo mehanizacije za uređenje ski-staze koje
radi na pripremanju ski-staze ili se kreće na skijalištu mora da bude obojeno
uočljivom bojom i opremljeno odgovarajućim svetlima.

Svako vozilo mehanizacije za uređenje ski-staze koje se
nalazi zaustavljeno na stazi mora biti označeno odgovarajućim svetlima.



Član 29.

Skijaški centar obavezan je da žičare, ski-liftove i
staze za visinski prevoz, održava i koristi u tehnički ispravnom stanju sa
dovoljnim brojem obučenog osoblja.

Кada je žičara, ski-lift i mehanizacija za uređenje
skijaških staza u upotrebi mora se obezbediti:

1) stalna kontrola rada i tehničke ispravnosti;

2) stalno održavanje i pravilno vršenje eksploatacije;

3) neposredno pružanje pomoći korisnicima, posebno deci
u slučaju očigledne opasnosti ili na zahtev korisnika;

4) dovoljan broj preglednih informacija i uputstava o
ponašanju korisnika na sredstvima visinskog prevoza;

5) stalna koordinacija između stanja na stazama i
upotrebe žičare. 



Član 30.

Pravila koja se primenjuju na žičare i ski-liftove iz
člana 29. ovog zakona primenjuju se i na ski-liftove sa vučnim užetom ispod
glave skijaša kao i ski-liftove za vuču po travi.



Član 31.

Prevoz žičarom je oblik javnog prevoza i obavlja se
prema utvrđenom redu vožnje, koji mora biti uočljivo istaknut na polaznoj i
završnoj stanici.

Skijaški centar obavezan je da skijaše upozori na
odgovarajući način o mogućnosti oduzimanja ski-pasa zbog ponašanja suprotnog ovom
zakonu i pravilima o redu na skijalištu.



Član 32.

Skijaški centar može da prekine rad žičare ili
ski-lifta tek kada odgovorno lice ili redar potvrdi da nijedno lice više ne
koristi žičaru ili ski-lift.



7) Кorišćenje i rad
skijališta



Član 33.

Skijaški centar može da obavlja delatnosti, odnosno
poslove vezane za korišćenje skijališta pod uslovima:

1) da uredi i opremi skijalište u skladu sa ovim
zakonom, tako da je ono bezbedno za korisnike;

2) da obezbedi službu održavanja reda na skijalištu i da
uredi red na skijalištu (pravila o redu na skijalištu);

3) da obezbedi službu spasavanja;

4) da obezbedi pružanje hitne medicinske pomoći na
skijalištu;

5) da obezbedi sistem veza na skijalištu i vezu sa
najbližom zdravstvenom ustanovom i organom unutrašnjih poslova;

6) da obezbedi (dnevno i dugoročno) praćenje vremenske
situacije u području gde se nalazi skijalište (meteorološko bdenje);

7) da zaključi ugovor o osiguranju skijaša i drugih
neposrednih korisnika skijališta od posledica nezgoda na skijalištu;

8) da donese plan rada za ski sezonu;

9) da utvrdi pravila o korišćenju ski-liftova i žičara,
motornih sanki i mehanizacije za uređenje ski-staza.



Član 34.

Skijaški centar mora da obezbedi da skijalište bude
opremljeno:

1) odgovarajućim brojem mašina i uređaja za pripremu i
održavanje staza, srazmerno broju i veličini staza; 

2) razglasnim uređajem takve jačine da se može efikasno
koristiti na skijalištu; 

3) sportskom i drugom opremom potrebnom za korišćenje
skijališta u skladu sa zakonom i propisima donetim na osnovu zakona.



Član 35.

Skijaški centar obavezan je da upiše skijalište u
matičnu evidenciju u skladu sa zakonom kojim je uređena oblast sporta i da vodi
evidencije u skladu sa tim zakonom.



Član 36.

Skijalište može da se koristi za stručno osposobljavanje
i usavršavanje u zimskim sportovima samo od strane organizacija koje ispunjavaju
zakonom propisane uslove.



Član 37.

Skijaški centar obavezan je da obavesti javnost preko
sredstava javnog informisanja o početku korišćenja i završetku korišćenja
skijališta za skijanje u tekućoj skijaškoj sezoni, kao i o svakom prekidu rada
skijališta dužem od tri dana tokom skijaške sezone.



Član 38.

Takmičarsko i rekreativno skijanje, skijaška obuka i
drugi oblici skijaških aktivnosti mogu se vršiti kada vremenski uslovi
omogućavaju bezbedno korišćenje usluga na skijalištu. 

Skijalište može da radi noću ukoliko postoje tehnički i
vremenski uslovi i ako je obezbeđena sigurnost skijaša.



Član 39.

Takmičarsko i rekreativno skijanje, skijaška obuka i
drugi oblici skijaških aktivnosti ne mogu se vršiti na skijalištu: 

1) ako postoji opasnost od lavina; 


2) za vreme snežne vejavice, kiše, magle zbog koje je
smanjena vidljivost i vetra koji ugrožava bezbednost vožnje, prema tipu žičare;

3) kod visokog snega – svežeg koji nije utaban i na
snegu koji je usled naglog topljenja postao suviše mekan, ili ako je staza jako
zaleđena; 

4) ako na stazama nema dovoljno snega; 


5) ako su bezbednosni uređaji i oznake toliko oštećeni
da ne obezbeđuju sigurnost skijaša ili za njega predstavljaju opasnost, kao i za
vreme rada mašina za utabavanje snega;

6) ako ne funkcioniše sistem veza na skijalištu;

7) ako nije osigurana redarska služba, služba spasavanja
i služba pružanja prve pomoći. 



Član 40.

Кada na skijalištu nastupe okolnosti iz člana 39. ovog
zakona skijaški centar je dužan da prekine rad na skijalištu ili delu
skijališta. 

Prekid rada traje sve dok traju okolnosti zbog kojih je
uveden.

Ukoliko se zatvaranje ski-staze vrši u toku dana,
korisnik je obavezan da preduzme kontrolnu vožnju kako bi osigurao da se skijaši
koji se nalaze na stazi udalje iz ugroženog područja.

Skijaški centar obavezan je da objavi na pogodan način
na ulazu u skijalište razloge privremenog prekida, odnosno zabrane korišćenja
skijališta. 



8) Spasilačka služba
i služba prve pomoći



Član 41.

Skijaški centar obezbeđuje spasilačku službu samostalno
ili u saradnji sa odgovarajućom organizacijom koja je obučena za pružanje prve
pomoći povređenom odnosno ugroženom skijašu na ski-stazama i sredstvima i
objektima skijališta.

Na skijalištu mora biti jasno i vidljivo označeno
sedište službe spasavanja. 



Član 42.

Služba spasavanja mora da ima odgovarajući broj
angažovanih spasilaca i biti tako organizovana da je uvek spremna za brzo
dejstvo spasavanja (pružanje prve pomoći i brzog transporta) skijaša koji su
pretrpeli nesreću na stazi ili njenoj zaštićenoj zoni. 



Član 43.

Mere spasavanja preduzimaju se isključivo preko lica
stručno osposobljenih za spasavanje u skladu sa zakonom (spasioci), odgovarajuće
opremljenih i jasno označenih.

Služba spasavanja u svom sastavu obavezno ima obučene
ekipe za spasavanje skijaša sa žičare.

Spasioci moraju imati prednost korišćenja žičara.



Član 44.

Skijaški centar ima pravo na naknadu troškova akcije
spasavanja, osim ako je potreba spasavanja nastala usled propusta u radu
skijaškog centra.



Član 45.

Skijaški centar obrazuje jedinstvenu službu spasavanja
za celo skijalište.

Služba spasavanja deluje u okviru skijališta.

Ukoliko u ski-području u kome se nalazi skijalište ne
funkcioniše gorska služba spasavanja skijaški centar je obavezan da u granicama
ski-područja organizuje spasavanje skijaša kojima je potrebna pomoć iako se
nalaze izvan granica skijališta.

Skijaški centar, u slučaju iz stava 3. ovog člana, ima
pravo na naknadu prouzrokovanih troškova od lica kome je pružena pomoć, osim
ako je potreba za spasavanjem izazvana propustima u radu skijaškog centra.



Član 46.

Služba spasavanja, odnosno spasioci u slučaju nesreće
obavezni su da utvrde identitet lica koja su učestvovala u nesreći i da
obezbede dokaze vezane za prouzrokovanje nesreće, a u slučaju nastanka smrti ili
teške telesne povrede da neodložno obaveste najbliži organ ministarstva
unutrašnjih poslova. 



Član 47.

Oprema i sredstva za spasavanje moraju biti na
skijalištu tako raspoređeni da su dostupni u najkraćem mogućem vremenu i
smešteni u vidno označenom prostoru.

Skijaški centar mora na skijalištu obezbediti
odgovarajuću opremu i prostor za službu spasavanja i privremeno zadržavanje
povređenog ili iznenada obolelog skijaša.

Skijaški centar obavezan je da na skijalištu stalno
održava propisan obim opreme i sredstava za spasavanje u ispravnom stanju.

Skijaški centar obavezan je da postavi na skijalištu
tablu sa opisom tzv. alpskog signala stanja nužde, koji daje skijaš kome je
potrebna pomoć jer se nalazi u opasnosti. 



Član 48.

Skijaški centar obezbeđuje pružanje hitne medicinske
pomoći samostalno ili u saradnji sa odgovarajućom zdravstvenom ustanovom, u
skladu sa zakonom.

Skijaški centar osigurava pružanje hitne medicinske
pomoći angažovanjem odgovarajućeg broja osposobljenih lica, obezbeđenjem
odgovarajućeg prostora za prihvat povređenih i obezbeđenjem odgovarajuće opreme
i sredstava za pružanje hitne medicinske pomoći.

Lica koja su angažovana za pružanje hitne medicinske
pomoći moraju za vreme dežurstva imati na rukavu belu traku sa crvenim krstom i
moraju biti opremljeni komunikacionim uređajima.

Osoblju hitne medicinske pomoći mora biti obezbeđena
prednost u korišćenju žičara, kao i druge prednosti vezane za obavljanje njihove
delatnosti. 



Član 49.

Skijaški centar obavezan je da vodi evidenciju o
nezgodama na skijalištu (identitet unesrećenih, vreme, mesto i okolnosti
nesreće) i da o nastalim slučajevima nezgoda obavesti turističku inspekciju.



Član 50.

Bliže uslove u pogledu prostora, opreme i obeležavanja
službe spasavanja sporazumno propisuju ministar nadležan za poslove turizma i
ministar nadležan za poslove sporta.



9) Bezbednost i red
na skijalištu



Član 51.

Skijaški centar obavezan je da vidno istakne pravila o
redu na skijalištu, cene za korišćenje uređaja, opreme, prostora i usluga na
skijalištu, kao i radno vreme skijališta i žičara i da ih se pridržava u svom
poslovanju. 

Pravilima o redu iz stava 1. ovog člana bliže se
uređuju, u skladu sa zakonom, prava i obaveze skijaša i drugih lica koja
upotrebljavaju skijalište, način održavanja reda na skijalištu, vreme korišćenja
skijališta, radno vreme žičara, pravila o organizovanju sportskih priredbi na
skijalištu, upozorenja na eventualne opasnosti usled vremenskih i snežnih
prilika i druga pitanja utvrđena ovim zakonom koja se odnose na obezbeđenje reda
na skijalištu.



Član 52.

Skijaški centar obavezan je da ima zaposleno lice sa
odgovarajućim sportskim stručnim zvanjem za staranje o bezbednosti i redu na
skijalištu (šef staza).

Šef staza mora da ima položen ispit za redara.

Ski-staze ne mogu početi da se koriste u toku dana
ukoliko šef staza nije to odobrio, na osnovu procene da su ispunjeni svi uslovi
za bezbedno korišćenje staza.



Član 53.

Skijaški centar obavezan je da za vreme rada skijališta
obezbedi redarsku službu koja mora imati odgovarajući broj redara kako bi
efikasno osigurala bezbedno korišćenje skijališta (patrole, dežurna mesta i
dr.), u skladu sa odredbama ovog zakona i pravila o redu na skijalištu.

Redarsku službu može obavljati lice koje ima završenu
srednju školu i položi ispit za redara.

Broj angažovanih redara određuje se prema konkretnim
okolnostima skijališta, a naročito prema očekivanoj učestalosti korišćenja staza
i broja, težine, veličine i preglednosti staza.

Redar je obavezan da za vreme obavljanja redarske službe
nosi odeću i oznake koje ga jasno identifikuju kao redara.

Ministar nadležan za poslove turizma i ministar
nadležan za poslove sporta sporazumno propisuju način i program polaganja ispita
za redara, sticanje ovlašćenja za obavljanje poslova redara, izgled i način
izdavanja legitimacije redara.



Član 54.

Redar u vršenju svojih dužnosti ovlašćen je da: 


1) privremeno obustavi, do konačne odluke šefa staza,
upotrebu skijališta ili nekog njegovog dela na kome održava red, ako postoje
okolnosti u kojima upotreba staze nije dozvoljena; 

2) upozori, odnosno udalji sa skijališta ili njegovog
dela lica koja se ne pridržavaju pravila utvrđenih ovim zakonom i pravila o
redu na skijalištu, koja ne raspolažu ispravnom skijaškom opremom, koja prave
nered na polaznim stanicama žičara ili su pod uticajem alkohola ili droge; 


3) prekine rad žičara ski-liftova dok se ne uspostavi
red na ulaznim ili izlaznim stanicama žičara; 

4) obavesti turističkog inspektora ukoliko se skijaš
ili drugi neposredni korisnik skijališta u korišćenju skijališta ne pridržava
utvrđenog reda na skijalištu; 

5) oduzme, trajno ili privremeno, kartu za vožnju
žičarom skijašu ili drugom licu koje se i pored opomene redara ponaša suprotno
odredbama ovog zakona, vozi na nizbrdici ugroženoj lavinom, ne poštuje znake
zabrana i uputstava, postupa suprotno nalozima službe spasavanja ili ponovljeno
čini povrede utvrđenih pravila ponašanja na skijalištu;

6) uskrati jednu ili više vožnji žičarom licu koje
svojim ponašanjem ugrožava ili može ugroziti bezbednost upotrebe skijališta,
odnosno žičare (pijana lica i lica pod uticajem droge, lica koja se ne
pridržavaju utvrđenih pravila o ponašanju na skijalištu, lica koja sa sobom nose
nedozvoljene predmete i sl.). 

Кada skijaš ili drugo lice na skijalištu postupi
suprotno nalozima redara ili pruži fizički otpor, o tome se bez odlaganja
obaveštava ovlašćeno lice organa unutrašnjih poslova. 



Član 55.

Skijaši su obavezni da se pridržavaju pravila o redu na
skijalištu i uputstava i upozorenja koje im daju redari.

Skijaš je obavezan da: 


1) se na stazi ponaša tako da druge ne ugrožava ili
povređuje;

2) vozi pažljivo i da brzinu i način vožnje prilagodi
svojim znanjima i uslovima staze (okoline) i dela staze, vremenskim i snežnim
prilikama, kao i broju skijaša na stazi;

3) izabere liniju (pravac, smer) vožnje tako da skijaše
koji voze ispred njega ne ugrožava i da je u mogućnosti da blagovremeno izbegne
sudar sa bilo kojom osobom ili objektom ispred sebe;

4) druge skijaše pretiče, bilo levo ili desno, uvek na
takvom rastojanju koje im daje dovoljno prostora za sve njihove pokrete (kretanja);

5) kada želi da se uključi u vožnju na neku stazu ili
kada nakon zaustavljanja na stazi nastavlja vožnju obavezno se uveri, gledanjem
iznad i ispod, da može to da učini bez opasnosti po sebe ili druge;

6) se bez nužde ne zaustavi (obustavi vožnju) na uskim i
nepreglednim delovima staze i da u slučaju pada što je moguće brže oslobodi
prostor;

7) u slučaju kada se penje, odnosno vraća uz stazu ili
kada peške silazi za kretanje koristi isključivo ivicu staze;

8) se uz stazu ne penje peške nego da koristi žičaru;

9) poštuje postavljene oznake i signalizaciju;

10) u slučaju nesreće na stazi pruži drugome pomoć;

11) u slučaju nesreće, nezavisno da li je svedok ili
učesnik, nadležnoj službi skijaškog centra (redarskoj ili spasilačkoj) pruži
svoje identifikacione podatke;

12) poštuje uputstva redara;

13) skija sa ispravnom i odgovarajućom opremom, a
posebno da koristi skije koje su opremljene sredstvom (vezovi i dr.) koje je u
stanju da zaustavi skiju u slučaju da se odvoji od skijaša;

14) ne ostavlja na stazi ili baca na stazu predmete i
materijale koji mogu da ometaju ili ugroze bezbednost drugih skijaša;

15) za skijanje na skijalištu koristi isključivo
markiranu stazu, osim u slučaju opasnosti;

16) ako se skijalište nalazi u zakonom zaštićenom
području poštuje pravila koja je za korišćenje zaštićenog područja utvrdilo, u
skladu sa zakonom, pravno lice koje upravlja zaštićenim područjem;

17) skijanje prilagodi uslovima staze kada su nepovoljne
vremenske prilike povećale stepen težine staze.

Skijaš ne sme: 

1) skijati na skijalištu, odnosno stazi koja je
označena kao zatvorena;

2) uništavati, uklanjati, oštećivati ili na drugi način
ugrožavati postavljene oznake i signalizaciju na skijalištu;

3) na bilo koji način ugrožavati stubove žičara, mašine
za pripremu staze i drugu opremu na stazi;

4) skijati na stazi ukoliko je pod dejstvom alkohola,
droge ili nekog psihoaktivnog leka, odnosno sredstva koje negativno utiče na
njegove sposobnosti;

5) napustiti mesto sudara sa drugim skijašem pre nego
što redarskoj službi korisnika da identifikacione podatke, osim u slučaju kada
je to nužno radi pružanja hitne medicinske pomoći povređenom, u kom slučaju će
se nakon predaje povređenog na medicinsko staranje javiti najbližoj redarskoj
službi skijaškog centra;

6) skijati unazad (natraške);

7) postavljati bilo kakve oznake ili ostavljati bilo
kakve stvari (bez nadzora) na skijalištu bez dozvole skijaškog centra;

8) da se zaustavlja na usponu ili na vučnoj stazi
ski-lifta ako bi zaustavljanje moglo da ugrozi skijaše koji se prevoze.

Snouborderi, trkači i hodači na skijama obavezni su da,
pored mera iz stava 2. ovog člana, preduzmu i druge mere koje odgovaraju
prirodi konkretne zimske sportske aktivnosti, u skladu sa odgovarajućim
međunarodnim sportskim pravilima (FIS pravila).



Član 56.

Skijaš je, u cilju osiguranja bezbednosti, dužan da se
prilikom vožnje žičarom i ski-liftom pridržava sledećih pravila:

1) ne sme da deluje u toku vožnje žičarom na bilo koji
način koji može da utiče na siguran rad i funkcionisanje instalacija žičare;

2) ne sme da menja, premešta, kvari uređaje i materijal
bilo koje vrste koji služi žičari ili ski-liftu;

3) ne sme da se penje na pogonske stanice i linijske
stubove ili da zauzima mesto koje nije namenjeno korisnicima žičare ili
ski-lifta ili da ometa pristup tim mestima;

4) ne sme bez opravdanih razloga da aktivira sigurnosne
uređaje koji su mu pristupačni ili da namerno aktivira sigurnosnu rampu;

5) ne sme da se zakači na praznu vučnu napravu na trasi
ski-lifta, da upotrebi jednu vučnu napravu za dve ili više osoba ili da namerno
otpusti vučnu napravu pre mesta određenog za to ili pre izlazne stanice;

6) ne sme da krivuda duž trase vučenja ski-lifta, da
izlazi iz trase vučenja, da ostaje na trasi vučenja u slučaju pada, da namerno
otpusti i baci vučnu napravu na linijski stub, da seda na vučnu napravu ili da
zaljulja vučnu napravu na izlaznoj stanici;

7) ne sme da se njiše u sedištu žičare, da se vozi bez
spuštenog sigurnosnog rama, da ne upotrebljava naslon za noge, da iskače iz
sedišta duž trase žičare i da ljulja sedište na izlaznoj stanici; 

8) ne sme da trake štapova drži na zglobovima ruku;

9) ne sme da se zadržava na izlaznoj stanici;

10) ne sme da se zaustavlja na usponu, na vučnoj stazi
ski-lifta ili bilo kojoj površini; 

11) ne sme u toku prevoza žičarom ili ski-liftom da
baca ili odstranjuje bilo kakve predmete, osim po nalogu službenog lica
skijaškog centra;

12) ne sme da se ukrca na žičaru koja ima oznaku da je
zatvorena;

13) ne sme da se ponaša suprotno znakovima i uputstvima
postavljenim u skladu sa ovim zakonom ili bilo kojoj usmenoj instrukciji
(uputstvo ili obaveštenje) od strane službenih lica skijaškog centra koje se
odnosi na bezbedno korišćenje žičare;

14) ne sme da se ukrca ili iskrca sa žičare na mestima
koja nisu za to određena i koja nisu pod kontrolom skijaškog centra (izvan
stanica), osim u slučaju prekida vožnje;

15) ne sme da se iskrca sa žičare koja je stala u toku
vožnje bez nadzora službenih lica skijaškog centra;

16) ne sme da koristi žičaru za prevoz ako nema dovoljno
fizičkih sposobnosti ili znanja i veštine za bezbedno korišćenje instalacija
žičare, odnosno usluge prevoza;

17) da se pridržava pravila o ukrcavanju, vožnji i
silasku utvrđenih pravilima o redu na skijalištu.



Član 57.

Pre početka ski-sezone skijaški centar obavezan je da
obavesti nadležni organ unutrašnjih poslova o datumu početka ski-sezone i da
zatraži pomoć za održavanje reda na skijalištu u toku sezone.

Pripadnici organa unutrašnjih poslova, koji održavaju
red na skijalištu, moraju biti obučeni za upotrebu skija i motornih sanki. 


Кada skijaški centar u toku skijaške sezone očekuje
veliki broj skijaša na skijalištu mora pravovremeno obavestiti nadležni organ
unutrašnjih poslova i zatražiti dodatnu pomoć za održavanje reda na skijalištu i
uređenje saobraćajnog prometa za dolazak i odlazak sa skijališta. 



Član 58.

Vođa grupe koji na skijalište dovodi organizovanu grupu
dece ili skijaša početnika dužan je da se stara o njihovom bezbednom skijanju.
Pre početka skijanja vođa grupe mora upozoriti redare na grupu ili početnike
kojima redari moraju posvetiti posebnu pažnju. 

Vođa grupe mora ispunjavati naloge redara i prekinuti
skijanje grupe ili početnika ako njihovo skijanje nije bezbedno. 



10) Organizovanje
sportskih priredbi



Član 59.

Na skijalištu se mogu organizovati sportske priredbe
(takmičenja, uključujući treninge i manifestacije) uz saglasnost skijaškog
centra, pod uslovima i na način utvrđenim ovim zakonom, zakonom kojim se
uređuje oblast sporta, propisima donetim na osnovu ovih zakona i pravila
nadležnog sportskog saveza i međunarodne skijaške federacije (FIS).

Ski-staza može da se koristi za takmičenja i treninge za
takmičenja samo ako je uređena i homologizovana u skladu sa zakonom i
odgovarajućim sportskim pravilima.

Organizator sportske priredbe za vreme sportske
priredbe ima, pored prava i obaveza utvrđenih za sportske priredbe propisima
kojima je uređena oblast sporta i sportskim pravilima nadležnog sportskog
saveza i prava i obaveze koji su ovim zakonom utvrđeni za skijaški centar, ako
sporazumom između skijaškog centra i organizatora nije drugačije utvrđeno.



Član 60.

Na skijalištu odnosno njegovom delu na kome se održava
takmičenje odnosno trening za takmičenje, pristup u toku održavanja takmičenja i
treninga, mogu imati samo takmičari i službena lica organizatora. 

Pristupne staze za gledalište moraju biti uređene, vidno
obeležene i ograđene. 

Organizator priredbe obavezan je da po završetku
priredbe, pre otvaranja skijališta za redovnu upotrebu, ukloni oznake, uređaje,
rekvizite i druge predmete postavljene radi održavanja priredbe.



Član 61.

Skijaški centar obavezan je da omogući korišćenje
skijališta za organizovanje skijaškog takmičenja od interesa za Republiku, koje
je ministarstvo nadležno za poslove sporta, uvrstilo u program međunarodnih
skijaških sportskih takmičenja i da za vreme održavanja takmičenja režim rada skijališta
prilagodi potrebama takmičarskih uslova. 

Кorišćenje skijališta iz stava 1. ovog člana reguliše se
ugovorom između organizatora priredbe i skijaškog centra. 



11) Podučavanje
skijanju



Član 62.

Usluge podučavanja skijanju na skijalištu može da pruža
pravno lice ili preduzetnik (u daljem tekstu: škola skijanja), uz saglasnost
skijaškog centra, koja ispunjava sledeće uslove:

1) da je registrovana za obavljanje delatnosti sportskog
podučavanja; 

2) da ima odgovarajuću poslovnu prostoriju na
skijalištu i odgovarajuće mesto za okupljanje polaznika;

3) da ima zaključen ugovor o osiguranju korisnika usluga
podučavanja od posledica nezgoda;

4) da ima angažovana odgovarajuća lica za neposredno
podučavanje.

Preduzetnik koji sam ispunjava uslove propisane za
instruktora skijanja, može da se bavi neposrednim podučavanjem skijanja i bez
angažovanja drugih lica.

Neposrednim podučavanjem može da se bavi samo instruktor
skijanja sa važećom licencom.

Instruktor skijanja mora da za vreme podučavanja nosi
oznake i odeću koja ga jasno identifikuje kao lice koje podučava skijanju.

Škola skijanja može da se bavi samo onom vrstom
podučavanja i one grupe polaznika koja odgovara sadržini licence koju ima
instruktor skijanja koji je angažovan u školi.



Član 63.

Škola skijanja može da koristi skijalište za podučavanje
skijanju na sledeći način:

1) da upozori redare na ski-stazi na lica koja se
podučavaju na stazi;

2) da svojim učenicima prenese potrebna znanja vezana za
tehniku skijanja i pravila ponašanja na skijalištu;

3) da pre početka kursa testira učenike i razvrsta ih u
homogene grupe prema uzrastu, znanju skijanja i fizičkim sposobnostima; 


4) da pruži hitnu medicinsku pomoć učeniku u slučaju
potrebe;

5) da za vreme podučavanja ima obezbeđen priručni
komplet prve pomoći;

6) da njeni učenici poštuju obaveze vezane za ponašanje
na stazi utvrđene ovim zakonom i pravilima o redu na skijalištu. 



Član 64.

Početni kurs (obuka) škole skijanja može da se obavlja
samo na posebno uređenim, izdvojenim i označenim stazama ili padinama pogodnim
za skijanje.

Škola skijanja može za obuku skijaša privremeno da
postavi ski-lift sa vučnim užetom ispod glave skijaša ili ski-lift za vuču po
travi.



Član 65.

Skijaški centar je obavezan da obezbedi ravnopravne
uslove u pogledu korišćenja skijališta svim školama skijanja koje imaju svoje
sedište u jedinici lokalne samouprave na čijoj teritoriji se nalazi skijalište.

Pravilo iz stava 1. ovog člana ne odnosi se na
ograničenje korišćenja ski-staza od strane škola skijanja, koje skijaški centar
uvede u toku dana radi obezbeđenja sigurnosti skijaša zbog prevelikog broja
skijaša na stazi (popunjen kapacitet staze).

U slučajevima iz stava 2. ovog člana, prednost imaju
škole skijanja koje svoje sedište imaju u jedinici lokalne samouprave na čijoj
teritoriji se nalazi skijalište.



Član 66.

Sportske organizacije, obrazovne ustanove, kao i
državni organi i organizacije mogu da koriste skijalište za podučavanje skijanju
isključivo za svoje članove i korisnike, bez svrhe sticanja dobiti.

Organi i organizacije iz stava 1. ovog člana ne mogu
javno oglašavati i reklamirati podučavanje skijanju.



Član 67.

Instruktor skijanja može da se bavi podučavanjem skijanja
pod uslovom da poseduje odgovarajuće sportsko zvanje i odgovarajuću licencu
nadležnog sportskog saveza, u skladu sa ovim zakonom i zakonom kojim se uređuje
oblast sporta.

Uslove i postupak izdavanja licence instruktorima
skijanja i trajanje izdate licence uređuje nadležni sportski savez.

Nadležni sportski savez može da izda licencu
instruktoru skijanja ukoliko ispunjava uslove utvrđene zakonom i pravilima
saveza.

Instruktor skijanja je obavezan da se stručno usavršava
u skladu sa zakonom i sportskim pravilima nadležnog sportskog saveza.

Ministarstvo nadležno za poslove sporta daje saglasnost
na pravila nadležnog sportskog saveza kojima se uređuju uslovi i postupak
izdavanja licence i stručno usavršavanje instruktora skijanja.

Nadležni sportski savez poslove iz st. 2. i 3. ovog
člana obavlja kao poverene.



Član 68.

Stranac instruktor skijanja može da se na skijalištu
bavi neposrednim podučavanjem skijanju pod uslovom da poseduje važeću licencu
ISIA (Međunarodna asocijacija instruktora skijanja).



III. NADZOR 




Član 69.

Upravni nadzor nad izvršavanjem odredaba ovog zakona i
propisa donetih na osnovu njega, kao i drugih propisa kojima se uređuje
delatnost na skijalištu, vrše ministarstvo nadležno za poslove turizma i
ministarstvo nadležno za poslove sporta. 

Inspekcijski nadzor nad primenom ovog zakona i propisa
donetih na osnovu njega vrši ministarstvo nadležno za poslove turizma preko
turističkih inspektora.

Inspekcijski nadzor nad organizovanjem sportskih
priredbi na skijalištima i izdavanje licenci instruktorima skijanja vrši
ministarstvo nadležno za poslove sporta preko sportskih inspektora.

Inspekcijski nadzor nad primenom ovog zakona i propisa
donetih na osnovu njega vrši i ministarstvo nadležno za poslove saobraćaja u
delu koji se odnosi na sredstva vertikalnog transporta (žičare i ski-liftovi). 


Ministarstvo nadležno za poslove bezbednosti saobraćaja
na putevima vrši kontrolu tehničke ispravnosti i upotrebe motornih sanki i
mehanizacije za uređenje ski-staze. 



Član 70.

U vršenju inspekcijskog nadzora turistički inspektor
ovlašćen je da:

1) kontroliše ispunjenost uslova za obavljanje delatnosti
iz člana 33. ovog zakona;

2) pregleda prostore i prostorije u kojima se obavlja
delatnost i pružaju usluge na skijalištu, ugovore, evidencije, isprave i drugu
dokumentaciju potrebnu za utvrđivanje zakonitosti poslovanja skijaškog centra,
kao i drugih pravnih lica i preduzetnika koji obavljaju delatnost na skijalištu;

3) kontroliše da li skijaši i druga lica koriste skijalište
na propisan način i sa odgovarajućom opremom.

Turistički inspektor ovlašćen je da: 


1) privremeno zabrani korišćenje skijališta ako skijaški
centar ne ispunjava uslove utvrđene ovim zakonom;

2) privremeno zabrani rad skijališta ili dela
skijališta ukoliko nastupe okolnosti iz člana 39. ovog zakona, a skijaški
centar nije prekinuo rad skijališta;

3) privremeno zabrani rad licu koje nije registrovano
za obavljanje delatnosti i pružanje usluga na skijalištu ili obavlja delatnost ili
pruža usluge suprotno odredbama ovog zakona i propisa donetih na osnovu njega;

4) privremeno oduzme evidencije, dokumenta i druga
dokazna sredstva od značaja za utvrđivanje činjeničnog stanja i privremeno oduzme
predmete i sredstva čija upotreba nije dozvoljena u okviru sporta, kao i
predmete i sredstva kojima se vrše nedozvoljene radnje; 

5) podnese prijavu nadležnom organu za učinjeno krivično
delo i podnese zahtev za pokretanje prekršajnog postupka;

6) preduzme druge mere i radnje za koje je ovlašćen
zakonom.

Inspektor će rešenjem utvrditi vreme trajanja privremene
zabrane obavljanja delatnosti, kao i rok u kome su lica koja obavljaju delatnosti
i pružaju usluge utvrđene ovim zakonom, dužna da otklone nedostatke zbog kojih
je mera izrečena.

Protiv rešenja inspektora može se izjaviti žalba ministru
nadležnom za poslove turizma, u roku od osam dana od dana prijema rešenja.

Žalba izjavljena na rešenje iz stava 4. ovog člana ne
odlaže njegovo izvršenje. 



Član 71.

U vršenju inspekcijskog nadzora nad organizovanjem
skijaških sportskih priredbi i izdavanjem licenci instruktorima skijanja,
sportski inspektor je ovlašćen da naloži otklanjanje utvrđenih nepravilnosti i
nedostataka u određenom roku i da zabrani održavanje sportske priredbe na
skijalištu ako nije obezbeđeno njeno nesmetano i bezbedno održavanje.

Protiv rešenja sportskog inspektora iz stava 1. ovog
člana može se izjaviti žalba ministru nadležnom za poslove sporta, u roku od
tri dana od dana prijema rešenja.

Žalba izjavljena na rešenje iz stava 2. ovog člana ne
odlaže njegovo izvršenje.



IV. КAZNENE ODREDBE



Član 72.

Novčanom kaznom od 50.000 do 350.000 dinara kazniće se
za prekršaj pravno lice ako:

1) ne učini skijalište dostupno svim korisnicima pod
istim uslovima (član 4. stav 2);

2) ne kontroliše opšte stanje skijališta i ne održava ga
u ispravnom stanju, odnosno u stanju koje omogućava namensko i bezbedno korišćenje
staza (član 22. stav 1);

3) ne održava žičaru i zaštitno područje oko žičare u
stanju koje omogućava bezbedno korišćenje žičare (član 22. stav 5);

4) ne uredi i opremi skijalište tako da je bezbedno za korisnike
(član 33. stav 1. tačka 1);

5) na skijalištu ne obezbedi redarsku službu, službu
spasavanja i službu hitne medicinske pomoći (član 33. tač. 2) do 4);

6) koristi skijalište suprotno članu 39. ovog zakona;

7) ne prekine rad skijališta ili njegovog dela, kada
nastupe okolnosti iz člana 40. ovog zakona;

8) ne omogući korišćenje skijališta za organizovanje
skijaškog takmičenja (član 61);

9) koristi skijalište iako je privremeno zabranjeno
korišćenje (član 70. stav 2. tač. 1) i 2);

10) održava sportsku priredbu i pored zabrane (član
71).

Za prekršaj iz stava 1. ovog člana kazniće se i
odgovorno lice u pravnom licu novčanom kaznom od 10.000 do 30.000 dinara.



Član 73.

Novčanom kaznom od 20.000 do 200.000 dinara kazniće se
za prekršaj pravno lice ako:

1) dozvoli upražnjavanje specijalizovanih zimskih
sportskih aktivnosti izvan ski-poligona (član 4. stav 4);

2) odstupi od propisanih uslova za uređenje ski-staza
(član 8); 

3) posebno ne obeleži i ne osigura opasna mesta na
ski-stazi (član 9. stav 2);

4) ne klasifikuje i ne obeleži staze prema stepenu
težine (član 19);

5) dozvoli upotrebu motornih sanki na ski-stazi (član
27. stav 2); 

6) nema obezbeđen sistem veza na skijalištu i vezu sa
najbližom zdravstvenom ustanovom i organom unutrašnjih poslova (član 33. tačka
5);

7) na ulazu u skijalište ne objavi na pogodan način
razloge privremenog prekida odnosno zabrane korišćenja skijališta (član 40. stav
4).

Za prekršaj iz stava 1. ovog člana kazniće se odgovorno
lice u pravnom licu novčanom kaznom od 5.000 do 20.000 dinara.



Član 74.

Novčanom kaznom od 10.000 do 100.000 dinara kazniće se
za prekršaj pravno lice ako:

1) upotrebljava mehanizaciju za uređenje ski-staze za
vreme rada žičara i ski-liftova, a ne preduzme posebne mere za obezbeđenje
sigurnosti skijaša (član 28. st. 1. i 2); 

2) ne propiše pravila o redu na skijalištu (član 33.
tačka 2);

3) ne pridržava se utvrđenog plana rada za ski-sezonu
(član 33. tačka 8); 

4) ne rasporedi opremu i sredstva za spasavanje tako da
su dostupna u najkraćem mogućem vremenu i ne smesti ih u vidno označenom
prostoru (član 47. stav 1);

5) ne obezbedi na skijalištu odgovarajuću opremu i
prostor za službu spasavanja i zadržavanje povređenog ili iznenada obolelog
skijaša (član 47. stav 2).

Za prekršaj iz stava 1. ovog člana kazniće se i
odgovorno lice u pravnom licu novčanom kaznom od 3.000 do 15.000 dinara. 




Član 75.

Novčanom kaznom od 10.000 do 70.000 dinara kazniće se
za prekršaj pravno lice ako:

1) ne označi granice skijališta na ključnim mestima
oznakama koje su vidljive u uslovima normalne vidljivosti (član 20. stav 1);

2) vozila mehanizacije za uređenje ski-staza ne oboji
uočljivom bojom i ne opremi odgovarajućim svetlima (član 28. stav 3 );

3) ne pruži neposrednu pomoć korisnicima, posebno deci,
u slučaju očigledne opasnosti ili na zahtev korisnika (član 29. stav 2. tačka
3);

4) prekine rad žičara i ski-liftova u trenutku kada
jedno ili više lica koristi žičaru ili ski-lift (član 32);

5) ne obezbedi praćenje vremenske situacije u području
gde se nalaze skijališta (član 33. tačka 6); 

6) dužim prekidima rada skijališta ne obavesti javnost
putem sredstava javnog informisanja (član 37);

7) dozvoli rad skijališta noću, a za to ne postoje
tehnički i vremenski uslovi i nije obezbeđena sigurnost skijaša (član 38. stav
2);

8) vidno i jasno ne označi sedište službe spasavanja
(član 41. stav 2);

9) ne istakne pravila o redu, radno vreme skijališta i
žičara, cene za korišćenje uređaja, opreme, prostora i usluga na skijalištu i ne
pridržava ih se u poslovanju (član 51. stav 1);

10) odredi za šefa staza lice koje ne ispunjava uslove
iz člana 52. st. 1. i 2. ovog zakona;

11) redarsku službu obavlja lice koje ne ispunjava uslove
iz člana 53. stav 2. ovog zakona;

12) ne obavesti nadležne organe o tačnom početku
ski-sezone (član 57. stav 1);

13) organizuje sportsku priredbu na skijalištu suprotno
odredbama člana 59. ovog zakona;

14) dozvoli pristup delu skijališta na kome se održava
takmičenje licu koje nije takmičar ili službeno lice organizatora (član 60. stav
1);

15) organizator priredbe ne ukloni oznake, uređaje,
rekvizite i druge predmete postavljene radi održavanja priredbe (član 60. stav
3);

16) pruža usluge podučavanja skijanju suprotno članu 62.
ovog zakona; 

17) početni kurs škole skijanja obavlja suprotno članu
64. stav 1. ovog zakona;

18) izda licencu instruktoru skijanja iako nisu ispunjeni
propisani uslovi (član 67. stav 3).

Za prekršaj iz stava 1. tačka 17) ovog člana kazniće se
i preduzetnik novčanom kaznom od 5.000 do 50.000 dinara.

Za prekršaj iz stava 1. ovog člana kazniće se i
odgovorno lice u pravnom licu novčanom kaznom od 1.000 do 10.000 dinara. 




Član 76.

Novčanom kaznom od 5.000 do 50.000 dinara kazniće se za
prekršaj fizičko lice:

1) ako koristi motorne sanke suprotno članu 27. stav 4.
ovog zakona; 

2) šef staza koji suprotno članu 52. stav 3. ovog
zakona odobri korišćenje staze iako nisu ispunjeni svi uslovi za njeno bezbedno
korišćenje;

3) ako ne postupi po nalozima redara (član 54. stav 1);

4) skijaš ako vožnjom teže ugrozi bezbednost na
ski-stazi (član 55. stav 2. tačka 2);

5) skijaš ako uništi, ukloni ili ošteti oznake ili
signalizaciju na skijalištu (član 55. stav 3. tačka 2).



Član 77.

Novčanom kaznom na licu mesta u iznosu od 3.000 dinara
kazniće se za prekršaj fizičko lice ako:

1) koristi motorne sanke suprotno članu 27. st. 2. i 4.
ovog zakona;

2) kao vođa grupe dece ili skijaša početnika ne upozori
redara na grupu ili ne ispuni naloge redara iz člana 58. ovog zakona;

3) radi kao instruktor skijanja, a nema licencu
nadležnog sportskog saveza (član 62. stav 2);

4) ne poseduje važeću licencu ISIA (član 68).



Član 78.

Novčanom kaznom na licu mesta u iznosu od 2.000 dinara
kazniće se za prekršaj fizičko lice ako:

1) za vreme obavljanja redarske službe ne nosi odeću i
oznake koje ga jasno identifikuju kao redara (član 53. stav 4);

2) ponaša se suprotno odredbama čl. 55. i 56. ovog
zakona; 

3) kao instruktor skijanja za vreme podučavanja ne nosi
oznake i odeću koja ga jasno identifikuje kao lice koje podučava skijanju (član
62. stav 3). 



V. PRELAZNE I
ZAVRŠNE ODREDBE



Član 79.

Propisi koji se donose na osnovu ovlašćenja iz člana 23,
člana 25. stav 5, člana 50. i člana 53. stav 5. ovog zakona biće doneti u roku
od šest meseci od dana stupanja na snagu ovog zakona. 



Član 80.

Preduzeća i druga pravna lica uskladiće svoje poslovanje
sa odredbama ovog zakona u roku od šest meseci od dana njegovog stupanja na
snagu. 



Član 81.

Skijaški centar je dužan da obezbedi da zaposlena,
odnosno angažovana lica na poslovima šefa staza i redara ispune uslove utvrđene
ovim zakonom, najkasnije do 30. novembra 2006. godine.



Član 82.

Ovaj
zakon stupa na snagu osmog dana od dana objavljivanja u „Službenom glasniku
Republike Srbije”.

