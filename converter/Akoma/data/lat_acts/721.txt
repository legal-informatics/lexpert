




Redakcijski prečišćen tekst

ZAКON
o supstancama koje se koriste u nedozvoljenoj proizvodnji opojnih droga i 
psihotropnih supstanci
„Službeni glasnik RS”, br. 107 od 2. decembra 2005, 25 od 3. aprila 2019.
I. OSNOVNE ODREDBE
Član 1.
Ovim zakonom uređuju se uslovi za proizvodnju i promet na veliko supstanci koje 
se koriste u nedozvoljenoj proizvodnji opojnih droga i psihotropnih supstanci (u 
daljem tekstu: prekursori), nadzor u ovoj oblasti radi sprečavanja njihove 
zloupotrebe ili korišćenja u nedozvoljene svrhe, kao i druga pitanja od značaja za 
ovu oblast.
Član 2.
Izrazi upotrebljeni u ovom zakonu imaju sledeće značenje:
1) prekursor je supstanca utvrđena Spiskom prekursora, kao i smeša supstanci ili 
prirodni proizvod koji sadrži prekursor, a koji se koriste za nedozvoljenu 
proizvodnju opojnih droga i psihotropnih supstanci
;1a) smeša je 
mešavina ili rastvor dve ili više supstanci;
1b) prirodni proizvod je 
supstanca koja se kao takva nalazi u prirodi neprerađena ili prerađena isključivo 
ručnim, mehaničkim ili gravitacionim putem, rastvaranjem u vodi, flotacijom, 
ekstrakcijom pomoću vode, destilacijom vodenom parom ili uparavanjem vode, ili 
izdvojena iz vazduha na bilo koji način;

2) supstanca van Spiska prekursora jeste svaka supstanca koja može da se 
upotrebi za nedozvoljenu proizvodnju opojnih droga i psihotropnih supstanci, a 
nije utvrđena Spiskom prekursora;
3) proizvodnja prekursora je njihovo dobijanje sintezom ili izolovanjem iz prirodne 
ili sintetičke smeše supstanci, njihova modifikacija, prečišćavanje, prerada, 
pakovanje i mešanje radi dobijanja poluproizvoda ili gotovih proizvoda korišćenjem 
hemijskih, fizičkih i bioloških procesa, a obavlja je pravno lice;
4) promet prekursora je promet prekursora na veliko (u daljem tekstu: promet) 
koji obuhvata: uvoz, izvoz, tranzit, prevoz, skladištenje, isporuku, prodaju, 
kupovinu, posredovanje pri kupovini ili prodaji prekursora, kao i svako rukovanje 
prekursorima, a koji obavlja pravno lice uz novčanu naknadu ili bez plaćanja, 
odnosno bez naplate protivvrednosti;
5) tranzit prekursora je prevoz prekursora preko teritorije Republike Srbije, 
bez pretovara, istovara ili zamene pošiljke od ulaska na teritoriju do izlaska sa 
teritorije Republike Srbije koji se vrši u skladu 
sa propisima kojima se uređuju carinski postupak i transport opasnih materija;
6) prevoz prekursora je prenošenje prekursora sa jednog mesta na drugo u 
Republici Srbiji, bez pretovara, istovara ili zamene pošiljke do krajnjeg mesta 
prevoza prekursora u Republici Srbiji, a koje obavlja prevoznik;
7) broj iz Međunarodnog registra hemikalija (u daljem tekstu: CAS broj) označava 
broj pod kojim se hemikalija vodi u međunarodnim zbirkama podataka o 
hemikalijama;
8) Međunarodni biro za kontrolu opojnih droga (INCB) jeste organ osnovan 
Jedinstvenom konvencijom o opojnim drogama iz 1961. godine (izmenjenom 
protokolom 
iz 1972. godine), nadležan za kontrolu sprovođenja konvencija iz oblasti opojnih 
droga i psihotropnih supstanci, i to: Jedinstvene konvencije o opojnim drogama 
(1961), 
Кonvencije o psihotropnim supstancama (1971) i 
Кonvencije Ujedinjenih 
nacija protiv nezakonitog prometa opojnih droga i psihotropnih supstanci (1988);
9) Obaveštenje pre izvoza (Pre Export 
Notification-PEN online) je razmena informacija nadležnih organa države 
izvoznika i države uvoznika o verodostojnosti uvozne dozvole elektronskim ili 
drugim putem;
10) Crvena lista (Red 
List) je spisak prekursora predviđen Кonvencijom Ujedinjenih nacija protiv 
nezakonitog prometa opojnih droga i psihotropnih supstanci (1988), usvojen od 
strane nadležnog organa Ujedinjenih nacija (INCB).

*Službeni glasnik RS, broj 25/2019
Član 3.
U izvršavanju poslova iz nadležnosti ministarstva nadležnog za poslove zdravlja (u 
daljem tekstu: Ministarstvo) propisanih ovim zakonom, primenjuju se odredbe zakona 
kojim se uređuje opšti upravni postupak, ako ovim zakonom nije drugačije 
određeno.
II. КLASIFIКACIJA PREКURSORA
Član 4.
Prekursori se klasifikuju u prvu, drugu, treću i 
četvrtu.
Prvu kategoriju čine prekursori koji se koriste kao osnovna i najvažnija 
sirovina u proizvodnji opojnih droga i psihotropnih supstanci.
Drugu kategoriju čine prekursori koji se koriste kao pomoćne sirovine u 
proizvodnji opojnih droga i psihotropnih supstanci i 
razvrstavaju se u IIa i IIb potkategoriju.
Treću kategoriju čine prekursori koji se koriste kao pomoćne sirovine u 
proizvodnji opojnih droga i psihotropnih supstanci, a koji se u tom procesu mogu 
zameniti i drugim odgovarajućim sirovinama.
Četvrtu kategoriju prekursora čine lekovi koji se 
upotrebljavaju u humanoj i veterinarskoj medicini koji sadrže efedrin ili soli 
efedrina, pseudoefedrin ili soli pseudoefedrina, odnosno norefedrin ili soli 
norefedrina.
Ministar nadležan za poslove zdravlja (u daljem tekstu: ministar), na predlog 
Кomisije za prekursore, utvrđuje Spisak prekursora, koji sadrži i njihovu 
klasifikaciju u kategorije prekursora .
Spisak prekursora utvrđuje se u skladu sa konvencijama Ujedinjenih nacija koje 
uređuju oblast opojnih droga i psihotropnih supstanci, kao i sa propisima 
Evropske unije koji se odnose na ovu oblast.
Spisak prekursora objavljuje se u „Službenom glasniku Republike Srbije”.
*Službeni glasnik RS, broj 25/2019
Кomisija za prekursore
Član 5.
Vlada obrazuje Кomisiju za prekursore (u daljem tekstu: Кomisija) i imenuje 
njene članove iz reda istaknutih stručnjaka za oblast hemije, farmacije i 
medicine, odnosno stručnjaka u primeni prekursora, opojnih droga i psihotropnih 
supstanci, kao i od predstavnika Ministarstva, ministarstva nadležnog za poslove 
zaštite životne sredine, ministarstva nadležnog za poslove veterine, 
ministarstva nadležnog za unutrašnje poslove i organa nadležnog za carinske 
poslove.
Кomisija je stručno telo koje obavlja sledeće poslove:
1) predlaže ministru Spisak prekursora;
2) prati upotrebu supstanci van Spiska prekursora i, radi sprečavanja 
zloupotreba, predlaže ministru njihovu klasifikaciju u skladu sa članom 4. ovog 
zakona, kao i stavljanje tih supstanci na Spisak prekursora;
3) daje stručna mišljenja pravnim licima koja obavljaju delatnost u hemijskoj, 
odnosno farmaceutskoj industriji sastavlja i ažurira 
smernice u skladu sa propisima Evropske unije, o načinu i postupku prepoznavanja sumnjive 
upotrebe prekursora sa Spiska prekursora, kao i supstanci van Spiska prekursora 
i izveštava Ministarstvo o uočenim zloupotrebama u ovoj oblasti;
4) sarađuje sa pravnim licima koja obavljaju delatnost u hemijskoj, odnosno 
farmaceutskoj industriji, kao i sa nadležnim državnim organima u rešavanju 
uočenih problema vezanih za proizvodnju, odnosno promet prekursora, kao i 
supstanci van Spiska prekursora, odnosno daje im potrebne stručne informacije;
5) obavlja i druge stručne poslove u vezi sa proizvodnjom, odnosno prometom 
prekursora, po nalogu ministra.
Na zahtev Ministarstva, članovi Кomisije – predstavnici ministarstva nadležnog 
za unutrašnje poslove i organa nadležnog za carinske poslove daju mišljenje 
Ministarstvu o izdavanju dozvole podnosiocima zahteva za proizvodnju, promet, 
uvoz ili izvoz prekursora prve kategorije.
Кomisija se imenuje na period od četiri godine.
Кomisija donosi poslovnik o svom radu.
Sredstva za rad Кomisije obezbeđuju se u budžetu Republike Srbije. 

*Službeni glasnik RS, broj 25/2019
III. USLOVI ZA PROIZVODNJU I PROMET PREКURSORA
Dozvola za proizvodnju, odnosno promet prekursora
Član 6.
Proizvodnju, odnosno promet prekursora prve, druge ili treće kategorije može 
obavljati pravno lice kome je Ministarstvo izdalo dozvolu za obavljanje proizvodnje, 
odnosno dozvolu za obavljanje prometa prekursora prve, druge ili treće kategorije.
Za dobijanje dozvole iz stava 1. ovog člana pravno lice podnosi zahtev 
Ministarstvu.
Sadržaj zahteva iz stava 2. ovog člana propisuje ministar.
Pravno lice iz stava 2. ovog člana za izdavanje dozvole za proizvodnju, odnosno 
promet prekursora prve, druge ili treće kategorije plaća republičku 
administrativnu taksu, u skladu sa zakonom.
Pravno lice koje je dobilo dozvolu za proizvodnju prekursora prve, druge ili 
treće kategorije može obavljati i promet tih prekursora na osnovu dobijene 
dozvole za proizvodnju prekursora prve, druge ili treće kategorije.
Zabranjen je promet na malo prekursora prve i druge kategorije.
Dozvoljen je promet na malo prekursora treće 
kategorije u skladu sa propisima kojima se uređuje oblast hemikalija, biocidnih 
proizvoda i predmeta opšte upotrebe.
Pravno lice koje je 
dobilo dozvolu Ministarstva, odnosno ministarstva nadležnog za poslove veterine, 
za proizvodnju, odnosno promet na veliko lekova u skladu sa propisima kojima se 
uređuje oblast lekova, može na osnovu te dozvole da vrši proizvodnju, odnosno 
promet na veliko prekursora četvrte kategorije.
Dozvoljen je promet na 
malo prekursora četvrte kategorije u skladu sa propisima kojima se uređuje 
oblast lekova, zdravstvene zaštite ljudi i zdravstvene zaštite životinja.
Spisak pravnih lica 
kojima je izdata dozvola za proizvodnju, odnosno promet prekursora objavljuje se u 
„Službenom glasniku Republike Srbije.
*Službeni glasnik RS, broj 
25/2019

Član 7.
Ministarstvo izdaje dozvolu za proizvodnju, odnosno promet prekursora prve, druge 
ili treće kategorije pravnom licu koje ispunjava sledeće uslove:
1) ima rešenje o upisu u registar koji vodi Agencija 
za privredne registre Srbije;
2) za proizvodnju, odnosno promet prekursora prve kategorije ispunjava posebne 
uslove propisane u skladu sa ovim zakonom;
3) ima u stalnom radnom odnosu sa punim radnim 
vremenom na neodređeno vreme lice odgovorno za proizvodnju, odnosno promet 
prekursora prve, druge ili treće kategorije, sa završenim fakultetom hemijske, 
fizičkohemijske, biohemijske, tehnološke ili farmaceutske struke;
4) da mu nije izrečena pravnosnažna presuda za privredni prestup za delo iz 
oblasti psihoaktivnih kontrolisanih supstanci, odnosno prekursora;
5) da protiv odgovornog lica u pravnom licu, odnosno protiv lica odgovornog za 
proizvodnju, odnosno promet prekursora prve, druge ili treće kategorije iz tačke 
3) ovog stava, nije pokrenut krivični postupak, 
odnosno da nije doneta pravnosnažna presuda za krivično delo iz oblasti 
psihoaktivnih kontrolisanih supstanci, prekursora i organizovanog kriminala.
Posebne uslove iz stava 1. tačka 2) ovog člana propisuje ministar.
*Službeni glasnik RS, broj 25/2019

Član 8.
Pravno lice iz člana 6. stav 1. ovog zakona dužno je da dostavi Ministarstvu ime, 
adresu, kao i druge podatke o licu odgovornom za proizvodnju, odnosno promet 
prekursora prve, druge ili treće kategorije, iz člana 7. stav 1. tačka 3) ovog 
zakona, uz zahtev za dobijanje dozvole za obavljanje proizvodnje, odnosno prometa iz 
člana 6. stav 2. ovog zakona.
Pravno lice dužno je da bez odlaganja obaveštava Ministarstvo o svim promenama 
koje se odnose na odgovorno lice iz stava 1. ovog člana.
Lice odgovorno za proizvodnju, odnosno promet prekursora iz stava 1. ovog člana 
odgovorno je za celokupni proces proizvodnje, prometa i rukovanja prekursorima u 
pravnom licu, za vođenje evidencija o proizvodnji, odnosno prometu prekursora, kao 
i za organizaciju procesa proizvodnje, odnosno prometa prekursora kojom se 
onemogućava zloupotreba u proizvodnji, odnosno prometu prekursora.
Lice odgovorno za proizvodnju, odnosno promet prekursora iz stava 1. ovog člana 
dužno je da obaveštava nadležne organe u pravnom licu o svim podacima bitnim za 
proizvodnju, promet, uvoz, izvoz i prevoz prekursora, odnosno dužno je da ih bez 
odlaganja obavesti o uočenim zloupotrebama u proizvodnji, odnosno u prometu 
prekursora, o neuobičajenim porudžbinama, krađi prekursora ili drugim 
nedozvoljenim aktivnostima u vezi sa proizvodnjom, odnosno prometom prekursora.
Pravno lice koje vrši proizvodnju, odnosno promet na veliko prekursora četvrte 
kategorije iz člana 6. stav 8. ovog zakona, dužno je da Ministarstvu dostavi 
podatke o licu odgovornom za proizvodnju, odnosno promet na veliko prekursora 
četvrte kategorije.
*Službeni glasnik RS, broj 25/2019

Član 9.
Ministarstvo izdaje dozvolu pravnom licu za proizvodnju, odnosno promet određenog 
prekursora prve, druge ili treće kategorije sa Spiska prekursora u roku od
60, 
dana od dana prijema potpune dokumentacije koja je propisana ovim zakonom i 
propisima donetim za sprovođenje ovog zakona odnosno 
u roku od 30 dana ako se radi o zahtevu za izmenu ili obnovu dozvole.
Dozvola iz stava 1. ovog člana izdaje se na tri 
godine i sadrži sledeće 
podatke: 
1) naziv proizvođača, odnosno pravnog lica koje vrši promet prekursora;
2) mesto proizvodnje, odnosno sedište pravnog lica koje vrši promet prekursora;
3) naziv prekursora koji se proizvode, odnosno čiji se promet vrši; 
4) druge podatke od značaja za izdavanje dozvole.
Dozvola iz stava 1. ovog člana ne može se preneti 
na drugo pravno lice.
Ministar o zahtevu za 
izdavanje dozvole iz stava 1. ovog člana, odlučuje rešenjem koje je konačno u 
upravnom postupku.
Protiv rešenja iz stava 4. ovog člana može se pokrenuti 
upravni spor.
Ministar propisuje 
obrazac i sadržinu zahteva za izdavanje, izmenu ili obnovu dozvole iz stava 1. 
ovog člana.

*Službeni glasnik RS, broj 25/2019
Izdavanje dozvole za upotrebu prekursora prve i druge kategorije
Član 10.
Pravno lice koje obavlja naučnoistraživačku delatnost u skladu sa propisima 
kojima se uređuje naučnoistraživačka delatnost, vojne ustanove, odnosno vojni 
instituti koji obavljaju naučnoistraživačku delatnost u skladu sa posebnim 
propisima, pravna lica koja izrađuju galenske, odnosno magistralne lekove, mogu 
upotrebljavati prekursore prve i druge kategorije za obavljanje redovne delatnosti, 
na osnovu dozvole za upotrebu prekursora prve i druge kategorije, koju izdaje 
Ministarstvo.
Dozvola iz stava 1. ovog člana izdaje se za pojedinačnu vrstu prekursora prve i 
druge kategorije, a najviše u količini potrebnoj za godišnju upotrebu u redovnoj 
delatnosti pravnog lica kome se dozvola izdaje.
Dozvola iz stava 1. ovog člana sadrži sledeće podatke: 
1) naziv i sedište pravnog lica kome se izdaje dozvola za upotrebu prekursora 
prve i druge kategorije;
2) naziv prekursora za koji se izdaje dozvola za upotrebu;
3) količinu prekursora za koju se izdaje dozvola za upotrebu; 
4) druge podatke od značaja za izdavanje dozvole za upotrebu prekursora prve i 
druge kategorije.O 
zahtevu iz stava 1. ovog člana ministar odlučuje rešenjem.
Rešenje iz stava 4. ovog 
člana je konačno u upravnom postupku i protiv njega se može pokrenuti upravni 
spor.
Ministar propisuje 
obrazac i sadržinu zahteva za izdavanje dozvole za upotrebu prekursora prve i 
druge kategorije iz stava 1. ovog člana.

*Službeni glasnik RS, broj 25/2019
Prodaja, odnosno kupovina prekursora prve, druge i treće kategorije u zemlji
Član 11.
Pravno lice koje prodaje prekursore prve, druge ili treće kategorije mora za 
prodaju svakog prekursora pribaviti od kupca izjavu o nameni upotrebe prekursora 
– izjavu krajnjeg korisnika.
Ministar propisuje obrazac i sadržaj izjave krajnjeg 
korisnika iz stava 1. ovog člana.
*Službeni glasnik RS, broj 25/2019
Član 12.
Pravno lice koje vrši prodaju prekursora prve kategorije mora pribaviti od kupca 
izjavu iz člana 11. ovog zakona za svaku pojedinačnu isporuku određenog 
prekursora prve kategorije, s tim da se prodaja može izvršiti u količini koja ne 
može biti veća od količine određenog prekursora prve kategorije koju je kupac 
upotrebio za redovnu delatnost u prethodnoj kalendarskoj godini.
Ako su potrebe kupca za određenim prekursorom prve kategorije veće od količina 
koje je kupac upotrebio u redovnoj delatnosti u prethodnoj kalendarskoj godini, 
Ministarstvo daje saglasnost za prodaju pravnom licu koje vrši prodaju 
prekursora prve kategorije.
Član 13.
Pravno lice koje vrši prodaju prekursora druge kategorije mora pribaviti od 
kupca izjavu iz člana 11. ovog zakona za svaku pojedinačnu isporuku određenog 
prekursora druge kategorije, s tim da se izjava može koristiti najduže šest 
meseci od dana davanja izjave prodavcu.
Na osnovu izjave iz stava 1. ovog člana prodavac može isporučiti kupcu najviše 
tri isporuke određenog prekursora druge kategorije.
Član 14.
Pravno lice koje vrši prodaju prekursora treće kategorije mora pribaviti od 
kupca izjavu iz člana 11. ovog zakona za svaku pojedinačnu isporuku određenog 
prekursora treće kategorije, s tim da se izjava može koristiti najduže 12 meseci 
od dana davanja izjave prodavcu. 
Na osnovu izjave iz stava 1. ovog člana prodavac može isporučiti kupcu 
neograničeni broj isporuka određenog prekursora treće kategorije.
Član 15.
Dokumentacija o prodaji prekursora prve, druge i treće kategorije, koju prodavac 
dostavlja Ministarstvu za svakog pojedinačnog kupca kao krajnjeg korisnika, sadrži 
sledeće podatke:
1) naziv prekursora;
2) količinu i fizičko-hemijske karakteristike prekursora;
3) smešu i količinu – procenat prekursora u smeši (ako se radi o smeši);
4) ime dobavljača, distributera i kupca kao krajnjeg korisnika;
5) izjavu o nameni upotrebe prekursora; 
6) ime proizvođača prekursora.
Prodavac iz stava 1. ovog člana najmanje osam dana pre početka isporuke 
prekursora prve, druge i treće kategorije dostavlja Ministarstvu podatke iz stava 
1. ovog člana.
Prevoz prekursora u zemlji
Član 16.
Pravno lice koje obavlja proizvodnju, odnosno promet prekursora dužno je da 
prevozniku koji vrši prevoz prekursora prve ili druge kategorije da kopiju 
izjave iz člana 11. ovog zakona overenu potpisom lica iz člana 7. stav 1. tačka 
3) ovog zakona.
Prevoznik mora dati na uvid overenu kopiju izjave iz stava 1. ovog člana 
ovlašćenom službenom licu koje, u skladu sa zakonom, ima nadležnost da vrši 
proveru sadržaja u prevoznom sredstvu.
Dozvola za uvoz, odnosno izvoz prekursora prve, druge, 
treće ili četvrte kategorije
*Službeni glasnik RS, broj 
25/2019
Član 17.
Uvoz, odnosno izvoz 
prekursora prve, druge, treće ili četvrte kategorije obavlja pravno lice kome je 
Ministarstvo izdalo dozvolu za uvoz, odnosno izvoz prekursora prve, druge, treće 
ili četvrte kategorije.
Za dobijanje dozvole iz 
stava 1. ovog člana pravno lice podnosi zahtev Ministarstvu.
Dozvola iz stava 1. ovog 
člana može se izdati za jednu supstancu iz prve ili četvrte kategorije, odnosno 
za najviše dve supstance iz druge ili treće kategorije prekursora.
Pravno lice iz stava 2. 
ovog člana za izdavanje dozvole za uvoz, odnosno izvoz prekursora prve, druge, 
treće ili četvrte kategorije plaća republičku administrativnu taksu u skladu sa 
zakonom.
Obrazac i sadržaj 
dozvole koja se izdaje za uvoz, odnosno izvoz iz stava 1. ovog člana propisuje 
ministar.

*Službeni glasnik RS, broj 25/2019
Član 18.
Uz zahtev iz člana 17. 
ovog zakona pravno lice koje obavlja uvoz odnosno izvoz prekursora prve, druge, 
treće ili četvrte kategorije prilaže:
1) naziv prekursora iz spiska prekursora, CAS broj i 
tarifni broj iz nomenklature carinske tarife (CN kod);
2) količinu i sadržaj prekursora, a ako se radi o 
smeši supstanci ili prirodnom proizvodu – težinu, odnosno težinski procenat 
prekursora u smeši ili prirodnom proizvodu;
3) za prekursore četvrte kategorije naziv leka, 
farmaceutski oblik i jačinu leka, veličinu pakovanja i broj pakovanja;
4) izjavu o nameni upotrebe prekursora koji se uvozi;
5) naziv i adresu 
proizvođača;
6) naziv i adresu 
uvoznika i izvoznika;
7) podatke o prevoznom 
sredstvu i prevozniku, relaciji prevoza i carinskoj ispostavi gde se pošiljka 
carini; 
8) profakturu;
9) uvoznu dozvolu 
nadležnog organa države u koju se vrši izvoz prekursora;
10) bezbednosni list 
(SDS) za prekursore prve, druge i treće kategorije;
11) druge podatke na 
zahtev ministarstva.

*Službeni glasnik RS, broj 25/2019
Član 19.
Dozvolu za uvoz, odnosno izvoz Ministarstvo izdaje u roku od 30 dana od dana 
prijema potpunog zahteva.
Brisani su raniji st. 2. i 3. (vidi član 12. 
Zakona - 25/2019-106)
Ministarstvo odbija zahtev za izdavanje dozvole za 
uvoz, odnosno izvoz prekursora, ili poništava izdatu dozvolu kada utvrdi da su 
podaci iz člana 18. netačni ili da su prekursori zloupotrebljeni u nedozvoljenoj 
proizvodnji opojnih droga i psihotropnih supstanci.
O zahtevu za izdavanje 
dozvole za uvoz, odnosno izvoz prekursora prve, druge, treće i četvrte 
kategorije ministar odlučuje rešenjem.
Rešenje iz stava 3. ovog 
člana je konačno u upravnom postupku i protiv njega se može pokrenuti upravni 
spor.

*Službeni glasnik RS, broj 25/2019
Član 20.Organ nadležan 
za carinske poslove dužan je da kod svakog uvoza odnosno izvoza prekursora prve, 
druge, treće ili četvrte kategorije, na svakoj dozvoli za uvoz odnosno izvoz 
prekursora upiše datum i mesto izvršenog carinjenja i izvrši overu dozvole pečatom 
carinske ispostave.
Pravno lice koje je 
izvršilo uvoz ili izvoz prekursora prve i četvrte kategorije dužno je da dozvolu 
za uvoz ili izvoz iz stava 1. ovog člana vrati Ministarstvu u roku od 15 dana od 
dana izvršenog carinjenja, odnosno u roku od 15 dana od potpunog iskorišćenja 
dozvole za prekursore druge ili treće kategorije.

Pravno lice koje nije iskoristilo izdatu dozvolu za uvoz,
odnosno izvoz,
dužno je da tu dozvolu vrati Ministarstvu u roku od 15 dana od dana 
prestanka njenog važenja.
*Službeni glasnik RS, broj 25/2019
Član 21.
Za dobijanje dozvole za izvoz prekursora prve i 
četvrte kategorije pravno lice koje vrši 
izvoz tog prekursora mora, pored podataka iz člana 18. ovog zakona, dostaviti 
Ministarstvu i odgovarajuću uvoznu dozvolu izdatu od nadležnog organa države u 
koju se prekursor izvozi.
Dozvola za izvoz iz stava 1. ovog člana izdaje se kada se kod nadležnog organa 
države u koju se prekursor izvozi proveri PEN 
online verodostojnost dozvole za uvoz 
.
Ministarstvo odbija zahtev za izdavanje dozvole za 
izvoz prekursora prve i četvrte kategorije ako je na osnovu provere PEN online 
utvrđeno da dozvola za uvoz iz stava 2. ovog člana nije izdata, odnosno da 
dozvola za uvoz nije izdata od nadležnog organa države u koju se prekursor 
izvozi.Dozvola iz 
stava 2. ovog člana izdaje se na period od tri meseca i na osnovu ove dozvole ne 
mogu se vršiti parcijalne isporuke prekursora prve i četvrte kategorije. 

Ministarstvo može 
tražiti da se uvozna dozvola iz stava 1. ovog člana dostavi prevedena na srpski 
jezik od strane stalnog sudskog prevodioca.

*Službeni glasnik RS, broj 25/2019
Član 22.
Uvoz, odnosno izvoz 
prekursora druge ili treće kategorije pravno lice vrši na osnovu dozvole za 
uvoz, odnosno izvoz prekursora druge ili treće kategorije koju izdaje 
Ministarstvo na period od šest meseci od dana izdavanja dozvole.
Na osnovu dozvole iz 
stava 1. ovog člana mogu se vršiti parcijalne isporuke prekursora druge i treće 
kategorije.

*Službeni glasnik RS, broj 25/2019
Član 23.
Pravno lice koje je izvršilo uvoz ili izvoz prekursora prve, 
druge, treće ili četvrte kategorije mora u roku od 15 dana od dana izvršenog uvoza ili izvoza dostaviti 
Ministarstvu izveštaj o stvarnim količinama uvezenih ili izvezenih prekursora.
U izveštaju iz stava 1. ovog člana pravno lice koje je izvršilo uvoz ili izvoz 
prekursora prve, druge, treće ili četvrte kategorije mora navesti podatke iz člana 18. 
ovog zakona.
*Službeni glasnik RS, broj 25/2019
Posebni slučajevi izvoza prekursora druge i treće kategorije
Član 24.
Za dobijanje dozvole za izvoz prekursora druge ili treće kategorije u državu za 
koju raspoloživi podaci ukazuju da se prekursori na njenoj teritoriji koriste za 
nedozvoljenu proizvodnju opojnih droga i psihotropnih supstanci, potrebno je, 
pored podataka iz člana 18. ovog zakona, dostaviti Ministarstvu i odgovarajuću 
dozvolu za uvoz prekursora koju je izdao nadležni organ države u koju se 
prekursori izvoze .
Dozvolu za izvoz iz stava 1. ovog člana Ministarstvo izdaje kada kod nadležnog 
organa države u koju se prekursori izvoze proveri 
PEN online, verodostojnost dozvole za uvoz
.
Ministarstvo odbija zahtev za izdavanje dozvole za 
izvoz prekursora druge i treće kategorije iz stava 1. ovog člana, ako je na 
osnovu provere PEN online utvrđeno da dozvola iz stava 2. ovog člana nije 
izdata, odnosno da dozvola za uvoz nije izdata od nadležnog organa države u koju 
se prekursor izvozi.
Spisak prekursora i država iz stava 1. ovog člana utvrđuju sporazumno ministar i 
ministar nadležan za unutrašnje poslove.
Ministarstvo može tražiti da se uvozna dozvola iz 
stava 1. ovog člana dostavi prevedena na srpski jezik od strane stalnog sudskog 
prevodioca.
*Službeni glasnik RS, broj 25/2019
Ambalaža u kojoj se vrši promet prekursora
Član 25.
Ambalaža koja se koristi za promet prekursora 
prve, druge ili treće kategorije mora sadržati podatke o 
proizvođaču, naziv prekursora iz Spiska prekursora, podatke o hemijskom sastavu 
(ako se radi o smeši ili prirodnom proizvodu), sadržaju, količini, kao i 
uputstvo o skladištenju.
Ambalaža za prekursore prve, druge i treće 
kategorije, mora biti označena u skladu sa propisima kojima se uređuje označavanje 
hemikalija, a ambalaža za prekursore četvrte 
kategorije u skladu sa propisima kojima se uređuje oblast lekova.
Uz pošiljku se prilaže bezbednosni list (međunarodni 
naziv-SDS) za prekursore prve, druge i treće kategorije.
*Službeni glasnik RS, broj 25/2019
Hemijska analiza prekursora
Član 26.
Hemijsku analizu uzoraka prekursora vrši pravno 
lice koje ispunjava uslove u pogledu prostora, opreme i kadra za hemijsku 
kontrolu, kao i postupaka i metoda hemijske kontrole, prema prihvaćenim 
standardima kvaliteta u Republici Srbiji i prema smernicama Dobre laboratorijske 
prakse.
Ministarstvo utvrđuje koja pravna lica ispunjavaju uslove za hemijsku kontrolu 
prekursora iz stava 1. ovog člana.
Smernice Dobre laboratorijske prakse utvrđuju se u skladu sa zakonom kojim se 
uređuje oblast lekova i medicinskih sredstava.
Ministar rešenjem određuje jedno od pravnih lica iz 
stava 2. ovog člana za referentnu laboratoriju za hemijsku analizu prekursora.
Spisak pravnih lica iz 
stava 2. ovog člana i rešenje o određivanju referentne laboratorije iz stava 4. 
ovog člana objavljuju se u „Službenom glasniku Republike Srbije”.
Hemijsku analizu 
prekursora koji su oduzeti iz ilegalnih tokova, odnosno koji predstavljaju 
predmet krivičnog dela vrši laboratorija Nacionalno-kriminalističkog centra, 
Ministarstva unutrašnjih poslova i laboratorija Bezbednosno-informativne 
agencije.
*Službeni glasnik RS, broj 
25/2019

Obaveštavanje nadležnih državnih organa o proizvodnji, odnosno prometu prekursora
Član 27.
Pravno lice koje vrši proizvodnju, odnosno promet prekursora dužno je da bez 
odlaganja obaveštava Ministarstvo i ministarstvo nadležno za unutrašnje poslove o 
svim činjenicama koje ukazuju na sumnju o zloupotrebi prekursora u proizvodnji, 
odnosno prometu, kao i o neuobičajenim porudžbinama, krađi prekursora, ili o 
drugim nedozvoljenim aktivnostima u vezi sa proizvodnjom, odnosno prometom 
prekursora.
Ako pravno lice koje vrši proizvodnju, odnosno promet prekursora bez odlaganja ne 
obavesti Ministarstvo i ministarstvo nadležno za unutrašnje poslove o činjenicama 
iz stava 1. ovog člana, lice odgovorno za proizvodnju, odnosno promet prekursora 
iz člana 7. stav 1. tačka 3) ovog zakona dužno je da bez odlaganja o tim 
činjenicama obavesti nadležna ministarstva. 
O činjenicama iz stava 1. ovog člana Ministarstvo bez odlaganja obaveštava 
nadležni organ države u koju se prekursori izvoze, odnosno iz koje se prekursori 
uvoze.
Obaveštenje iz stava 2. ovog člana može se u hitnim slučajevima dostaviti 
ministarstvu nadležnom za unutrašnje poslove , radi daljeg dostavljanja nadležnom organu države uvoznice prekursora, 
odnosno nadležnom međunarodnom organu za oblast opojnih droga i psihotropnih 
supstanci. 
Obaveštenje iz st. 1. i 
2. ovog člana treba da sadrži:
1) naziv prekursora;
2) količinu i masu 
prekursora;
3) naziv i adresu 
uvoznika, izvoznika, proizvođača ili prodavca prekursora;
4) ime, prezime i 
kontakt podatke o odgovornom licu u pravnom licu i licu odgovornom za 
proizvodnju, odnosno promet prekursora.

*Službeni glasnik RS, broj 25/2019
Prestanak važenja dozvole za proizvodnju, odnosno promet prekursora
Član 28.
Dozvola za proizvodnju, odnosno promet prekursora koja je izdata pravnom licu u 
skladu sa ovim zakonom i podzakonskim aktima donetim za sprovođenje ovog zakona – 
prestaje da važi:
1) na zahtev pravnog lica kome je dozvola izdata;
2) kada Ministarstvo u postupku sprovođenja nadzora, u skladu sa ovim zakonom, 
utvrdi da pravno lice kome je dozvola izdata više ne ispunjava uslove propisane 
ovim zakonom i propisima donetim za sprovođenje ovog zakona;
3) ako je pravnom licu pravnosnažnom presudom izrečena kazna za privredni 
prestup za delo iz oblasti opojnih droga i psihotropnih supstanci;
4) ako je protiv odgovornog lica u pravnom licu, 
odnosno protiv lica odgovornog za proizvodnju, odnosno promet prekursora prve, 
druge ili treće kategorije iz člana 7. stav 1. tačka 3) ovog zakona, pokrenut 
krivični postupak, odnosno ako je doneta pravnosnažna presuda za krivično delo 
iz oblasti psihoaktivnih kontrolisanih supstanci, prekursora i organizovanog 
kriminala;
5) ako je vremenski rok na koji je izdata dozvola 
istekao.
Akt o prestanku važenja dozvole za proizvodnju, odnosno promet prekursora prve, 
druge ili treće kategorije donosi Ministarstvo.
Nosilac dozvole iz stava 1. ovog člana koja je 
prestala da važi dužan je da dozvolu vrati Ministarstvu u roku od deset radnih 
dana od dana prestanka važenja dozvole.
*Službeni glasnik RS, broj 25/2019
IV. EVIDENCIJA I IZVEŠTAJI
Evidencija koju vodi pravno lice koje obavlja proizvodnju, odnosno promet 
prekursora prve, druge, treće ili četvrte kategorije
Član 29.
Radi sprečavanja zloupotrebe prekursora i korišćenja prekursora za nedozvoljene 
svrhe, pravna lica koja obavljaju proizvodnju, odnosno promet prekursora prve
druge, treće ili četvrte, kategorije vode evidenciju koja sadrži:
1) generičko ime prekursora (međunarodno nezaštićeno ime);
2) zaštićeno ime prekursora, ukoliko ga prekursor ima; 
3) hemijski naziv prekursora iz Spiska prekursora;
4) CAS broj;
5) podatke o dobavljaču i količini prekursora; 
6) podatke o proizvođaču prekursora;
7) podatke o kupcu kao krajnjem korisniku i izdatoj količini prekursora;
8) količinu prekursora koja se nalazi u skladištu;
9) količinu proizvedenih prekursora, broj serije i 
datum proizvodnje.
Izjava iz člana 11. ovog zakona sastavni je deo dokumentacije iz stava 1. ovog 
člana.
Pravna lica koja obavljaju proizvodnju, odnosno promet prekursora prve, 
druge, treće ili četvrte kategorije dužna su da čuvaju dokumentaciju o proizvodnji i prometu 
prekursora iz st. 1. i 2. ovog člana, kao i komercijalnu dokumentaciju koja se 
odnosi na fakture, tovarne listove, carinske dokumente, transportne i 
špediterske dokumente i ostale administrativne dokumente, najmanje pet godina od 
dana obavljanja poslednje radnje u vezi sa proizvodnjom i prometom prekursora.
Dokumentacija iz st. 1. i 2. ovog člana može biti čuvana i u elektronskom ili 
drugom obliku, ukoliko se drugi oblik slaže sa originalnom dokumentacijom i 
ukoliko se sadržaj drugog oblika može pročitati za sve vreme trajanja perioda iz 
stava 3. ovog člana.
*Službeni glasnik RS, broj 25/2019
Evidencija koju vodi Ministarstvo
Član 30.Ministarstvo 
vodi evidencije izdatih:
1) dozvola za proizvodnju 
prekursora, odnosno pravnih lica koja vrše proizvodnju prekursora;
2) dozvola za promet 
prekursora, odnosno pravnih lica koja vrše promet prekursora;
3) dozvola za upotrebu 
prekursora prve i druge kategorije, odnosno pravnih lica koja upotrebljavaju 
prekursore prve i druge kategorije;
4) dozvola za uvoz ili 
izvoz prekursora, odnosno pravnih lica koja vrše uvoz ili izvoz prekursora;
5) saglasnosti za uvoz 
ili izvoz drugih supstanci van Spiska prekursora, odnosno pravnih lica koja vrše 
uvoz ili izvoz drugih supstanci van Spiska prekursora.

Podaci iz evidencije koju vodi Ministarstvo dostupni su nadležnim državnim 
organima, ustanovama i međunarodnim organizacijama u skladu sa međunarodnim 
sporazumima nadležnim organima Evropske unije i ne 
mogu biti upotrebljeni u druge svrhe.
Ministar propisuje način vođenja, sadržaj i obrazac evidencije iz stava 1. ovog 
člana.
*Službeni glasnik RS, broj 25/2019
Godišnji i vanredni izveštaji
Član 31.
Pravna lica koja obavljaju proizvodnju, odnosno promet prekursora prve, 
druge, treće ili četvrte kao i pravna lica koja su dobila dozvole za 
uvoz ili izvoz prekursora, dužna su da u roku od 30 dana od dana isteka kalendarske 
godine dostave Ministarstvu godišnji izveštaj o proizvodnji, prometu, uvozu, 
izvozu, upotrebljenim količinama prekursora, kao i o količinama 
kategorija prekursora koji su ostali u skladištu, iz prethodne kalendarske 
godine.
Pravna lica iz stava 1. ovog člana dužna su da na zahtev Ministarstva podnesu i 
vanredne izveštaje u roku od 15 dana od dana prijema zahteva.
Pravna lica iz stava 1. ovog člana dužna su da 
podnesu izveštaj iz stava 1. ovog člana i ukoliko nije bilo transakcija u toku 
prethodne kalendarske godine.
Izveštaji iz stava 1. ovog člana mogu biti 
predočeni isključivo Ministarstvu i ministarstvu nadležnom za unutrašnje poslove i 
smatraju se poslovnom tajnom.
Ministar propisuje 
sadržaj i obrazac izveštaja iz st. 1. i 2. ovog člana.

*Službeni glasnik RS, broj 25/2019
Član 32.
Inspektor Ministarstva nadležan za psihoaktivne 
kontrolisane supstance, odnosno 
za prekursore, dužan je da dostavi šestomesečni izveštaj ministru o stanju koje 
utvrdi prilikom vršenja inspekcijskog nadzora. 
Ministarstvo nadležno za unutrašnje poslove i organ nadležan za carinske poslove 
dužni su da dostavljaju šestomesečne izveštaje Ministarstvu o podacima kojima 
raspolažu u vezi sa proizvodnjom, prometom, uvozom, izvozom ili tranzitom 
prekursora, odnosno u vezi sa uočenim pojavama zloupotrebe u ovoj oblasti.
Ministar, na osnovu izveštaja iz st. 1. i 2. ovog člana, dostavlja Vladi 
Republike Srbije godišnji izveštaj o stanju u oblasti proizvodnje i prometa 
prekursora. 
*Službeni glasnik RS, broj 25/2019
Član 33.
Ministarstvo dostavlja Međunarodnom birou za kontrolu opojnih droga izveštaje o 
prekursorima, koji moraju biti u skladu sa konvencijama Ujedinjenih nacija za 
oblast opojnih droga i psihotropnih supstanci.
Na zahtev nadležnih organa drugih država i 
međunarodnih organizacija, uključujući i organe Evropske unije, najkasnije u roku 
od 30 radnih dana, Ministarstvo dostavlja tražene podatke o prekursorima i 
supstancama van Spiska prekursora kojima raspolaže, radi sprečavanja zloupotrebe 
u proizvodnji, odnosno prometu prekursora i supstanci van Spiska prekursora.
*Službeni glasnik RS, broj 25/2019
V. NADZOR
Član 34.
Nadzor nad sprovođenjem ovog zakona i propisa donetih za sprovođenje ovog zakona 
vrši Ministarstvo, preko inspektora za opojne droge, 
psihoaktivne kontrolisane supstance i 
prekursore (u daljem tekstu: inspektor). 
*Službeni glasnik RS, broj 25/2019
Član 35.
Nadzor nad uvozom, izvozom i tranzitom prekursora i 
supstanci van Spiska prekursora vrši organ nadležan za 
carinske poslove, u skladu sa zakonom.
*Službeni glasnik RS, broj 25/2019
Član 36.
U vršenju nadzora iz člana 34. ovog zakona inspektor ima ovlašćenje da: 
1) pregleda opšte i pojedinačne akte, evidencije i drugu dokumentaciju koja se 
odnosi na proizvodnju, promet, uvoz, odnosno izvoz 
prekursora i supstanci van Spiska prekursora;
2) sasluša i uzme izjavu od odgovornog lica u pravnom licu i od lica iz člana 7. 
stav 1. tačka 3) ovog zakona, kao i od drugih zainteresovanih lica;
3) pregleda poslovne prostorije, objekte, postrojenja, uređaje, opremu, vozila i 
stanje zaliha prekursora;
4) pregleda dokumentaciju o ovlašćenju lica iz člana 7. stav 1. tačka 3) ovog 
zakona;
5) uzme uzorke za hemijsku analizu prekursora;
6) preduzme druge mere i radnje u vezi sa predmetom nadzora, u skladu sa ovim 
zakonom. 
O svakom izvršenom pregledu i radnjama preduzetim u postupku nadzora inspektor je 
dužan da sačini zapisnik koji sadrži nalaz stanja. 
Zapisnik iz stava 2. ovog člana obavezno se dostavlja pravnom licu nad kojim je 
izvršen nadzor.
*Službeni glasnik RS, broj 25/2019
Član 37.
U vršenju nadzora inspektor ima ovlašćenje da:
1) utvrdi ispunjenost posebnih uslova za proizvodnju, odnosno promet prekursora iz 
člana 7. stav 1. tačka 2) ovog zakona;
2) pravnom licu naredi da uskladi poslovanje, odnosno otkloni nedostatke u 
pogledu uslova propisanih ovim zakonom i propisima donetim za njegovo sprovođenje, 
u roku koji ne može biti kraći od 15 dana ni duži od šest meseci od dana prijema 
akta kojim se ta mera naređuje;
3) privremeno zabrani proizvodnju i promet prekursora, ako pravno lice te poslove 
obavlja u suprotnosti sa ovim zakonom i propisima donetim za njegovo sprovođenje, 
odnosno ako inspektor oceni da je došlo do zloupotrebe u proizvodnji, odnosno 
prometu prekursora;
4) privremeno oduzme prekursore i druge supstance van Spiska prekursora za koje 
postoji osnovana sumnja da mogu biti iskorišćene za nedozvoljenu proizvodnju 
opojnih droga i psihotropnih supstanci;
5) naloži i druge mere radi sprečavanja nedozvoljenog korišćenja prekursora. 

Član 38.
Inspektor na osnovu zapisnika iz člana 36. stav 2. ovog zakona donosi rešenje 
kojim nalaže mere i radnje iz člana 37. ovog zakona pravnim licima nad kojima je 
izvršen nadzor. 
Protiv rešenja iz stava 1. ovog člana može se izjaviti žalba ministru. 
Rešenje ministra iz stava 2. ovog člana konačno je u upravnom postupku i protiv 
njega se može pokrenuti upravni spor.
Ako inspektor oceni da je u vezi sa postupanjem, odnosno nepostupanjem pravnog 
lica nad kojim je izvršen nadzor učinjeno krivično delo, privredni prestup ili 
prekršaj, dužan je da bez odlaganja podnese nadležnom organu prijavu za učinjeno 
krivično delo ili privredni prestup, odnosno zahtev za pokretanje prekršajnog 
postupka. 
Ako inspektor u toku inspekcijskog nadzora posumnja da je došlo do zloupotrebe u 
vezi sa proizvodnjom, prometom, odnosno uvozom, izvozom ili tranzitom prekursora, 
dužan je da o tome bez odlaganja obavesti ministarstvo nadležno za unutrašnje 
poslove, kao i da dostavi svu dokumentaciju kojom raspolaže. 

Član 39.
Inspektor ima posebnu legitimaciju kojom se identifikuje i koju je dužan da 
pokaže na zahtev odgovornog lica u pravnom licu, lica iz člana 7. stav 1. tačka 
3) ovog zakona ili drugog zainteresovanog lica prilikom vršenja nadzora. 
Obrazac i sadržinu legitimacije iz stava 1. ovog člana propisuje ministar
nadležan za poslove državne uprave.
Inspektor je samostalan u vršenju inspekcijskih poslova, u granicama ovlašćenja 
utvrđenih ovim zakonom i propisima donetim za sprovođenje ovog zakona
zakonom kojim se uređuje inspekcijski nadzor, i za svoj 
rad je lično odgovoran.
*Službeni glasnik RS, broj 25/2019
Član 40.
Pravno lice koje proizvodi, odnosno obavlja promet prekursora dužno je da 
inspektoru omogući nesmetano obavljanje poslova nadzora, u skladu sa ovim zakonom, 
kao i da mu bez naknade stavi na raspolaganje dovoljnu količinu uzoraka za 
hemijsku analizu, kao i sve potrebne podatke kojima raspolaže.
Inspektor je dužan da postupa u skladu sa ovim zakonom, propisima donetim za 
sprovođenje ovog zakona, savesno i nepristrasno, odnosno da čuva kao službenu 
tajnu podatke do kojih dođe prilikom vršenja nadzora.
VI. КAZNENE ODREDBE
Privredni prestupi
Član 41.
Novčanom kaznom od 500.000 do 3.000.000 dinara kazniće se za privredni prestup 
pravno lice:
1) ako vrši proizvodnju, odnosno promet prekursora prve, druge ili treće 
kategorije bez dozvole za obavljanje proizvodnje, odnosno dozvole za obavljanje 
prometa prekursora prve, druge ili treće kategorije, izdate od Ministarstva 
(član 6. stav 1);
2) ako vrši promet na malo prekursora prve ili 
druge kategorije (član 6. 
stav 6);
3) ako obavlja proizvodnju odnosno promet prekursora prve, druge ili treće 
kategorije protivno odredbama člana 7. ovog zakona;
4) ako pravno lice upotrebljava prekursore prve i druge kategorije bez dozvole za 
upotrebu prekursora prve i druge kategorije izdate od strane Ministarstva (član 
10. stav 1);
5) ako vrši prodaju prekursora prve, druge ili treće kategorije bez izjave o 
nameni upotrebe prekursora – izjave krajnjeg korisnika (član 11);
6) ako vrši prodaju prekursora prve kategorije u suprotnosti sa članom 12. ovog 
zakona;
7) ako vrši uvoz ili izvoz prekursora prve ili 
četvrte kategorije bez dozvole za uvoz ili izvoz prekursora prve ili četvrte 
kategorije izdate od strane Ministarstva (član 17. stav 1);
8) ako vrši proizvodnju odnosno promet prekursora 
četvrte kategorije bez dozvole izdate od Ministarstva, odnosno od ministarstva 
nadležnog za poslove veterine (član 6. stav 8).
Za privredni prestup iz stava 1. ovog člana kazniće se i odgovorno lice u 
pravnom licu, kao i lice odgovorno za proizvodnju, odnosno promet prekursora 
prve, druge, treće ili četvrte kategorije novčanom kaznom od 50.000 do 200.000 dinara.
*Službeni glasnik RS, broj 25/2019
Član 42.
Uz kaznu iz člana 41. ovog zakona pravnom licu može se izreći i zaštitna mera 
zabrane obavljanja delatnosti u trajanju od tri godine do deset godina. 

Prekršaji
Član 43.
Novčanom kaznom od 300.000 do 1.000.000 dinara kazniće se za prekršaj pravno 
lice:
1) ako bez odlaganja ne obavesti Ministarstvo o svim promenama koje se odnose na 
lice odgovorno za proizvodnju, odnosno promet prekursora prve, druge ili treće 
kategorije (član 8. stav 2);
2) ako vrši prodaju prekursora druge ili treće kategorije u suprotnosti sa čl. 
13. i 14. ovog zakona;
3) ako najmanje osam dana pre početka isporuke prekursora prve, druge i treće 
kategorije ne dostavi Ministarstvu podatke iz člana 15. ovog zakona (član 15. 
stav 2);
4) ako prevozniku koji vrši prevoz prekursora prve ili druge kategorije nije dao 
kopiju izjave o nameni upotrebe prekursora (član 16. stav 1);
5) ako vrši uvoz, odnosno izvoz prekursora druge ili treće kategorije 
bez dozvole za uvoz, izvoz odnosno tranzit prekursora druge ili treće kategorije 
izdate od strane Ministarstva (član 17. stav 1);
6) ako posle izvršenog uvoza ili izvoza prekursora 
prve, druge, treće ili četvrte kategorije ne vrati Ministarstvu izdatu dozvolu 
za uvoz ili izvoz u roku od 15 dana od dana izvršenog carinjenja, odnosno ako ne 
vrati izdatu dozvolu za uvoz ili izvoz koja nije iskorišćena, u roku od 15 dana 
od dana prestanka važenja dozvole (član 20. st. 2. i 3);
7) ako ne dostavi Ministarstvu izveštaj o stvarnim količinama uvezenih ili 
izvezenih prekursora u roku od 15 dana od dana izvršenog uvoza ili izvoza 
prekursora prve, druge, treće ili četvrte kategorije (član 23. stav 1);
8) ako ambalaža koja se koristi za promet prekursora ne sadrži podatke iz člana 
25. ovog zakona;
9) ako bez odlaganja ne obavesti Ministarstvo i ministarstvo nadležno za 
unutrašnje poslove o svim činjenicama koje ukazuju na sumnju o zloupotrebi 
prekursora u proizvodnji, odnosno prometu, kao i o neuobičajenim porudžbinama, 
krađi prekursora, ili o drugim nedozvoljenim aktivnostima u vezi sa proizvodnjom 
ili prometom prekursora (član 27);
10) ako ne vodi evidenciju ili ne čuva dokumentaciju o proizvodnji, odnosno 
prometu prekursora prve, druge ili treće kategorije (član 29);
11) ako u roku od 30 dana od isteka kalendarske godine ne dostavi Ministarstvu 
godišnji izveštaj o proizvodnji, prometu, uvozu, izvozu, upotrebljenim 
količinama prekursora, kao i o količinama kategorije prekursora koji su ostali u 
skladištu iz prethodne kalendarske godine, odnosno ako na zahtev Ministarstva ne 
podnosi vanredne izveštaje u roku od 15 dana od dana prijema zahteva 
Ministarstva (član 31);
12) ako onemogući inspektora u nesmetanom obavljanju poslova nadzora, u skladu sa 
ovim zakonom, odnosno ako mu ne stavi na raspolaganje dovoljnu količinu uzoraka 
prekursora za hemijsku analizu, kao i sve druge potrebne podatke kojima 
raspolaže (član 40. stav 1).
Za prekršaj iz stava 1. ovog člana kazniće se i odgovorno lice u pravnom licu 
novčanom kaznom od 30.000 do 50.000 dinara.
Za prekršaj iz stava 1. tač. 2) do 10) i tačka 11) ovog člana, kazniće se i lice 
odgovorno za proizvodnju, odnosno promet prekursora prve, 
druge, treće ili četvrte 
kategorije novčanom kaznom od 30.000 do 50.000 dinara.
*Službeni glasnik RS, broj 25/2019
Član 44.
Uz kaznu iz člana 43. ovog zakona, pravnom licu može se izreći i zaštitna mera 
zabrane obavljanja delatnosti u trajanju od tri meseca do jedne godine.
Član 45.

Prekursori koji su predmet privrednih prestupa i 
prekršaja oduzeće se.
Prekursori iz stava 1. 
ovog člana i prekursori oduzeti iz ilegalnih tokova, tretiraju se, odnosno 
uništavaju kao otpad, u skladu sa propisima kojima se uređuje upravljanje otpadom.
Vlada propisuje bliže 
uslove za postupanje sa oduzetim prekursorima iz stava 2. ovog člana.
Vlada obrazuje Кomisiju 
za kontrolu postupka uništavanja prekursora.
Članovi Кomisije iz 
stava 4. ovog člana nemaju pravo na novčanu nadoknadu za rad u Кomisiji.

*Službeni glasnik RS, broj 25/2019
VII. PRELAZNE I ZAVRŠNE ODREDBE
Član 46.
Ministar će u roku od 30 dana od dana stupanja na snagu ovog zakona imenovati 
članove Кomisije iz člana 5. ovog zakona. 
Ministar će u roku od šest meseci od dana stupanja snagu ovog zakona doneti 
podzakonske propise za izvršavanje ovog zakona.
Član 47.
Pravna lica koja se bave proizvodnjom, odnosno prometom prekursora, odnosno koja 
vrše uvoz ili izvoz prekursora, dužna su da u roku od 12 meseci od dana stupanja 
na snagu ovog zakona usklade svoje poslovanje sa odredbama ovog zakona.
Pravno lice iz člana 26. stav 2. ovog zakona dužno je da uskladi svoj rad sa 
smernicama Dobre laboratorijske prakse u roku od pet godina od dana stupanja na 
snagu ovog zakona.
Član 48.
Ovaj zakon stupa na snagu osmog dana od dana objavljivanja u „Službenom glasniku 
Republike Srbije”.


ODREDBE КOJE NISU UNETE U “PREČIŠĆEN TEКST” ZAКONA
Zakon o izmenama i dopunama Zakona
o supstancama koje se koriste u nedozvoljenoj proizvodnji opojnih droga i 
psihotropnih supstanci: "Službeni glasnik RS", broj 25/2019-106
Član 34.
Vlada će u roku od 30 dana od dana stupanja na 
snagu ovog zakona imenovati članove Кomisije iz člana 3. stav 1. i člana 33. 
stav 4. ovog zakona.
Vlada će u roku od šest meseci od dana 
stupanja na snagu ovog zakona doneti propis iz člana 33. stav 3. ovog zakona.
Član 35.
Ovaj zakon stupa na snagu osmog dana od dana 
objavljivanja u „Službenom glasniku Republike Srbije”.

