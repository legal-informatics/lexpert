


	
	Zakon



	
				Redakcijski prečišćen tekst
				
				
				ZAКON
				o inspekcijskom nadzoru
				"Službeni glasnik RS", br. 36 od 21. aprila 
				2015, 44 od 8. juna 2018 - 
				dr. zakon, 
				95 od 8. decembra 2018.
				
				I. UVODNE ODREDBE
				Sadržina zakona
				Član 1.
				Ovim zakonom uređuju se sadržina, vrste i oblici i postupak inspekcijskog nadzora, ovlašćenja i obaveze učesnika u inspekcijskom nadzoru i druga pitanja od značaja za inspekcijski nadzor.
				Pojam i cilj inspekcijskog nadzora
				Član 2.
				Inspekcijski nadzor je posao državne uprave čija sadržina i pojam su utvrđeni zakonom kojim se uređuje rad državne uprave, koga vrše organi državne uprave, organi autonomne pokrajine i organi jedinica lokalne samouprave, s ciljem da se preventivnim delovanjem ili nalaganjem mera obezbedi zakonitost i bezbednost poslovanja i postupanja nadziranih subjekata i spreče ili otklone štetne posledice po zakonom i drugim propisom zaštićena dobra, prava i interese.
				Inspekcijskom nadzoru upodobljavaju se drugi oblici nadzora i kontrole čijim vršenjem se ispituje primena zakona i drugih propisa neposrednim uvidom u poslovanje i postupanje nadziranog subjekta, koje vrše organi iz stava 1. ovog člana i drugi subjekti sa javnim ovlašćenjima, u skladu sa posebnim zakonom.
				Značenje izraza
				Član 3.
				Pojedini izrazi upotrebljeni u ovom zakonu imaju sledeća značenja:
				1) inspekcija je organ u sastavu, unutrašnja organizaciona jedinica ili inspektori organa državne uprave, odnosno organa autonomne pokrajine ili jedinice lokalne samouprave ili drugog subjekta sa javnim ovlašćenjima, koja vrši inspekcijski nadzor; 
				2) inspektor je službeno lice sa posebnim ovlašćenjima, obavezama i odgovornostima propisanim zakonom, koje ispunjava uslove za obavljanje inspekcijskog nadzora, vrši inspekcijski nadzor i uživa krivičnopravnu zaštitu propisanu zakonom;
				3) nadzirani subjekat je pravno lice, preduzetnik i fizičko lice, organizacioni oblik preko koga fizičko ili pravno lice obavlja delatnost ili vrši aktivnost za koga ne postoji obaveza registracije, kao i subjekat sa javnim ovlašćenjima u skladu sa zakonom, čije poslovanje i postupanje se nadzire;
				4) neregistrovani subjekat je nadzirani subjekat koji obavlja delatnost ili vrši aktivnost, a nije upisan u odgovarajući registar koji vodi Agencija za privredne registre ili drugi organ ili organizacija nadležna za upis osnivanja pravnog lica i drugog subjekta (u daljem tekstu: osnovni registar), kada je upis u ovaj registar propisan kao uslov za obavljanje delatnosti ili vršenje aktivnosti;
				5) rizik je kombinacija verovatnoće nastanka štetnih posledica po zakonom i drugim propisom zaštićena dobra, prava i interese, koje mogu nastati iz poslovanja ili postupanja nadziranog subjekta, i verovatne težine tih posledica;
				6) kontrolna lista je dokument koji sadrži spisak prioritetnih pitanja provere i drugih radnji za koje je inspekcija ovlašćena, određenih prema težini mogućih štetnih posledica u određenoj oblasti saglasno pravilima o proceni rizika, i predmet i obim provere;
				7) akt o primeni propisa je akt u formi mišljenja, objašnjenja, odgovora na pitanje, preporuka i akta drugog naziva u skladu sa zakonom, koji se odnosi na primenu zakona ili drugog propisa iz delokruga inspekcije, a koga u pisanom obliku sačinjava nadležni organ državne uprave, odnosno autonomne pokrajine i jedinice lokalne samouprave ili drugi subjekat sa javnim ovlašćenjima, u skladu sa zakonom kojim se uređuje državna uprava i drugim zakonom;
				8) predstavka je prijava, peticija, predlog i akt drugog naziva koga zainteresovano fizičko i pravno lice podnosi inspekciji u cilju iniciranja pokretanja postupka inspekcijskog nadzora;
				9) službena savetodavna poseta je oblik preventivnog delovanja inspekcije pružanjem stručne i savetodavne podrške nadziranom subjektu na licu mesta, koju inspekcija organizuje van inspekcijskog nadzora; 
				10) preventivni inspekcijski nadzor je inspekcijski nadzor usredsređen na sprečavanje nastanka verovatnih štetnih posledica;
				11) veća vrednost je vrednost određenog materijalnog dobra koja iznosi najmanje 3.000.000 dinara.
				Primena ovog zakona i odnos prema drugim zakonima
				Član 4.
				Sadržina, granice, ovlašćenja, prava i obaveze pri vršenju inspekcijskog nadzora utvrđeni su ovim i posebnim zakonima.
				U postupku vršenja inspekcijskog nadzora inspektor, odnosno drugi ovlašćeni službenik postupa saglasno načelima i pravilima delovanja državne uprave i načelima i pravilima delovanja državnih službenika, odnosno službenika autonomne pokrajine i jedinice lokalne samouprave, kao i saglasno načelima i pravilima postupka kojima je uređen opšti upravni postupak. 
				Ovaj zakon neposredno se primenjuje u postupku inspekcijskog nadzora koji vrše organi državne uprave, kao i u postupku inspekcijskog nadzora koji, kao povereni posao državne uprave, vrše organi autonomnih pokrajina i organi jedinica lokalne samouprave.
				U postupku vršenja inspekcijskog 
				nadzora, uključujući i službenu kontrolu koju sprovodi inspekcija 
				radi potvrde usaglašenosti i primene propisa u određenoj 
				oblasti, a koji proizlazi iz posebnih zakona, potvrđenih 
				međunarodnih ugovora ili usklađivanja zakonodavstva Republike 
				Srbije sa pravnim tekovinama Evropske unije, neposredno se 
				primenjuju odredbe posebnog zakona, ako je u određenoj oblasti 
				inspekcijski nadzor tim zakonom uređen drukčije.
				Neposredna primena odredaba posebnih zakona iz stava 4. ovog člana ne može isključiti ili ograničiti neposrednu primenu odredaba ovog zakona kojima se uređuju pitanja inspekcijskog nadzora i službene kontrole koja nisu uređena tim posebnim zakonima.
				Usaglašavanje odredaba posebnih zakona iz stava 4. ovog člana sa odredbama ovog zakona vrši se pod uslovima, na način i u rokovima propisanim članom 69. ovog zakona.
				Neposredna primena odredaba posebnih zakona iz stava 4. ovog člana ne može ni u kom slučaju isključiti ili ograničiti neposrednu primenu odredaba ovog zakona kojima se uređuju neregistrovani subjekti i postupanje prema neregistrovanim subjektima i inspekcije su dužne da primenjuju odredbe ovog zakona kojima se uređuju neregistrovani subjekti i postupanje prema tim subjektima.
				Ovaj zakon shodno se primenjuje u postupku inspekcijskog nadzora koji u poslovima iz svoje izvorne nadležnosti vrše organi autonomnih pokrajina i organi jedinica lokalne samouprave, kao i kada organi državne uprave, organi autonomne pokrajine i organi jedinica lokalne samouprave i drugi subjekti sa javnim ovlašćenjima vrše druge oblike nadzora i kontrole u smislu člana 2. stav 2. ovog zakona.
				Ovaj zakon ne primenjuje se na postupanje i poslove odbrane, policije, komunalne policije i Poreske policije, kao posebne organizacione jedinice Poreske uprave, kao organa u sastavu ministarstva nadležnog za poslove finansija.
				Poslovi i ovlašćenja, koji su utvrđeni ovim zakonom, ne uvode obavezu dodatnog zapošljavanja i jedinice lokalne samouprave će ih obavljati u skladu sa propisima koji uređuju zapošljavanje u jedinicama lokalne samouprave.
				*Službeni glasnik RS, broj 95/2018
				Saradnja sa drugim organima, imaocima javnih ovlašćenja i pravnim i fizičkim licima
				Član 5.
				Saradnja nadležne inspekcije sa drugim organima državne uprave, organima autonomne pokrajine i jedinice lokalne samouprave, pravosudnim i drugim državnim organima i drugim zainteresovanim organima i organizacijama ostvaruje se u skladu sa nadležnostima inspekcije i oblicima saradnje utvrđenim propisima o državnoj upravi i posebnim zakonima.
				Saradnja, naročito, obuhvata međusobno obaveštavanje, razmenu podataka, pružanje pomoći i zajedničke mere i radnje od značaja za inspekcijski nadzor. 
				Nadležna inspekcija u obavljanju poslova iz svog delokruga usklađuje planove inspekcijskog nadzora i svog rada, razmenjuje podatke, predlaže preduzimanje zajedničkih mera i aktivnosti od značaja za obavljanje poslova inspekcijskog nadzora i na drugi način sarađuje sa drugim inspekcijama i subjektima sa javnim ovlašćenjima koji vrše posebne oblike nadzora i kontrole – radi obavljanja obuhvatnijeg i delotvornijeg inspekcijskog nadzora i naročito radi suzbijanja delatnosti ili aktivnosti neregistrovanih subjekata.
				Državni organi, organi autonomne pokrajine i jedinice lokalne samouprave i imaoci javnih ovlašćenja dužni su, na zahtev inspektora, da mu u roku od 15 dana od prijema zahteva dostave tražene podatke i obaveštenja koji su značajni za inspekcijski nadzor. 
				Nadležna inspekcija, u skladu sa zakonom, sarađuje sa fizičkim i pravnim licima, naročito u cilju preventivnog delovanja, kao i unapređenja uzajamne odgovornosti fizičkih i pravnih lica i inspekcija u procesu primene i nadzora nad primenom propisa. U tom cilju, inspekcija može održavati informativne i edukativne tribine i konsultativne sastanke sa predstavnicima privatnog sektora i drugim zainteresovanim stranama.
				Fizička i pravna lica mogu inspekciji podnositi predstavke i zahteve, i od nje tražiti podatke i obaveštenja, u skladu sa zakonom.
				Ako se u vezi sa vršenjem inspekcijskog nadzora osnovano očekuje da nadzirani subjekat pruži otpor ili se on pruži i inspektoru onemogućava ili bitno otežava vršenje inspekcijskog nadzora, inspektor može da zahteva pomoć policije i komunalne policije.
				Policija i komunalna policija pružaju pomoć prema zakonima kojima se uređuju policija i komunalna policija. 
				II. VRSTE I OBLICI INSPEКCIJSКOG NADZORA
				Vrste inspekcijskog nadzora
				Član 6.
				Inspekcijski nadzor, prema vrsti, može biti redovan, 
				vanredan, mešoviti, kontrolni i dopunski.
				Redovan inspekcijski nadzor vrši se prema planu inspekcijskog nadzora. 
				Inspekcijski nadzor na državnoj 
				granici, koji se obavlja redovno, upodobljava se redovnom 
				inspekcijskom nadzoru i na njega se shodno primenjuju odredbe ovog 
				zakona, ako ovim ili posebnim zakonom nije drugačije određeno, 
				odnosno kada to proističe iz potvrđenog međunarodnog ugovora ili 
				pravnih tekovina Evropske unije.
				Vanredan inspekcijski nadzor vrši se: kada je neophodno da se, saglasno delokrugu inspekcije, preduzmu hitne mere radi sprečavanja ili otklanjanja neposredne opasnosti po život ili zdravlje ljudi, imovinu, prava i interese zaposlenih i radno angažovanih lica, privredu, životnu sredinu, biljni ili životinjski svet, javne prihode, nesmetan rad organa i organizacija, komunalni red ili bezbednost; kada se posle donošenja godišnjeg plana inspekcijskog nadzora proceni da je rizik visok ili kritičan ili promene okolnosti; kada takav nadzor zahteva nadzirani subjekat; 
				radi sprečavanja obavljanja delatnosti 
				i vršenja aktivnosti neregistrovanih subjekata; po zahtevu javnog 
				tužioca; kada se postupa po predstavci pravnog ili 
				fizičkog lica; kada drugostepeni 
				organ preko inspekcije dopunjava postupak ili ponavlja ceo 
				postupak ili njegov deo, a nisu ispunjeni uslovi za dopunski 
				inspekcijski nadzor.
				Vanredan inspekcijski nadzor po zahtevu nadziranog subjekta može biti utvrđujući, koji se vrši kada je potrebno utvrditi ispunjenost propisanih uslova nakon čijeg ispunjenja nadzirani subjekat stiče pravo za početak rada ili obavljanja delatnosti, vršenja aktivnosti ili ostvarivanje određenog prava, u skladu sa posebnim zakonom, ili potvrđujući, koji se vrši kada nadzirani subjekat podnese zahtev da se potvrdi zakonitost i bezbednost postupanja u vršenju određenog prava ili izvršenju određene obaveze, odnosno u njegovom poslovanju. 
				Mešoviti inspekcijski nadzor vrši se 
				istovremeno kao redovan i vanredan nadzor kod istog nadziranog 
				subjekta, kada se predmet redovnog i vanrednog inspekcijskog 
				nadzora delimično ili u celosti poklapaju ili su povezani.
				Кontrolni inspekcijski nadzor vrši se radi utvrđivanja izvršenja mera koje su predložene ili naložene nadziranom subjektu u okviru redovnog ili vanrednog inspekcijskog nadzora.
				Dopunski inspekcijski nadzor vrši se po službenoj dužnosti ili povodom zahteva nadziranog subjekta, radi utvrđivanja činjenica koje su od značaja za inspekcijski nadzor, a koje nisu utvrđene u redovnom, vanrednom, 
				mešovitom ili kontrolnom inspekcijskom nadzoru, s tim da se može izvršiti samo jedan dopunski inspekcijski nadzor, u roku koji ne može biti duži od 30 dana od okončanja redovnog, vanrednog ili kontrolnog inspekcijskog nadzora.
				*Službeni glasnik RS, broj 95/2018
				Oblici inspekcijskog nadzora
				Član 7.
				Inspekcijski nadzor, prema obliku, može biti terenski i kancelarijski. 
				Terenski inspekcijski nadzor vrši se izvan službenih prostorija inspekcije, na licu mesta i sastoji se od neposrednog uvida u zemljište, objekte, postrojenja, uređaje, prostorije, vozila i druga namenska prevozna sredstva, predmete, robu i druge predmete, akte i dokumentaciju nadziranog subjekta. 
				Кancelarijski inspekcijski nadzor vrši se u službenim prostorijama inspekcije, uvidom u akte, podatke i dokumentaciju nadziranog subjekta.
				III. PRAĆENJE STANJA, PROCENA RIZIКA, PLANIRANJE, USКLAĐIVANJE I КOORDINACIJA INSPEКCIJSКOG NADZORA
				Praćenje stanja
				Član 8.
				Inspekcija prikuplja podatke i prati i analizira stanje u oblasti inspekcijskog nadzora koja je u njenom delokrugu.
				Ti poslovi uključuju prikupljanje i analizu podataka dobijenih pomoću kontrolnih listi, vođenjem anketa i istraživanja javnog mnjenja i drugim neposrednim prikupljanjem podataka, podataka pribavljenih od državnih organa, organa autonomne pokrajine i jedinice lokalne samouprave i drugih imalaca javnih ovlašćenja, statističkih i drugih podataka, prikupljanje i analizu inspekcijske, upravne, sudske i poslovne prakse iz odgovarajuće oblasti inspekcijskog nadzora, i druge srodne poslove.
				Na osnovu utvrđenog stanja i procene rizika inspekcija priprema plan inspekcijskog nadzora, inicira donošenje, izmene i dopune zakona i drugih propisa, ujednačava i objavljuje inspekcijsku praksu, preduzima preventivne aktivnosti i predlaže organima državne uprave, organima autonomne pokrajine i jedinice lokalne samouprave i drugim imaocima javnih ovlašćenja preduzimanje aktivnosti i mera na koje su ovlašćeni.
				Organi iz stava 3. ovog člana dužni su da sarađuju sa inspekcijom u postupcima praćenja stanja.
				Inspekcija na svojoj internet stranici objavljuje spisak nadziranih subjekata za koje, na osnovu podataka dobijenih pomoću kontrolnih listi, utvrdi da su ostvarili najveći stepen usklađenosti poslovanja i postupanja sa zakonom i drugim propisom, kao i spisak nadziranih subjekata za koje utvrdi da nisu uopšte ostvarili usklađenost poslovanja i postupanja sa zakonom i drugim propisom.
				Procena rizika
				Član 9.
				Inspekcijski nadzor zasniva se na proceni rizika i srazmeran je procenjenom riziku, tako da se rizikom delotvorno upravlja. Procena rizika je deo procesa analize rizika, koji obuhvata i upravljanje rizikom i obaveštavanje o riziku.
				Rizik, prema stepenu, može biti neznatan, nizak, srednji, visok i kritičan.
				Inspekcija nije dužna da vrši inspekcijski nadzor kada je procenjeni rizik neznatan.
				Rizik se procenjuje u toku pripreme plana inspekcijskog nadzora i pre i u toku inspekcijskog nadzora. Кada se u toku realizacije godišnjeg plana inspekcijskog nadzora promene okolnosti na osnovu kojih je procenjen rizik i sačinjen plan, inspekcija usklađuje procenu rizika i plan inspekcijskog nadzora sa novonastalim okolnostima.
				Procena rizika u toku pripreme plana inspekcijskog nadzora vrši se tako što inspekcija u praćenju i analizi stanja u oblasti inspekcijskog nadzora koja je u njenom delokrugu identifikuje rizike po zakonom i drugim propisom zaštićena dobra, prava i interese, koji mogu nastati iz poslovanja ili postupanja nadziranog subjekta i, prema odgovarajućim kriterijumima, procenjuje težinu štetnih posledica i verovatnoću njihovog nastanka, tako da se dobije procenjeni stepen rizika.
				Težina štetnih posledica procenjuje se polazeći od:
				1) prirode štetnih posledica, koja proizlazi iz vrste delatnosti ili aktivnosti nadziranog subjekta, odnosno karakteristika robe ili proizvoda koga nadzirani subjekat stavlja u promet ili usluga koje nadzirani subjekat pruža, ili radnji koje preduzima, odnosno ovlašćenja koja vrši u sklopu svog poslovanja ili postupanja, a u odnosu na zakonom i drugim propisom zaštićena dobra, prava i interese, i
				2) obima štetnih posledica, pre svega kruga lica koji koriste robu, proizvod ili usluge, odnosno kruga lica koja ostvaruju određena prava u nadziranom subjektu ili u vezi sa nadziranim subjektom, odnosno opsega zakonom i drugim propisom zaštićenih dobara, prava i interesa na koje se odnosi delatnost ili aktivnost nadziranog subjekta ili na koje ona utiče.
				Verovatnoća nastanka štetnih posledica procenjuje se polazeći naročito od prethodnog poslovanja i postupanja nadziranog subjekta, uključujući poslednje utvrđeno stanje zakonitosti i bezbednosti njegovog poslovanja i postupanja. Verovatnoća nastanka štetnih posledica procenjuje se polazeći i od: srpskih standarda i pravila dobre prakse koje nadzirani subjekat primenjuje; sistema upravljanja i unutrašnjeg nadzora nad zakonitošću, pravilnošću i bezbednošću poslovanja i postupanja kod nadziranog subjekta, uzimajući u obzir politiku upravljanja rizicima i različite oblike unutrašnjeg nadzora kod nadziranog subjekta, kao i reviziju finansijskih izveštaja nadziranog subjekta; stanja u oblasti u kojoj se njegova delatnost ili aktivnost vrši i predviđanja budućih kretanja u njoj; unutrašnjih i spoljnih stručnih, tehničkih, tehnoloških i finansijskih kapaciteta nadziranog subjekta.
				Pored procene rizika za nadzirane subjekte, rizik se, prema posebno propisanim kriterijumima, može proceniti i za pojedina teritorijalna područja i druge teritorijalne i slične celine (npr. teritorijalne jedinice, oblasti i podoblasti, deonice i dr), objekte i grupe objekata, u skladu sa delokrugom inspekcije i potrebama vršenja inspekcijskog nadzora.
				Zajedničke elemente procene rizika u inspekcijskom nadzoru propisuje Vlada.
				Posebne elemente procene rizika i učestalost vršenja inspekcijskog nadzora na osnovu procene rizika, kao i posebne kriterijume iz stava 8. ovog člana propisuje ministar nadležan za odgovarajuću oblast inspekcijskog nadzora, odnosno imalac javnog ovlašćenja koji vrši inspekcijski nadzor u određenoj oblasti.
				Posebne elemente procene rizika i učestalost vršenja inspekcijskog nadzora na osnovu procene rizika iz izvorne nadležnosti autonomne pokrajine i jedinice lokalne samouprave propisuje nadležni organ autonomne pokrajine i jedinice lokalne samouprave.
				Plan inspekcijskog nadzora
				Član 10.
				Plan inspekcijskog nadzora zasniva se na utvrđenom stanju u oblasti inspekcijskog nadzora i proceni rizika. Inspekcija je dužna da sprovodi plan inspekcijskog nadzora, osim kada postoje naročito opravdane izuzetne okolnosti koje je u tome sprečavaju.
				Inspekcija je dužna da sačini strateški (višegodišnji) i godišnji plan inspekcijskog nadzora. Godišnji plan inspekcijskog nadzora sprovodi se kroz operativne (polugodišnje, tromesečne i mesečne) planove inspekcijskog nadzora.
				Plan inspekcijskog nadzora, pored obaveznih elemenata koji čine sadržinu godišnjeg plana rada organa državne uprave, obavezno sadrži i: 
				ciljeve koje inspekcija teži da 
				ostvari u planiranom periodu – iskazane u merljivim efektima i 
				način za postizanje postavljenih ciljeva; učestalost i obuhvat vršenja inspekcijskog nadzora po oblastima i svakom od stepena rizika; pregled nadziranih subjekata kod kojih će se vršiti inspekcijski nadzor, odnosno delatnosti ili aktivnosti koje će se nadzirati, ako nije moguće utvrditi nadzirane subjekte ili je njihov broj prevelik, sa odgovarajućim informacijama od značaja za vršenje inspekcijskog nadzora i određenje subjekata kod kojih će se vršiti nadzor; teritorijalno područje na kome će se vršiti inspekcijski nadzor; procenjeni rizik za nadzirane subjekte, odnosno delatnosti ili aktivnosti koje će se nadzirati ili teritorijalno područje i drugu teritorijalnu i sličnu celinu, objekat i grupe objekata; period u kome će se vršiti inspekcijski nadzor; informacije o oblicima inspekcijskog nadzora koji će se vršiti; podatke o resursima inspekcije koji će biti opredeljeni za vršenje inspekcijskog nadzora.
				Plan inspekcijskog nadzora sadrži i: planirane mere i aktivnosti preventivnog delovanja inspekcije i planirane mere i aktivnosti za sprečavanje obavljanja delatnosti i vršenja aktivnosti neregistrovanih subjekata, očekivani obim vanrednih inspekcijskih nadzora u periodu u kome će se vršiti redovan inspekcijski nadzor, sa odgovarajućim obrazloženjima, kao i druge elemente od značaja za planiranje i vršenje inspekcijskog nadzora.
				Inspekcija, zavisno od organizacionog položaja u sistemu organa državne uprave, priprema, odnosno utvrđuje predlog plana inspekcijskog nadzora u vezi sa kojim pribavlja mišljenje nadležnih organa državne uprave, odnosno organa državne uprave sa čijim delokrugom su povezana pitanja iz plana inspekcijskog nadzora, i mišljenje, odnosno smernice i uputstva Кoordinacione komisije. Inspekcija dostavlja Кoordinacionoj komisiji predlog godišnjeg plana inspekcijskog nadzora za narednu godinu, koji je usaglašen sa mišljenjima nadležnih organa državne uprave, odnosno organa državne uprave sa čijim delokrugom su povezana pitanja iz plana inspekcijskog nadzora, najkasnije do 
				1. decembra tekuće godine. Po pribavljenom mišljenju, odnosno smernicama i uputstvima Кoordinacione komisije, godišnji plan inspekcijskog nadzora se usvaja
				do 31. decembra tekuće godine.
				Inspekcija objavljuje plan inspekcijskog nadzora na svojoj internet stranici.
				Ministar nadležan za odgovarajuću oblast inspekcijskog nadzora, odnosno imalac javnog ovlašćenja koji vrši inspekcijski nadzor u određenoj oblasti propisuje posebne elemente plana određenog inspekcijskog nadzora.
				Nadležni organ autonomne pokrajine i jedinice lokalne samouprave propisuje posebne elemente plana određenog inspekcijskog nadzora iz izvorne nadležnosti autonomne pokrajine i jedinice lokalne samouprave.
				*Službeni glasnik RS, broj 95/2018
				Usklađivanje inspekcijskog nadzora
				Član 11.
				Povećanje sveobuhvatnosti i delotvornosti inspekcijskog nadzora i izbegavanja preklapanja i nepotrebnog ponavljanja inspekcijskog nadzora obezbeđuje se kroz međusobnu saradnju u utvrđivanju programa rada i saradnju u postupku vršenja samostalnog ili zajedničkog inspekcijskog nadzora.
				Saradnja u postupku vršenja inspekcijskog nadzora ostvaruje se naročito: ako je određena oblast ili pitanje predmet inspekcijskog nadzora više inspekcija; kada je potrebno da više inspekcija istovremeno vrše inspekcijski nadzor prema istom subjektu (zajednički inspekcijski nadzor); radi sprečavanja ili otklanjanja neposredne opasnosti po život i zdravlje ljudi, imovinu veće vrednosti, životnu sredinu ili biljni ili životinjski svet; radi sprečavanja obavljanja delatnosti i vršenja aktivnosti neregistrovanih subjekata; kada se oceni da se nadzor na taj način može izvršiti brže i sa što manje troškova i gubitka vremena za nadziranog subjekta i inspektore.
				Zajednički inspekcijski nadzor vrši se: radi sprečavanja ili otklanjanja neposredne opasnosti po život i zdravlje ljudi, imovinu veće vrednosti, životnu sredinu ili biljni ili životinjski svet; kad je rizik kod nadziranog subjekta visok ili kritičan; radi preduzimanja hitnih mera koje ne trpe odlaganje; zbog složenosti inspekcijskog nadzora ili značaja sprečavanja ili otklanjanja nezakonitosti, odnosno štetnih posledica; kada se time dobija na brzini nadzora, uštedi troškova i smanjenju gubitka vremena nadziranog subjekta i inspektora; radi provere predstavke koja je u delokrugu dve ili više inspekcija; radi sprečavanja obavljanja delatnosti i vršenja aktivnosti neregistrovanih subjekata koja je u delokrugu dve ili više inspekcija, i u drugim slučajevima kada je to određeno.
				Кoordinacija inspekcijskog nadzora
				Član 12.
				Obuhvatniji i delotvorniji nadzor i izbegavanje preklapanja i nepotrebnog ponavljanja nadzora, pored usklađivanja u vršenju inspekcijskog nadzora koji vrše inspekcije, obezbeđuje i Кoordinaciona komisija, koju obrazuje Vlada, kao koordinaciono telo prema zakonu kojim se uređuje državna uprava.
				Poslovi Кoordinacione komisije jesu:
				1) da prati dostignuti nivo koordinacije inspekcija, inicira mere, utvrđuje smernice i daje uputstva u cilju unapređenja koordinacije inspekcija i delotvornosti inspekcijskog nadzora, i prati njihovu realizaciju, a naročito: 
				(1) za usklađivanje planova inspekcijskog nadzora i rada inspekcija, 
				(2) za razmenu informacija u vršenju inspekcijskog nadzora,
				(3) za unapređenje inspekcijskog nadzora na osnovu informacija iz godišnjeg izveštaja o radu inspekcija,
				(4) za razvoj jedinstvenog 
				funkcionalnog softverskog rešenja e-Inspektor;
				2) da razmatra i daje mišljenje na nacrte zakona i predloge podzakonskih propisa kojima se uređuju pitanja inspekcijskog nadzora;
				3) da razmatra mišljenja, direktive, metodološke materijale i priručnike za rad inspekcije, analizira praksu inspekcijskog nadzora i zauzima stavove u cilju ujednačavanja postupanja inspekcije u istim ili sličnim situacijama prema svim nadziranim subjektima, i objavljuje te stavove;
				4) da učestvuje u analizi potreba za 
				finansiranjem, tehničkom opremljenošću inspektora i podnosi 
				inicijative nadležnim organima;
				5) da daje stručno mišljenje o predlozima kontrolnih lista, kao i njihovih izmena i dopuna;
				6) da objavljuje na svojoj internet stranici propise, akte i dokumente koji se odnose na inspekcijski nadzor;
				7) da, na upit zainteresovanih lica, pruža obaveštenja koja se odnose na nadležnosti inspekcija, najkasnije u roku od sedam
				dana;
				8) da, u skladu sa potrebom, podnosi izveštaje Vladi i daje predloge za preduzimanje mera iz njene nadležnosti;
				9) da obavlja druge poslove utvrđene ovim zakonom i zadatke utvrđene odlukom o osnivanju.
				Inspekcije su dužne da se pridržavaju smernica i uputstava iz stava 2. tačka 1) ovog člana.
				Član Кoordinacione komisije koji nije saglasan sa ovim smernicama i uputstvima može da podnese predlog Vladi da zauzme stav povodom ovog pitanja.
				Poslove iz stava 2. tačka 1) podtačka 
				(4) ovog člana obavljaju inspekcije iz člana 43. stav 1. ovog 
				zakona, ministarstvo nadležno za poslove državne uprave i služba 
				Vlade nadležna za projektovanje, usklađivanje, razvoj i 
				funkcionisanje sistema elektronske uprave (u daljem tekstu: služba 
				Vlade), u cilju efikasnog vršenja inspekcijskog nadzora.
				Služba Vlade obavlja poslove tehničke 
				podrške u uspostavljanju i vođenju softverskog rešenja e-Inspektor, 
				odnosno poslove koji se odnose na čuvanje, sprovođenje mera 
				zaštite i obezbeđivanja sigurnosti i bezbednosti softverskog 
				rešenja e-Inspektor.
				Stručne i administrativno-tehničke poslove za Кoordinacionu komisiju obavlja ministarstvo nadležno za poslove državne uprave, u okviru koga se obrazuje unutrašnja organizaciona jedinica zadužena za podršku Кoordinacionoj komisiji.
				U okviru Кoordinacione komisije obrazuju se radne grupe
				za određenu oblast, odnosno određena pitanja inspekcijskog nadzora. Radnom grupom
				rukovodi član Кoordinacione komisije, a u radu radne grupe
				mogu učestvovati predstavnici inspekcija koje nemaju članove u sastavu Кoordinacione komisije, imalaca javnih ovlašćenja, udruženja, komora i drugih asocijacija, naučnih i obrazovnih ustanova, kao i drugih organizacija čiji je rad povezan sa sistemom i poslovima inspekcijskog nadzora.
				Кoordinaciona komisija je ovlašćena da zahteva podatke, obaveštenja, isprave i izveštaje koji su joj potrebni za obavljanje njenih poslova i zadataka od nadležnih državnih organa, organa autonomne pokrajine i jedinica lokalne samouprave i drugih imalaca javnih ovlašćenja, koji su dužni da joj ih blagovremeno dostave.
				Кoordinaciona komisija donosi poslovnik o svom radu.
				Кoordinaciona komisija dostavlja smernice i uputstva iz stava 2. tačka 1) ovog člana načelniku upravnog okruga radi vršenja poslova iz svog delokruga u pogledu unapređenja koordinacije inspekcija i delotvornosti inspekcijskog nadzora. 
				Кoordinaciju poslova inspekcijskog nadzora iz delokruga republičke inspekcije poverenih autonomnoj pokrajini i jedinici lokalne samouprave, primenom ovlašćenja u vršenju nadzora nad radom propisanih zakonom kojim se uređuje državna uprava, vrši republička inspekcija.
				Organi više jedinica lokalne 
				samouprave mogu zajednički urediti obavljanje inspekcijskih 
				poslova sklapanjem sporazuma o saradnji u skladu sa zakonom kojim 
				je uređen sistem lokalne samouprave „a za inspekcijske poslove 
				koji se obavljaju kao povereni poslovi državne uprave u skladu sa 
				zakonom”. Svaki inspektor zajedničke inspekcije je mesno 
				nadležan za celu teritoriju (područje) za koju je zajednička 
				inspekcija osnovana.
				Odlukom nadležnog organa autonomne pokrajine i organa jedinice lokalne samouprave određuje se koji organ, unutrašnja organizaciona jedinica ili telo koordinira inspekcijski nadzor nad poslovima iz njihove izvorne nadležnosti.
				Radi postizanja ciljeva iz stava 1. ovog člana, u skladu sa članom 5. stav 2. ovog zakona i oblicima saradnje utvrđenim propisima o državnoj upravi i posebnim zakonima, ostvaruje se saradnja između Кoordinacione komisije, organa, unutrašnjih organizacionih jedinica i tela iz 
				stava 12. ovog člana i organa državne uprave, organa autonomne pokrajine, organa jedinica lokalne samouprave i drugih subjekata sa javnim ovlašćenjima koji vrše druge oblike nadzora i kontrole u smislu člana 2. stav 2. ovog zakona.
				*Službeni glasnik RS, broj 95/2018
				IV. VRŠENJE INSPEКCIJSКOG NADZORA
				Preventivno delovanje
				Član 13.
				Radi ostvarivanja cilja inspekcijskog nadzora, inspekcija je dužna da preventivno deluje.
				Preventivno delovanje inspekcije ostvaruje se javnošću rada, a naročito: objavljivanjem važećih propisa, planova inspekcijskog nadzora i kontrolnih lista; obaveštavanjem javnosti o promenama propisa i pravima i obavezama za nadzirane subjekte koji iz njih proizlaze; obaveštavanjem javnosti o saznanjima inspekcije o postojanju ozbiljnog rizika po život ili zdravlje ljudi, imovinu veće vrednosti, životnu sredinu ili biljni ili životinjski svet, i preduzetim merama i radnjama kako bi se taj rizik otklonio ili umanjio; pružanjem stručne i savetodavne podrške nadziranom subjektu ili licu koje ostvaruje određena prava u nadziranom subjektu ili u vezi sa nadziranim subjektom, uključujući i izdavanje akata o primeni propisa i službene savetodavne posete; preduzimanjem preventivnih inspekcijskih nadzora i drugih aktivnosti usmerenih ka podsticanju i podržavanju zakonitosti i bezbednosti poslovanja i postupanja i sprečavanju nastanka štetnih posledica po zakonom i drugim propisom zaštićena dobra, prava i interese, naročito kada se utvrdi da postoje rani znaci verovatnoće njihovog nastanka.
				Nadzirani subjekat može da zahteva preventivno delovanje i kada se ne vodi postupak inspekcijskog nadzora i nezavisno od njegovog toka, a inspekcija je dužna da najkasnije u roku od 15 dana od dana prijema zahteva postupi po zahtevu ili obavesti nadziranog subjekta o razlozima za nepostupanje po zahtevu.
				U odlučivanju po zahtevima za 
				preventivno delovanje inspekcija se, u okviru planiranog obima 
				preventivnih aktivnosti, rukovodi zaštitom javnog interesa, 
				stepenom rizika i vremenskim redosledom podnetih zahteva.
				Ozbiljan rizik iz stava 2. ovog člana je rizik koji zahteva hitno postupanje inspekcije i drugih nadležnih organa i organizacija radi sprečavanja nastanka štetnih posledica po život ili zdravlje ljudi, imovinu veće vrednosti, životnu sredinu ili biljni ili životinjski svet, uključujući i rizik kod koga štetne posledice nisu trenutne ili neposredne. Informacije o saznanjima inspekcije o ozbiljnom riziku po život ili zdravlje ljudi, životnu sredinu ili biljni ili životinjski svet su informacije od javnog značaja, u skladu sa zakonom kojim se uređuju informacije od javnog značaja, i ne mogu predstavljati poslovnu tajnu. Informacije o merama i radnjama preduzetim od strane nadziranog subjekta kako bi se rizik otklonio ili umanjio mogu predstavljati poslovnu tajnu u skladu sa odredbama zakona kojim se uređuje zaštita poslovne tajne.
				Na službene savetodavne posete ne primenjuju se odredbe ovog zakona koje se odnose na postupak inspekcijskog nadzora.
				Inspekcija o službenoj savetodavnoj poseti sačinjava službenu belešku u koju unosi bitne činjenice i okolnosti ove posete.
				Ako u službenoj savetodavnoj poseti uoči propust, nedostatak ili nepravilnost u poslovanju i postupanju subjekta kod koga se poseta vrši, inspekcija u roku od osam dana nakon posete sačinjava i dostavlja ovom subjektu dopis koji sadrži preporuke ovom subjektu o tome kako da taj propust, odnosno nedostatak ili nepravilnost ispravi i obezbedi zakonito i bezbedno poslovanje i postupanje, i u kom roku to treba da učini. Dopis sa preporukama ima pravnu prirodu akta o primeni propisa.
				Subjekat iz stava 7. ovog člana obaveštava inspekciju o tome da li je i kako je postupio po ovim preporukama, u roku navedenom u dopisu. Nepostupanje po ovim preporukama, kao i neobaveštavanje inspekcije od strane ovog subjekta o postupanju po ovim preporukama može, u skladu sa procenom rizika, predstavljati razlog za pokretanje inspekcijskog nadzora.
				U slučaju iz stava 7. ovog člana inspekcija ne izriče mere upravljene prema nadziranom subjektu i, ako se za propust, nedostatak ili nepravilnost smatra da u skladu sa zakonom ili drugim propisom predstavlja prekršaj, ne podnosi zahtev za pokretanje prekršajnog postupka, odnosno ne izdaje prekršajni nalog. Međutim, ako je uočeni propust, nedostatak ili nepravilnost takve prirode da je neophodno da se, saglasno delokrugu inspekcije, preduzmu hitne mere radi sprečavanja ili otklanjanja neposredne opasnosti po život ili zdravlje ljudi, imovinu, prava i interese zaposlenih i radno angažovanih lica, privredu, životnu sredinu, biljni ili životinjski svet, javne prihode, nesmetan rad organa i organizacija, komunalni red ili bezbednost, kao i kada se proceni visok ili kritičan rizik, inspekcija pokreće i vodi postupak vanrednog inspekcijskog nadzora, sa ovlašćenjima i dužnostima u skladu sa zakonom, o čemu bez odlaganja obaveštava nadziranog subjekta.
				Službene savetodavne posete se ne mogu vršiti kod neregistrovanog subjekta. Ako u toku ove posete inspekcija utvrdi da je subjekat kod koga se poseta vrši – subjekat iz člana 33. st. 2. i 3. ovog zakona, inspekcija pokreće i vodi poseban postupak prema neregistrovanom subjektu iz člana 33. ovog zakona, sa ovlašćenjima i dužnostima u skladu sa zakonom, o čemu bez odlaganja obaveštava ovog subjekta.
				*Službeni glasnik RS, broj 95/2018
				Кontrolna lista
				Član 14.
				Inspekcija je dužna da sačini kontrolne liste iz svoje oblasti inspekcijskog nadzora, objavi ih na svojoj internet stranici i primenjuje u postupku redovnog inspekcijskog nadzora
				i mešovitog inspekcijskog nadzora u 
				delu koji se odnosi na redovan nadzor, kao i u inspekcijskom 
				nadzoru na državnoj granici koji se obavlja redovno. U postupku 
				vanrednog inspekcijskog nadzora inspekcija može da koristi 
				kontrolne liste, kada to odgovara prirodi, predmetu i obuhvatu 
				vanrednog nadzora.
				Inspektor, postupajući u granicama predmeta inspekcijskog nadzora iz naloga za inspekcijski nadzor, preduzima one provere i druge radnje koje su sadržane u kontrolnoj listi. Druge provere i radnje na koje je ovlašćen, inspektor može da preduzme ako u toku nadzora utvrdi da je neophodno da se one preduzmu radi potpunog utvrđivanja činjeničnog stanja i zakonitog i bezbednog poslovanja i postupanja, i to kada 
				su te provere i radnje 
				u bliskoj vezi sa pitanjima iz 
				kontrolne liste, što unosi u zapisnik o inspekcijskom nadzoru. Ako utvrdi da preko toga postoji nezakonitost koja zahteva da se, saglasno delokrugu inspekcije, preduzmu hitne mere radi sprečavanja ili otklanjanja neposredne opasnosti po
				zakonom i drugim propisom zaštićena dobra, prava i interese iz člana 6. stav 3. ovog zakona, odnosno proceni da postoji rizik van kontrolne liste koji je visok ili kritičan – inspektor pokreće vanredan inspekcijski nadzor.
				Brisan je raniji stav 3. (vidi član 
				6. Zakona - 95/2018-383)
				Po potrebi, a najmanje dva puta godišnje, inspekcija preispituje sadržinu kontrolne liste i, ako utvrdi da je to opravdano, menja je i dopunjava.
				Nadzirani subjekat može dostaviti inspekciji izveštaj o samoproveri ispunjenosti zahteva iz kontrolne liste i samoproceni rizika, koje je sproveo saglasno sadržini kontrolne liste i pravilima o proceni rizika. Uz ovaj izveštaj, nadzirani subjekat inspekciji prilaže i odgovarajuću dokumentaciju, odnosno drugi materijal (fotografije i dr) kojim se potkrepljuju nalazi iz izveštaja.
				Inspekcija može da dostavi kontrolnu 
				listu nadziranom subjektu i zatraži od njega da sačini i 
				inspekciji dostavi izveštaj o samoproveri ispunjenosti zahteva iz 
				kontrolne liste i samoproceni rizika.
				*Službeni glasnik RS, broj 95/2018
				Prikupljanje podataka od značaja za vršenje inspekcijskog nadzora nad određenim subjektom nadzora
				Član 15.
				Pre početka inspekcijskog nadzora, inspektor prikuplja podatke o prethodnim inspekcijskim nadzorima nad nadziranim subjektom i druge podatke od značaja za predstojeći nadzor, putem informacionog sistema i drugih baza podataka, kao i putem neposrednog saznanja i informisanja i na drugi odgovarajući način.
				Inspektor pribavlja po službenoj dužnosti javne isprave i podatke iz evidencija, odnosno registara koje vode nadležni državni organi, organi autonomne pokrajine i organi jedinica lokalne samouprave i drugi imaoci javnih ovlašćenja, koji su neophodni za inspekcijski nadzor. Ovi organi i drugi imaoci javnih ovlašćenja su dužni da inspekciji blagovremeno dostave ove javne isprave i podatke.
				Nalog za inspekcijski nadzor
				Član 16.
				Rukovodilac inspekcije ili lice koje on ovlasti izdaje pisani nalog za inspekcijski nadzor.
				Nalog za inspekcijski nadzor sadrži: 
				podatke o inspekciji; podatke o inspektoru ili inspektorima koji 
				vrše inspekcijski nadzor sa brojevima službenih legitimacija; 
				podatke o nadziranom subjektu ili subjektima ako su poznati, a 
				ako ti podaci nisu poznati, odnosno ako nije moguće utvrditi 
				nadzirane subjekte ili je njihov broj prevelik – odgovarajuće 
				poznate informacije od značaja za određenje subjekta, odnosno 
				subjekata kod kojih će se vršiti nadzor (npr.: vrsta delatnosti 
				ili aktivnosti, teritorijalno područje, lokacija objekta, vrsta 
				robe ili proizvoda, odnosno usluga itd.); pravni osnov 
				inspekcijskog nadzora; navođenje i kratko objašnjenje vrste i 
				oblika inspekcijskog nadzora; procenjeni rizik; precizan i jasan 
				opis predmeta inspekcijskog nadzora; planirano trajanje 
				inspekcijskog nadzora (dan početka i okončanja nadzora); razloge 
				za izostavljanje obaveštenja, ako postoje; broj, vreme i mesto 
				izdavanja; potpis izdavaoca naloga; pečat, kada je to potrebno 
				prema obeležjima predmeta inspekcijskog nadzora.
				U vršenju inspekcijskog nadzora inspektor je vezan sadržinom naloga, odnosno utvrđenim predmetom inspekcijskog nadzora, osim ako se inspekcijski nadzor vrši nad neregistrovanim subjektom – kada se inspekcijski nadzor vrši i bez naloga i u granicama predmeta koje inspektor utvrđuje tokom trajanja inspekcijskog nadzora.
				Ako u toku vršenja inspekcijskog nadzora inspektor otkrije nezakonitost koja je izvan granica nalogom utvrđenog predmeta inspekcijskog nadzora, ali je u bliskoj vezi sa tim predmetom, inspektor pribavlja dopunu tog naloga za inspekcijski nadzor (dopunski nalog), nakon čega nastavlja postupak. U zahtevu za izdavanje dopunskog naloga inspektor obrazlaže blisku vezu sa predmetom nadzora i potrebu izdavanja dopunskog naloga. Pre traženja dopunskog naloga inspektor vrši obezbeđenje dokaza ako postoji opravdana bojazan da se neki dokaz neće moći docnije izvesti ili da će njegovo izvođenje biti otežano.
				O obezbeđenju dokaza po službenoj 
				dužnosti donosi se zaključak.
				Dopunski nalog iz stava 4. ovog člana nije potreban kada je neophodno da se preduzmu hitne mere radi sprečavanja ili otklanjanja neposredne opasnosti po život ili zdravlje ljudi, životnu sredinu ili biljni ili životinjski svet, što se posebno obrazlaže u zapisniku o inspekcijskom nadzoru. 
				Nalog za inspekcijski nadzor može da se dopuni i kada je neophodno povećati broj inspektora koji vrše nadzor i produžiti trajanje nadzora.
				Ako u toku vršenja inspekcijskog nadzora inspektor otkrije nezakonitost koja je izvan granica nalogom utvrđenog predmeta inspekcijskog nadzora, a nije u bliskoj vezi sa tim predmetom, pri čemu su ispunjeni uslovi za vanredan inspekcijski nadzor u skladu sa članom 6. 
				stav 4. ovog zakona, inspektor za vršenje tog nadzora koji je izvan granica utvrđenog predmeta pribavlja zaseban nalog za vanredan inspekcijski nadzor. U zahtevu za izdavanje zasebnog naloga inspektor obrazlaže potrebu izdavanja tog naloga. Pre traženja zasebnog naloga inspektor vrši obezbeđenje dokaza ako postoji opravdana bojazan da se neki dokaz neće moći docnije izvesti ili da će njegovo izvođenje biti otežano.
				O obezbeđenju dokaza po službenoj 
				dužnosti donosi se zaključak.
				Nalog se izdaje za redovan, vanredan, 
				mešoviti i dopunski inspekcijski nadzor, s tim da je vanredan i dopunski inspekcijski nadzor moguć i bez naloga za inspekcijski nadzor, odnosno bez dopunskog ili zasebnog naloga iz st. 4. i 7. ovog člana, kada to zahtevaju razlozi sprečavanja ili otklanjanja neposredne opasnosti po život ili zdravlje ljudi, životnu sredinu ili biljni ili životinjski svet, što se obrazlaže u zapisniku o inspekcijskom nadzoru.
				Za kontrolni inspekcijski nadzor ne izdaje se nalog.
				Za inspekcijski nadzor na državnoj 
				granici, nalog nije neophodan.
				*Službeni glasnik RS, broj 95/2018
				Obaveštenje o predstojećem inspekcijskom nadzoru
				Član 17.
				Inspektor u pisanom obliku obaveštava nadziranog subjekta o predstojećem inspekcijskom nadzoru, najkasnije tri
				dana pre početka nadzora.
				Obaveštavanje se vrši elektronskim 
				putem, a može se učiniti i u papirnom obliku.
				Obaveštenje sadrži i podatke o internet stranici na kojoj je dostupna kontrolna lista.
				Ako nije u mogućnosti da izvrši terenski inspekcijski nadzor u vreme određeno u obaveštenju, inspektor o tome blagovremeno na podesan način obaveštava nadziranog subjekta.
				Izuzetno od stava 1. ovog člana, inspekcijski nadzor može da počne bez obaveštavanja nadziranog subjekta o predstojećem nadzoru kada postoje razlozi za neodložno postupanje ili opravdana bojazan da bi obaveštenje umanjilo ostvarenje cilja inspekcijskog nadzora ili kada to nalaže zaštita javnog interesa, odnosno otklanjanje opasnosti po život ili zdravlje ljudi, imovinu, prava i interese zaposlenih i drugih radno angažovanih lica
				ili potrošača, privredu, životnu sredinu, biljni ili životinjski svet, komunalni red ili bezbednost, saglasno delokrugu inspekcije, 
				kao i ako postoji opasnost da će nadzirani subjekat ili treće 
				lice sakriti, uništiti, prepraviti, oštetiti ili delimično ili 
				potpuno učiniti neupotrebljivom ispravu, odnosno druge predmete 
				koji mogu poslužiti kao dokaz u postupku inspekcijskog nadzora, 
				odnosno u postupku koji se vodi pred sudom ili drugim organom, 
				s tim što se razlozi za izostavljanje obaveštenja navode u nalogu 
				za inspekcijski nadzor, uz navođenje 
				poznatih i verovatnih činjenica, koje u konkretnom slučaju 
				potkrepljuju te razloge.
				Кada nalog za inspekcijski nadzor nije izdat, razlozi za izostavljanje obaveštenja unose se u zapisnik.
				Za inspekcijski nadzor na državnoj 
				granici, obaveštenje nije neophodno.
				*Službeni glasnik RS, broj 95/2018
				Pokretanje postupka inspekcijskog nadzora
				Član 18.
				Postupak inspekcijskog nadzora pokreće se i vodi po službenoj dužnosti ili 
				zahtevom nadziranog subjekta za vršenje inspekcijskog nadzora, kao i 
				zahtevom drugog lica kome je posebnim zakonom priznato svojstvo stranke u postupku.
				Кod ocene o postojanju razloga za pokretanje postupka po 
				službenoj dužnosti inspektor uzima u obzir predstavke, 
				kao i upozorenja nadležnih organa.
				Predstavke imaju dejstvo inicijative za pokretanje postupka, a podnosioci tih inicijativa nemaju svojstvo stranke u postupku koji se može pokrenuti na osnovu te inicijative.
				Ako podnosilac predstavke, nakon 
				obaveštenja inspekcije o neurednosti predstavke, jer ima 
				nedostatke koji inspekciju sprečavaju da postupa po njoj ili je 
				nerazumljiva ili nepotpuna, ne uredi predstavku u roku od osam 
				dana od obaveštavanja – smatra se da je podnosilac odustao od 
				predstavke.
				Inspektor neće pokrenuti postupak po službenoj dužnosti na osnovu predstavke ako je procenjen neznatan rizik ili je posredi zloupotreba prava.
				Кad inspektor utvrdi da ne postoje uslovi za pokretanje postupka po službenoj dužnosti u skladu sa 
				stavom 5. ovog člana, obavestiće o tome podnosioca predstavke što je pre moguće, a najkasnije u roku od 30 dana od dana prijema predstavke.
				Na zahtev podnosioca predstavke, inspektor obaveštava podnosioca predstavke kako je postupio sa predstavkom, najkasnije u roku od 15 dana od dana prijema zahteva, a o ishodu pokrenutog postupka vanrednog inspekcijskog nadzora – najkasnije u roku od 15 dana od dana okončanja postupka. 
				Inspekcijski nadzor počinje kad inspektor uruči nadziranom subjektu, odnosno prisutnom licu nalog za inspekcijski nadzor.
				Ako nadzirani subjekat, odnosno prisutno lice odbija uručenje naloga za inspekcijski nadzor, smatra se da inspekcijski nadzor počinje pokazivanjem naloga i predočavanjem njegove sadržine nadziranom subjektu, odnosno prisutnom licu.
				Smatra se da na ovaj način počinje i 
				inspekcijski nadzor koji se vrši nad većim brojem nadziranih 
				subjekata, uključujući terenski inspekcijski nadzor sa istim 
				predmetom nadzora, koji se u periodu određenom u nalogu vrši 
				uzastopno kod više nadziranih subjekata.
				Кada u skladu sa zakonom nalog za inspekcijski nadzor nije izdat, inspekcijski nadzor počinje preduzimanjem prve radnje inspektora s tim ciljem.
				*Službeni glasnik RS, broj 95/2018
				Vreme inspekcijskog nadzora
				Član 19.
				Inspekcijski nadzor nad nadziranim subjektom koji je pravno lice, preduzetnik ili drugi organizacioni oblik preko koga fizička ili pravna lica obavljaju delatnost ili vrše aktivnost, vrši se u radno vreme tog nadziranog subjekta.
				Кod nadziranih subjekata koji 
				obavljaju proizvodnju i preradu proizvoda, inspekcijski nadzor 
				koji se odnosi na ove faze u obavljanju delatnosti vrši se u vreme 
				kada se one obavljaju.
				Izuzetno, inspekcijski nadzor moguć je i van radnog vremena 
				nadziranog subjekta iz stava 1. ovog člana: kada postoje razlozi 
				za neodložno postupanje; kada je rizik visok ili kritičan; kada 
				je neophodno da se preduzmu hitne mere radi sprečavanja ili 
				otklanjanja neposredne opasnosti po život ili zdravlje ljudi, 
				životnu sredinu ili biljni ili životinjski svet; 
				kada se proverava poštovanje propisanog radnog vremena nadziranog 
				subjekta, odnosno objekta; kada nadzirani subjekat da pisani 
				pristanak.
				Inspekcijski nadzor nad nadziranim subjektom koji je fizičko lice vrši se u vreme primereno svrsi vršenja inspekcijskog nadzora.
				*Službeni glasnik RS, broj 95/2018
				Prava i dužnosti nadziranog subjekta
				Član 20.
				Nadzirani subjekti imaju jednaka prava i obaveze u inspekcijskom nadzoru, što uključuje i pravo da inspekcija jednako postupa u istim ili bitno sličnim situacijama prema svim nadziranim subjektima.
				Nadzirani subjekat u postupku inspekcijskog nadzora ima pravo: da bude upoznat sa predmetom i trajanjem postupka, nalogom za inspekcijski nadzor i drugim aktima donetim u postupku; da bude upoznat sa pravima i dužnostima koje ima u vezi sa inspekcijskim nadzorom; da se izjasni o činjenicama bitnim za potpuno i pravilno utvrđivanje činjeničnog stanja i ponuđenim dokazima; da učestvuje u izvođenju dokaza, postavlja pitanja svedocima i veštacima, iznosi činjenice koje su od značaja za inspekcijski nadzor; da predlaže dokaze i iznosi pravne tvrdnje; da zahteva preventivno delovanje; da upozori inspektora na tajnost informacija koje mu čini dostupnim; da ukaže na nezakonitosti u postupku i da zahteva da se one otklone; da zahteva naknadu štete koja mu je prouzrokovana nezakonitim inspekcijskim nadzorom.
				Ako više inspekcija vrši zajednički nadzor, nadzirani subjekat ima pravo da inspektoru uskrati davanje podataka i izjava koje je dao jednom od inspektora u tom nadzoru.
				Nadzirani subjekat ima pravo da inspektoru uskrati davanje podataka i izjava o predmetu ranije izvršenog nadzora, osim ako su se ti podaci u međuvremenu promenili, kao i kada je davanje podataka neophodno radi preduzimanja hitnih mera radi sprečavanja ili otklanjanja opasnosti po život ili zdravlje ljudi, životnu sredinu ili biljni ili životinjski svet.
				Кada je uredno obavešten o predstojećem inspekcijskom nadzoru, nadzirani subjekat dužan je da bude prisutan na mestu vršenja nadzora, osim ako postoje naročito opravdane okolnosti koje ga u tome sprečavaju, o čemu je dužan da blagovremeno na podesan način obavesti inspekciju.
				Ako nadzirani subjekat koji je uredno obavešten o predstojećem inspekcijskom nadzoru ne bude prisutan na mestu vršenja nadzora, a ne postoje okolnosti iz stava 5. ovog člana, inspekcijski nadzor se vrši u prisustvu službenog ili drugog lica koje se zatekne na mestu vršenja inspekcijskog nadzora.
				Nadzirani subjekat dužan je da inspektoru koji mu predoči službenu legitimaciju i uruči nalog za inspekcijski nadzor, kada je on izdat, odnosno koji postupi u skladu sa članom 18. st. 8. i 9. ovog zakona, omogući nesmetan inspekcijski nadzor, što podrazumeva naročito da: stavi na raspolaganje odgovarajući radni prostor za terenski nadzor; obezbedi uvid u poslovne knjige, opšte i pojedinačne akte, evidencije, izveštaje, ugovore, privatne isprave i drugu dokumentaciju nadziranog subjekta od značaja za inspekcijski nadzor, a u obliku u kojem ih poseduje i čuva; omogući pristup lokaciji, zemljištu, objektima, poslovnom i drugom nestambenom prostoru, postrojenjima, uređajima, opremi, priboru, vozilima i drugim namenskim prevoznim sredstvima, drugim sredstvima rada, proizvodima, predmetima koji se stavljaju u promet, robi u prometu i drugim predmetima kojima obavlja delatnost ili vrši aktivnost, kao i drugim predmetima od značaja za inspekcijski nadzor; blagovremeno pruži potpune i tačne podatke koji su mu dostupni, a ako nešto od toga ne može – da razloge za to pisano obrazloži inspektoru.
				Nadzirani subjekat dužan je da se na zahtev inspektora usmeno ili pisano izjasni o predmetu nadzora.
				Nadzirani subjekat dužan je da poštuje integritet i službeno svojstvo inspektora.
				Nadzirani subjekat ima i druga prava i obaveze utvrđene ovim i drugim zakonom.
				Ovlašćenja inspektora radi utvrđivanja činjenica
				Član 21.
				Inspektor je ovlašćen da radi utvrđivanja činjenica: 
				1) izvrši uvid u javne isprave i podatke iz registara i evidencija koje vode nadležni državni organi, organi autonomne pokrajine i organi jedinice lokalne samouprave i drugi imaoci javnih ovlašćenja ako su neophodni za inspekcijski nadzor, a nije mogao da ih pribavi po službenoj dužnosti, i da ih kopira, u skladu sa zakonom;
				2) izvrši uvid u ličnu ili drugu javnu ispravu sa fotografijom koja je podobna da se identifikuju ovlašćena lica u nadziranom subjektu, druga zaposlena ili radno angažovana lica, fizička lica koja su nadzirani subjekti, svedoci, službena lica i zainteresovana lica, kao i fizička lica zatečena na mestu nadzora;
				3) uzima pisane i usmene izjave nadziranih subjekata – fizičkih lica i zastupnika, odnosno ovlašćenih lica u nadziranom subjektu – pravnom licu i drugih zaposlenih ili radno angažovanih lica, svedoka, službenih lica i zainteresovanih lica, i da ih poziva da daju izjave o pitanjima od značaja za inspekcijski nadzor;
				4) naloži da mu se u određenom roku stave na uvid poslovne knjige, opšti i pojedinačni akti, evidencije, ugovori i druga dokumentacija nadziranog subjekta od značaja za inspekcijski nadzor, a u obliku u kojem ih nadzirani subjekat poseduje i čuva;
				5) vrši uviđaj, odnosno pregleda i proverava lokaciju, zemljište, objekte, poslovni i drugi nestambeni prostor, postrojenja, uređaje, opremu, pribor, vozila i druga namenska prevozna sredstva, druga sredstva rada, proizvode, predmete koji se stavljaju u promet, robu u prometu i druge predmete kojima obavlja delatnost ili vrši aktivnost, kao i druge predmete od značaja za inspekcijski nadzor;
				6) uzme potrebne uzorke radi njihovog ispitivanja i utvrđivanja činjeničnog stanja, u skladu sa posebnim zakonom i propisima donetim na osnovu zakona;
				7) fotografiše i snimi prostor u kome se vrši inspekcijski nadzor i druge stvari koje su predmet nadzora;
				7a) obezbedi dokaze;
				8) preduzme druge radnje radi utvrđivanja činjeničnog stanja prema ovom i posebnom zakonu.
				Ako nadzirani subjekat obavlja delatnost preko organizacionih jedinica u svom sastavu koje se nalaze na različitim adresama, inspekcijski nadzor u pogledu zajedničkih elemenata poslovanja ili postupanja i unutrašnjih pravila, opštih akata i procesa nadziranog subjekta vrši inspekcija nadležna prema mestu sedišta tog nadziranog subjekta.
				U vršenju inspekcijskog nadzora prema organizacionoj jedinici nadziranog subjekta iz stava 2. ovog člana, inspekcija nadležna za inspekcijski nadzor nad poslovanjem organizacione jedinice dužna je da pribavi podatke i informacije o zajedničkim elementima poslovanja ili postupanja, unutrašnjim pravilima, opštim aktima i procesima ovog subjekta od inspekcije nadležne prema mestu sedišta tog nadziranog subjekta.
				U slučaju neujednačenog postupanja inspekcije ili više inspekcija u vršenju inspekcijskog nadzora prema organizacionim jedinicima nadziranog subjekta iz stava 2. ovog člana, ovaj subjekat, odnosno inspekcija može da zatraži akt o primeni propisa od nadležnog organa ili organizacije.
				Inspektor se stara o tome da vršenjem svojih ovlašćenja ne ometa redovan proces rada, odnosno obavljanja delatnosti i vršenja aktivnosti nadziranog subjekta.
				Istovetnost kopija i originala dokumentacije nadziranog subjekta potvrđuje nadzirani subjekat svojim pečatom i potpisom.
				Ministar nadležan za odgovarajuću oblast inspekcijskog nadzora, odnosno imalac javnih ovlašćenja koji vrši inspekcijski nadzor u određenoj oblasti, ovlašćen je da bliže uredi uslove i način uzimanja i ispitivanja uzoraka.
				*Službeni glasnik RS, broj 95/2018
				
				NAPOMENA IZDAVAČA: Prestaje da važi 
				odredba člana 21. stav 6. Zakona, u delu u kom se ustanovljava 
				obaveza upotrebe pečata u poslovanju društava i preduzetnika, 
				danom početka primene člana 160. Zakona o izmenama i dopunama 
				Zakona o privrednim društvima („Službeni glasnik RS“, broj 
				44/2018), odnosno 1. oktobra 2018. godine (vidi član 160. Zakona 
				– 44/2018-27).
				Prikrivena kupovina
				*Službeni glasnik RS, broj 95/2018
				Član 21a
				U slučaju osnovane sumnje da lice 
				obavlja delatnost kao neregistrovani subjekat, ili da ne izdaje 
				račun, može se koristiti, radi dokazivanja, prikrivena kupovina, 
				u skladu sa posebnim zakonom, ako se na drugi način ne mogu 
				obezbediti potrebni dokazi ili bi to bilo značajno otežano.
				Prikrivena kupovina obavlja se bez 
				prethodnog obaveštavanja i predočavanja nadziranom subjektu 
				službene legitimacije i naloga za inspekcijski nadzor, koji 
				sadrži i navođenje metoda prikrivene kupovine i obrazloženje 
				osnovane sumnje, sa navođenjem poznatih i verovatnih činjenica koje 
				potkrepljuju osnovanu sumnju u konkretnom slučaju, kao i 
				obrazloženje zašto se korišćenjem drugih dokaznih radnji ne mogu 
				izvesti, prikupiti ili obezbediti potrebni dokazi ili bi to bilo 
				značajno otežano.
				U sklopu prikrivene kupovine, 
				inspektor je ovlašćen da putem neposrednog opažanja prikuplja 
				dokaze i podatke korisne za utvrđivanje činjeničnog stanja i vrši 
				druga ovlašćenja radi utvrđivanja činjenica iz stava 1. ovog člana. 
				Po obavljenoj kupovini, inspektor predočava nadziranom subjektu 
				službenu legitimaciju i nalog za inspekcijski nadzor.
				*Službeni glasnik RS, broj 95/2018
				Uviđaj u stambenom prostoru
				Član 22.
				Radi utvrđivanja činjenica inspekcija mora da pribavi pisanu 
				odluku nadležnog suda ako namerava da izvrši uviđaj u stambenom prostoru ili drugom prostoru 
				sa takvom namenom (u daljem tekstu: stambeni prostor), osim kada se uviđaj vrši na zahtev ili uz izričit pisani pristanak vlasnika ili korisnika, odnosno držaoca stambenog prostora, koji se može dati i na licu mesta. Pristanak može biti i usmeni, kada je neophodno da se preduzmu hitne mere radi sprečavanja ili otklanjanja opasnosti po život ili zdravlje ljudi, imovinu veće vrednosti, životnu sredinu ili biljni ili životinjski svet, što se posebno obrazlaže u zapisniku. 
				Izuzetno od stava 1. ovog člana, kada je neophodno da se preduzmu hitne mere radi sprečavanja ili otklanjanja opasnosti po život ili zdravlje ljudi, imovinu veće vrednosti, životnu sredinu ili biljni ili životinjski svet, ukoliko postoji izvor štete koji potiče iz stambenog prostora, a vlasnik ili korisnik, odnosno držalac stambenog prostora je nepoznat, nedostupan, duže odsutan ili je preminuo, a zaostavština nije raspodeljena, inspekcija bez odlaganja o tome obaveštava druge organe i organizacije radi hitnog preduzimanja radnji i mera iz njihovog delokruga i predlaže sudu da izda naredbu za vršenje uviđaja u stambenom prostoru, obrazlažući u predlogu i posebno u zapisniku razloge za takvo postupanje. 
				Inspekcija podnosi pisani predlog za 
				donošenje rešenja o dozvoli za vršenje uviđaja u stambenom prostoru osnovnom sudu.
				Predlog iz stava 3. ovog člana obavezno sadrži: označenje i opis stambenog prostora; označenje inspekcije koja bi vršila uviđaj; svrhu vršenja uviđaja; uslove pod kojima treba izvršiti uviđaj, uključujući pomoć policije; činjenice koje treba da se dokažu vršenjem uviđaja; radnje koje treba da se izvedu tokom uviđaja; razloge zbog kojih se smatra da treba izvršiti uviđaj; očekivano trajanje uviđaja. Predlogom može da se traži i dozvola za vršenje pretresanja stambenog prostora i stvari u njemu.
				Sud može da zatraži od inspekcije koja je podnela predlog dodatna objašnjenja i dokaze, kako bi utvrdio osnovanost i potpunost predloga.
				Postupak za donošenje rešenja je hitan. Sud o potpunom predlogu odlučuje bez odlaganja, a najkasnije u roku od 48 časova od podnošenja potpunog predloga.
				Sud o predlogu za donošenje 
				rešenja odlučuje u 
				vanparničnom postupku, postupajući po pravilima parničnog postupka za obezbeđenje dokaza.
				Sud dozvoljava uviđaj u stambenom prostoru kada postoje osnovi sumnje: da se u njemu vrše nedozvoljene delatnosti ili aktivnosti ili da se one vrše suprotno propisima; da se u njemu čuvaju predmeti, životinje ili druge stvari suprotno propisima; da neregistrovani subjekat obavlja delatnost u stambenom prostoru; da će prilikom uviđaja biti otkrivene druge nezakonitosti koje zahtevaju da se preduzmu hitne mere radi sprečavanja ili otklanjanja opasnosti po život ili zdravlje ljudi, imovinu veće vrednosti, životnu sredinu ili biljni ili životinjski svet.
				Sud dozvoljava pretresanje stambenog prostora i stvari u njemu kada postoji osnovana sumnja da će se pretresom naći predmet ili tragovi koji mogu biti značajni za postupak.
				Rešenje o dozvoli za vršenje 
				uviđaja sadrži: naziv suda koji je dozvolio uviđaj; označenje i opis stambenog prostora u kome se vrši uviđaj; označenje inspekcije kojoj je dozvoljeno da izvrši uviđaj; svrhu uviđaja; uslove pod kojima će uviđaj biti izvršen, uključujući pomoć policije; činjenice koje treba da se dokažu vršenjem uviđaja; radnje koje treba da se izvedu tokom uviđaja; razloge zbog kojih se smatra da treba izvršiti uviđaj; očekivano trajanje uviđaja; dozvolu za pretresanje stambenog prostora i stvari u njemu – kada je to dozvoljeno; druge podatke od značaja za vršenje uviđaja.
				U predlogu iz stava 3. ovog člana, 
				kada nije moguće pribaviti odgovarajuće podatke o prostoru, 
				dovoljan je faktički opis stambenog ili pratećeg prostora. Jednim 
				predlogom i jednim rešenjem moguće je obuhvatiti više ovakvih 
				prostora, odnosno objekata.
				Inspekcija je ovlašćena da započne uviđaj u stambenom 
				prostoru najkasnije u roku od deset 
				dana od dana dostavljanja rešenja 
				inspekciji, a u složenijim stvarima, odnosno kada je potrebna 
				pomoć policije – u roku od 15 dana od dana dostavljanja rešenja 
				inspekciji.
				Uviđaj u stambenom prostoru vrši se u prisustvu dva punoletna lica kao svedoka i ograničava na deo kojim se ostvaruje svrha nadzora. Vlasnik ili korisnik, odnosno držalac stambenog prostora ima pravo da sam ili preko svog punomoćnika, 
				nekog od punoletnih članova svog domaćinstva ili drugog lica 
				koje odredi, prisustvuje vršenju uviđaja u stambenom prostoru.
				Službeno lice koje ne učestvuje u 
				postupku može biti svedok uviđaja.
				Izuzetno, uviđaj može započeti i u odsustvu lica iz 
				stava 14. ovog člana kada je to neophodno radi otklanjanja neposredne i ozbiljne opasnosti za ljude, 
				životinje ili imovinu ili ako 
				se očigledno priprema ili je otpočelo uništavanje dokaza ili 
				predmeta važnih za postupak inspekcijskog nadzora, odnosno 
				postupak koji se vodi pred sudom ili drugim organom, ili je 
				držalac stambenog prostora nepoznat ili nedostupan, što se posebno obrazlaže u zapisniku.
				*Službeni glasnik RS, broj 95/2018
				Dužnosti trećih lica
				Član 23.
				Treća lica dužna su da inspektoru dozvole pristup poslovnom i drugom nestambenom prostoru, zemljištu ili objektu čiji su vlasnici ili korisnici, odnosno držaoci kada je verovatno da nadzirani subjekat u ili na njemu obavlja delatnost ili vrši aktivnost ili da se tu nalaze predmeti od značaja za inspekcijski nadzor, kao i prelazak preko zemljišta ili prostora u tu svrhu. Ako treća lica ne omoguće inspekcijski nadzor, inspektor ima prema njima ovlašćenja kao prema nadziranom subjektu.
				Treća lica koja raspolažu dokazima i drugim podacima potrebnim za inspekcijski nadzor dužna su da ih pruže inspektoru i omoguće mu saslušanje svedoka, u roku od tri dana od zahteva inspektora.
				Privremeno oduzimanje predmeta radi obezbeđenja dokaza
				Član 24.
				Inspektor u postupku inspekcijskog nadzora privremeno oduzima dokumentaciju, robu i druge predmete, odnosno njihov odgovarajući deo, ako je posebnim zakonom propisano njihovo oduzimanje radi obezbeđenja dokaza u postupku koji se vodi za krivično delo, privredni prestup ili prekršaj, odnosno u drugom odgovarajućem pravnom postupku, na način, pod uslovima i u roku propisanim tim zakonom. Inspektor sa oduzetim predmetima postupa u skladu sa posebnim zakonom.
				Кada posebnim zakonom nije propisano privremeno oduzimanje predmeta, inspektor je ovlašćen da ih privremeno oduzme u postupku inspekcijskog nadzora radi obezbeđenja dokaza u ovom postupku kada postoji opravdana bojazan da se neki dokaz neće moći docnije izvesti ili da će njegovo izvođenje biti otežano, pod uslovom da je priroda predmeta takva da je za izvođenje dokaza neophodno njegovo oduzimanje.
				O obezbeđenju dokaza po službenoj 
				dužnosti donosi se zaključak.
				Inspektor izdaje nadziranom subjektu 
				potvrdu o predmetu oduzetom u postupku inspekcijskog nadzora, 
				koja sadrži podatke o nadziranom subjektu, vremenu i mestu 
				oduzimanja predmeta, pravnom osnovu i razlozima oduzimanja 
				predmeta, predmete tačno naznačene po vrsti, količini i drugim 
				svojstvima bitnim za identifikaciju i razlikovanju od drugih 
				predmeta, ime i prezime i potpis inspektora. Ovakva potvrda 
				izdaje se i kada se izriče posebna mera zaplene, u skladu sa 
				članom 28. ovog zakona i posebnim zakonom.
				Inspekcija obezbeđuje čuvanje privremeno oduzetih predmeta. 
				Кada zbog svojstava privremeno 
				oduzetih predmeta čuvanje u prostorijama inspekcije nije moguće 
				ili inspekcija ne raspolaže prostorijama za čuvanje predmeta ili 
				je čuvanje predmeta povezano sa nesrazmerno visokim troškovima 
				ili drugim značajnim teškoćama, privremeno oduzeti predmeti mogu 
				se ostaviti na čuvanje licu od koga se privremeno oduzimaju do 
				isteka roka određenog u rešenju inspektora, odnosno zakonskog 
				roka, sa zabranom upotrebe, stavljanja u promet i drugog vida 
				raspolaganja. Predmete koji su ostavljeni na čuvanje inspekcija 
				pečati, uz upozorenje da skidanje i povreda službenog pečata 
				predstavlja krivično delo.
				Inspekcija ne sme da raspolaže privremeno oduzetim predmetima, osim ako ovim ili drugim zakonom drukčije nije propisano.
				Ako su oduzeti predmeti podložni kvarenju, životinje uginuću ili ako su troškovi čuvanja predmeta znatni, inspektor će odrediti da se oni prodaju, ako ovi predmeti ispunjavaju propisane uslove za stavljanje u promet, i o tome obaveštava organ, odnosno organizaciju nadležnu za vođenje odgovarajućeg postupka. Inspektor sačinjava video ili fotografski zapis ovih predmeta.
				Novac dobijen prodajom deponuje se do odluke nadležnog organa.
				Predmeti iz stava 6. ovog člana koji se ne mogu prodati, odnosno staviti u promet ili koristiti zbog zdravstvenih, veterinarskih, fitosanitarnih, sigurnosnih ili drugih razloga propisanih zakonom uništavaju se pod nadzorom, u skladu sa propisima.
				Troškove uništenja snosi vlasnik predmeta, a ako je on nepoznat ili nedostupan, troškove uništenja snosi inspekcija. Inspekcija ima pravo na naknadu ovih troškova od vlasnika predmeta, pošto se on utvrdi, odnosno postane dostupan.
				*Službeni glasnik RS, broj 95/2018
				Mere upravljene prema nadziranom subjektu i njihova srazmernost
				Član 25.
				Nadziranom subjektu inspektor može izreći upravnu meru, i to preventivnu meru, meru za otklanjanje nezakonitosti, posebnu meru naredbe, zabrane ili zaplene ili meru za zaštitu prava trećih lica.
				Inspektor izriče one mere koje su srazmerne procenjenom riziku i otkrivenim, odnosno verovatnim nezakonitostima i štetnim posledicama, tako da se rizikom delotvorno upravlja, i kojima se najpovoljnije po nadziranog subjekta postižu cilj i svrha zakona i drugog propisa.
				Inspektor se obavezno stara o tome da mere iz stava 2. ovog člana budu srazmerne ekonomskoj snazi nadziranog subjekta, da se njihove štetne posledice svedu na najmanju meru i nastavi održivo poslovanje i razvoj nadziranog subjekta.
				Preventivne mere
				Član 26.
				Inspektor u zapisniku određuje 
				odgovarajuće preventivne mere, ako je to potrebno da bi se 
				sprečio nastanak nezakonitosti i štetnih posledica. Ako 
				nadzirani subjekat ne postupi po preventivnim merama određenim u 
				zapisniku, inspektor izriče te mere rešenjem.
				Preventivne mere jesu:
				1) upozoravanje nadziranog subjekta o njegovim obavezama iz zakona i drugih propisa, kao i o propisanim radnjama i merama upravljenim prema nadziranom subjektu i sankcijama za postupanja suprotna tim obavezama;
				2) ukazivanje nadziranom subjektu na mogućnost nastupanja štetnih posledica njegovog poslovanja ili postupanja;
				3) nalaganje nadziranom subjektu preduzimanja ili uzdržavanja od određenih radnji radi otklanjanja uzroka verovatnih štetnih posledica, kao i odgovarajućih mera predostrožnosti u cilju sprečavanja nastanka mogućih štetnih posledica;
				4) druge mere kojima se postiže preventivna uloga inspekcijskog nadzora.
				Preventivne mere mogu se izreći i nepoznatom subjektu inspekcijskog nadzora.
				Neregistrovanom subjektu se ne može izreći preventivna mera.
				*Službeni glasnik RS, broj 95/2018
				Mere za otklanjanje nezakonitosti
				Član 27.
				Ako otkrije nezakonitost u poslovanju ili postupanju nadziranog subjekta, inspektor mu ukazuje na nezakonitost i opominje ga zbog toga, u skladu sa ovlašćenjima propisanim u posebnom zakonu nalaže ili predlaže mere i ostavlja primeren rok za otklanjanje nezakonitosti i štetnih posledica i ispunjavanje propisanih obaveza, i to unosi u zapisnik o inspekcijskom nadzoru.
				Nadzirani subjekat dužan je da pisano obavesti inspektora o tome da li je u ostavljenom roku preduzeo mere koje su mu naložene, odnosno predložene, otklonio nezakonitost i štetne posledice i ispunio propisane obaveze, i ako jeste – inspektor okončava postupak u skladu sa članom 37. stav 2. ovog zakona.
				Radi utvrđivanja da li su blagovremeno preduzete naložene, odnosno predložene mere, nezakonitost i štetne posledice otklonjene i propisane obaveze ispunjene, inspektor je ovlašćen da od nadziranog subjekta traži da uz obaveštenje iz stava 2. ovog člana priloži dokumentaciju, odnosno drugi materijal (fotografije i dr) iz koga je vidljivo da su utvrđena nezakonitost i njene štetne posledice otklonjene, a propisane obaveze ispunjene.
				Ako nadzirani subjekat u ostavljenom roku ne preduzme mere koje su mu naložene, odnosno predložene, ne otkloni nezakonitost i štetne posledice i ne ispuni propisane obaveze, inspektor donosi rešenje kojim izriče mere za otklanjanje nezakonitosti i štetnih posledica i ispunjavanje propisanih obaveza. 
				Inspektor može bez odlaganja doneti rešenje kojim izriče mere za otklanjanje nezakonitosti, bez prethodnog ukazivanja na nezakonitost i ostavljanja roka za otklanjanje nezakonitosti i štetnih posledica i ispunjavanje propisanih obaveza, ako to nalaže neophodnost preduzimanja hitnih mera radi sprečavanja ili otklanjanja neposredne opasnosti po život ili zdravlje ljudi, životnu sredinu ili biljni ili životinjski svet. 
				Inspektor može istovremeno izreći više mera za otklanjanje nezakonitosti.
				Posebne mere naredbe, zabrane i zaplene
				Član 28.
				Ako nadzirani subjekat ne otkloni nezakonitost u ostavljenom roku, inspektor je ovlašćen da donese rešenje i izrekne meru kojom, do otklanjanja nezakonitosti, nadziranom subjektu zabranjuje obavljanje delatnosti ili vršenje aktivnosti ili zaplenjuje dokumentaciju, robu i druge predmete koji su nadziranom subjektu poslužili za povredu propisa ili su time nastali.
				Inspektor je ovlašćen da, bez ostavljanja roka za otklanjanje nezakonitosti, izrekne meru zabrane obavljanja delatnosti ili vršenja aktivnosti ili zaplene predmeta ili dokumentacije ako je neophodno da se, saglasno delokrugu inspekcije, preduzmu hitne mere radi sprečavanja ili otklanjanja neposredne opasnosti po život ili zdravlje ljudi, imovinu veće vrednosti, prava i interese zaposlenih i radno angažovanih lica, privredu, životnu sredinu, biljni ili životinjski svet, javne prihode veće vrednosti, nesmetan rad organa i organizacija, komunalni red ili bezbednost.
				Inspektor koji zabrani obavljanje delatnosti ili vršenje aktivnosti ima pravo da naredi da se nadziranom subjektu zapečate poslovne i proizvodne prostorije, objekti i drugi prostor u kome obavlja delatnost ili vrši aktivnost ili koji tome služi, postrojenja, uređaji, oprema, pribor, sredstva rada i drugi predmeti kojima obavlja delatnost ili vrši aktivnost.
				Inspektor može izreći i drugu posebnu meru naredbe, zabrane ili zaplene (npr. mera povlačenja ili opozivanja proizvoda, mere ograničenja, mera uništavanja predmeta, mera uklanjanja objekta i dr), kad je to određeno posebnim zakonom.
				Mere za zaštitu prava trećih lica
				Član 29.
				Ako je nadzirani subjekat, povređujući zakon ili drugi propis, omeo ostvarivanje, odnosno povredio prava ili pravne interese trećih lica, inspektor mora da treća lica, na njihov zahtev, upozna sa svojim nalazom, merama koje je izrekao i drugim podacima bitnim za ostvarivanje njihovih prava. 
				Ako je to potrebno radi zaštite prava ili pravnih interesa trećih lica, inspektor može da donese 
				rešenje kojim objavljuje svoje rešenje ili njegov sažetak na određeno vreme na vidljivom mestu u poslovnim prostorijama nadziranog subjekta ili na njihovom ulazu, u javnim glasilima, na svojoj internet stranici ili na drugi način, o trošku nadziranog subjekta, vodeći računa o pravnoj zaštiti trećih lica, ekonomičnosti i javnosti obaveštavanja. 
				*Službeni glasnik RS, broj 95/2018
				Postupanje inspekcije u pogledu delatnosti ili aktivnosti nadziranog subjekta koja je u delokrugu druge inspekcije
				Član 30.
				Ako inspektor nađe da je nadzirani subjekat povredio zakon ili drugi propis čiju primenu nadzire druga inspekcija, dužan je da, prema svom znanju i iskustvu, o stanju koje je zatekao sastavi zapisnik, kojeg bez odlaganja prosleđuje inspekciji u čijem delokrugu je delatnost koju obavlja ili aktivnost koju vrši nadzirani subjekat, kao i drugom nadležnom organu i Кoordinacionoj komisiji, radi preduzimanja radnji i mera iz delokruga te inspekcije, odnosno vršenja zajedničkog inspekcijskog nadzora ili saradnje u obavljanju poslova.
				Inspektor koji zatekne neregistrovanog subjekta kako se bavi delatnošću ili vrši aktivnost iz delokruga druge inspekcije, o zatečenom stanju, bez odlaganja, obaveštava poresku inspekciju i inspekciju u čijem delokrugu je delatnost koju obavlja ili aktivnost koju vrši neregistrovani subjekat, kao i druge nadležne organe.
				Inspektor koji uoči da je u pogledu obavljanja delatnosti ili vršenja aktivnosti nadziranog subjekta koja je u delokrugu druge inspekcije neophodno preduzeti hitne mere radi sprečavanja ili otklanjanja opasnosti po život ili zdravlje ljudi, imovinu veće vrednosti, životnu sredinu ili biljni ili životinjski svet, o zatečenom stanju, bez odlaganja, obaveštava inspekciju u čijem delokrugu je delatnost koju obavlja ili aktivnost koju vrši nadzirani subjekat i sektor koji obavlja poslove koji se odnose na vanredne situacije u okviru ministarstva nadležnog za unutrašnje poslove, koji preduzimaju odgovarajuće radnje i mere za sprečavanje nastanka štetne posledice.
				Neposredno po obaveštavanju iz st. 2. i 3. ovog člana, inspektor sačinjava službenu belešku o zatečenom stanju i učinjenim obaveštenjima.
				Akt o primeni propisa
				Član 31.
				Akt o primeni propisa izdaje i na internet stranici objavljuje inspekcija, odnosno nadležni organ ili organizacija ili organizaciona jedinica, po sopstvenoj inicijativi ili na zahtev fizičkog ili pravnog lica, u roku za davanje mišljenja utvrđenim zakonom kojim se uređuje državna uprava.
				Nadziranom subjektu koji je postupio prema aktu o primeni propisa ne može, u pogledu predmeta akta o primeni propisa, biti izrečena mera upravljena prema nadziranom subjektu.
				Izuzetno, i u tom slučaju, može biti izrečena mera upravljena prema nadziranom subjektu:
				1) ako je, posle izdavanja akta o primeni propisa, promenjen propis tako da se drukčije uređuje predmet akta o primeni propisa, a na internet stranici je objavljeno obaveštenje o promeni propisa;
				2) ako je akt o primeni propisa bio netačan, a inspekcija ili drugi nadležni organ ili organizacija koja je izdala akt o primeni propisa obavesti ovo lice o tome, pri čemu je od obaveštenja do početka postupka inspekcijskog nadzora bilo dovoljno vremena da ovo lice otkloni nezakonitost koja je nastala usled netačnog akta o primeni propisa; 
				3) ako je izricanje mera neophodno radi sprečavanja ili otklanjanja opasnosti po život ili zdravlje ljudi, životnu sredinu ili biljni ili životinjski svet, s tim da u tom slučaju lice ima pravo na naknadu pretrpljene štete;
				4) ako inspekcija utvrdi da je nadzirani subjekat – neregistrovani subjekat.
				Ako su akt o primeni propisa sačinili drugi organ ili organizacija ili organizaciona jedinica, koji su, saglasno drugom propisu, nadležni za davanje stručnih objašnjenja o primeni određenog propisa, a inspektor utvrdi ili smatra da je akt o primeni propisa netačan, o tome obaveštava nadležni organ, organizaciju ili organizacionu jedinicu koja je sačinila taj akt.
				U postupku koji se vodi pred sudom ili drugim organom za delo kažnjivo zakonom ili drugim propisom protiv lica koje je postupilo prema aktu o primeni propisa, smatra se da je ovo lice propust učinilo u pravnoj zabludi, osim kada su ispunjeni uslovi iz stava 3. tač. 1), 2) i 4) ovog člana.
				Teret dokazivanja da lice iz stava 5. ovog člana nije bilo u pravnoj zabludi snosi suprotna stranka.
				Inspekcijski nadzor kod nepoznatog subjekta i u slučaju nepoznatog ovlašćenog lica nadziranog subjekta
				Član 32.
				Inspektor koji ne može da utvrdi ko je nadzirani subjekat ili ovlašćeno lice nadziranog subjekta ostavlja na mestu nadzora poziv tom subjektu, odnosno licu da određenog dana i časa prisustvuje inspekcijskom nadzoru.
				Кasnije oštećenje, uništenje ili uklanjanje poziva ne utiče na valjanost dostavljanja.
				Ako se nepoznati subjekat, odnosno ovlašćeno lice ne odazove ovom pozivu, inspekcijski nadzor se vrši u prisustvu službenog ili drugog lica koje se zatekne na mestu vršenja inspekcijskog nadzora.
				Inspektor je dužan da istakne rešenje kojim je izrekao mere za otklanjanje nezakonitosti na vidnom mestu na objektu ili predmetu koji je bio predmet inspekcijskog nadzora, čime se smatra da je izvršena uredna dostava, što se konstatuje u zapisniku o inspekcijskom nadzoru.
				Poseban postupak prema neregistrovanom subjektu
				Član 33.
				Neregistrovani subjekat je nadzirani subjekat i nad njim se vrši inspekcijski nadzor i prema njemu se primenjuju odredbe ovog zakona.
				U inspekcijskom nadzoru nad subjektom upisanim u osnovni registar, koji obavlja određenu delatnost ili vrši određenu aktivnost, a nije upisan u odgovarajući posebni registar ili evidenciju koju vodi drugi nadležni organ ili organizacija ili to čini bez saglasnosti nadležnog organa ili organizacije (dozvola, odobrenje, rešenje, mišljenje, uverenje, licenca, sertifikat, akreditacija, potvrda, ovlašćenje, akt o saglasnosti, akt o uslovima i dr) ili bez prijave nadležnom organu ili organizaciji, kada je ovaj upis, saglasnost ili prijava propisana kao uslov za obavljanje te delatnosti ili vršenje te aktivnosti, inspekcija prema tom subjektu ima i vrši sva ovlašćenja i dužnosti koje ima i vrši prema neregistrovanom subjektu i na njega se primenjuju odredbe ovog zakona koje se odnose na neregistrovanog subjekta.
				U inspekcijskom nadzoru nad nadziranim subjektom kod koga se zatekne lice koje bez ugovora o radu ili drugog valjanog pravnog osnova radi kod tog subjekta, inspekcija prema tom nadziranom subjektu ima i vrši ovlašćenja i dužnosti koje su propisane posebnim zakonom i na ovog nadziranog subjekta se primenjuju odredbe stava 4. ovog člana.
				Inspekcijski nadzor nad neregistrovanim subjektom vrši se prema planu inspekcijskog nadzora, ali i kad nije predviđen planom inspekcijskog nadzora, bez obaveštenja o predstojećem inspekcijskom nadzoru, bez izdavanja naloga za inspekcijski nadzor i u granicama predmeta koje inspektor utvrđuje tokom trajanja inspekcijskog nadzora. 
				Rešenje o merama za otklanjanje nezakonitosti, zabrane obavljanja delatnosti ili vršenja aktivnosti i zaplene robe, dokumentacije i drugih predmeta koji su neregistrovanom subjektu poslužili za nezakonito obavljanje delatnosti ili vršenje aktivnosti ili su time nastali donosi se odmah pošto inspektor otkrije neregistrovanog subjekta.
				Rešenje se odmah dostavlja neregistrovanom subjektu i njime mu se: nalaže da bez odlaganja pokrene postupak za upis u osnovni registar, odnosno u odgovarajući posebni registar ili evidenciju koju vodi nadležni organ ili organizacija ili pribavljanja saglasnosti nadležnog organa ili organizacije ili prijave nadležnom organu ili organizaciji; zabranjuje da obavlja delatnost ili vrši aktivnost do ispunjenja za to propisanih uslova; zaplenjuje roba, dokumentacija i drugi predmeti koji su mu poslužili za nezakonito obavljanje delatnosti ili vršenje aktivnosti ili su time nastali; nalaže da otkloni druge otkrivene nezakonitosti.
				Žalba ne odlaže izvršenje rešenja.
				Sa robom, dokumentacijom i drugim predmetima koje zapleni, inspekcija postupa na način uređen posebnim zakonom.
				Šta se ne smatra obavljanjem delatnosti ili vršenjem aktivnosti neregistrovanog subjekta
				Član 34.
				Ne smatra se obavljanjem delatnosti ili vršenjem aktivnosti neregistrovanog subjekta, kada je za obavljanje delatnosti ili vršenje aktivnosti zakonom isključena, odnosno nije predviđena obaveza upisa u osnovni registar, odnosno obaveza upisa u odgovarajući posebni registar ili evidenciju koju vodi nadležni organ ili organizacija ili nije predviđena saglasnost nadležnog organa ili organizacije ili prijava nadležnom organu ili organizaciji.
				Ne smatra se obavljanjem delatnosti ili vršenjem aktivnosti neregistrovanog subjekta lični rad za sopstvene potrebe, rad člana porodičnog domaćinstva preduzetnika kod tog preduzetnika bez zasnivanja radnog odnosa u skladu sa odredbama zakona kojim se uređuju privredna društva, kao ni druga porodična, prijateljska ili susedska pomoć u radu, uslugama ili aktivnostima koja se pruža fizičkom licu koji nije neregistrovani subjekat niti subjekat iz člana 33. stav 2. ovog zakona, bez novčane naknade, odnosno druge materijalne koristi, u obimu koji je uobičajen za takvu vrstu pomoći i u tim odnosima i neredovno, a okolnosti konkretnog slučaja upućuju na osnovan zaključak da nije u pitanju rad kod nadziranog subjekta bez ugovora o radu ili drugog valjanog pravnog osnova.
				Ne smatra se obavljanjem delatnosti ili vršenjem aktivnosti neregistrovanog subjekta ni nužni rad za sprečavanje nesreće ili otklanjanje posledica prirodnih ili drugih nesreća, volonterski rad fizičkog lica u skladu sa zakonom kojim se uređuje volontiranje, amatersko kulturno i umetničko stvaralaštvo u skladu sa zakonom, izvršavanje sudskih i drugih odluka nadležnih organa i organizacija, obavljanje poslova i aktivnosti članova u političkim strankama, sindikatima, udruženjima i drugim nevladinim nedobitnim organizacijama, koji su vezani za ostvarivanje ciljeva i zadataka tih organizacija, u skladu sa zakonima kojima se uređuju te organizacije i statutom, i rad u javnom interesu po osnovu izrečene kazne.
				Zapisnik o inspekcijskom nadzoru
				Član 35.
				Inspektor sačinjava zapisnik o inspekcijskom nadzoru.
				U zapisnik se unose: podaci iz naloga za inspekcijski nadzor ako je izdat; vreme i mesto inspekcijskog nadzora, a naročito navođenje osnova i obrazloženje razloga koji su uslovili da se inspekcijski nadzor vrši van radnog vremena nadziranog subjekta u smislu člana 19. stav 2. ovog zakona; opis preduzetih radnji i popis preuzetih dokumenata; podaci o broju uzetih uzoraka i predlozima koje u vezi sa uzimanjem uzoraka daje ovlašćeno lice nadziranog subjekta; izjave koje su date; opis drugih izvedenih dokaza; zahtevi za izuzeće koji su podneti; utvrđeno činjenično stanje; konstatacija zakonitog poslovanja i postupanja nadziranog subjekta; opis otkrivenih nezakonitosti, sa navođenjem dokaza na osnovu kojeg je određena činjenica utvrđena i pravnog osnova za utvrđivanje nezakonitosti; mere koje se izriču sa navođenjem pravnog osnova na kome su zasnovane i rokom za postupanje po njima; odgovarajuća obrazloženja; obaveza nadziranog subjekta da obaveštava inspektora o postupanju po merama i rok za to obaveštavanje; podaci o podnetim krivičnim prijavama, prijavama za privredni prestup i zahtevima za pokretanje prekršajnog postupka, ako su podnete, odnosno izdatim prekršajnim nalozima, ako su izdati, odnosno, u skladu sa članom 42. stav 3. ovog zakona, nepodnošenje zahteva za pokretanje prekršajnog postupka, odnosno neizdavanje prekršajnog naloga; podaci o drugim merama i radnjama na koje je inspektor ovlašćen, ako su preduzete; rok za davanje primedaba na zapisnik; navođenje da je zapisnik sa ili bez primedaba pročitan licu koje prisustvuje nadzoru; drugi podaci i navodi od značaja za inspekcijski nadzor.
				Кontrolna lista i analiza odgovarajuće stručne institucije, odnosno akreditovanog tela čine sastavni deo zapisnika.
				Ovlašćeno lice nadziranog subjekta 
				može da odbije da primi zapisnik, što inspektor konstatuje u 
				pisanom obliku i u zapisniku navodi razloge zbog kojih je prijem 
				zapisnika odbijen.
				Zapisnik se dostavlja nadziranom subjektu u roku od osam
				dana od završetka inspekcijskog nadzora. 
				Opšti obrazac zapisnika o inspekcijskom nadzoru propisuje ministar nadležan za poslove državne uprave.
				Opšti obrazac zapisnika o inspekcijskom nadzoru za inspekcijski nadzor iz izvorne nadležnosti autonomne pokrajine i jedinice lokalne samouprave propisuje nadležni organ autonomne pokrajine ili jedinice lokalne samouprave.
				*Službeni glasnik RS, broj 95/2018
				Primedbe na zapisnik
				Član 36.
				Nadzirani subjekat ima pravo da u pisanom obliku stavi primedbe na zapisnik o inspekcijskom nadzoru, u roku od pet radnih dana od njegovog prijema. 
				Inspektor ocenjuje primedbe, sve zajedno i svaku zasebno, i u međusobnoj vezi.
				Inspektor može posle toga da izvrši dopunski inspekcijski nadzor, da bi utvrdio činjenice na koje se primedbe odnose. 
				Ako su u primedbama na zapisnik iznete nove činjenice i novi dokazi, zbog kojih treba izmeniti činjenično stanje koje je utvrđeno u zapisniku ili drukčije pravne i druge ocene, inspektor o tome sastavlja dopunu zapisnika, na koju se ne može staviti primedba.
				Postupajući po primedbama na zapisnik, inspektor može da izmeni predloženu ili naloženu, odnosno izrečenu meru ili da odustane od nje.
				Rešenje
				Član 37.
				Rešenjem inspektor odlučuje o merama upravljenim prema nadziranom subjektu.
				Ako inspektor u vršenju inspekcijskog nadzora ne utvrdi nezakonitosti, nepravilnosti ili nedostatke, on ne donosi rešenje ili zaključak i tada okončava postupak inspekcijskog nadzora dostavljanjem nadziranom subjektu zapisnika u kome se navodi da nisu utvrđene nezakonitosti, nepravilnosti ili nedostaci u njegovom poslovanju ili postupanju. Međutim, ako u vršenju vanrednog utvrđujućeg, odnosno potvrđujućeg inspekcijskog nadzora iz člana 6. stav 4. ovog zakona inspektor ne utvrdi nezakonitosti, nepravilnosti ili nedostatke, on donosi rešenje o ispunjenosti propisanih uslova ili potvrđivanju zakonitosti i bezbednosti postupanja ili poslovanja.
				Izuzetno, inspektor može mere naložiti izricanjem usmenog rešenja, kada oceni da se na taj način otklanja neposredna opasnost po život i zdravlje ljudi, imovinu veće vrednosti, životnu sredinu ili biljni ili životinjski svet.
				U slučaju nalaganja mera i radnji usmenim rešenjem, inspektor je dužan da bez odlaganja sačini službenu belešku o naloženoj meri, kao i da u roku od tri dana od dana izricanja usmenog rešenja, donese pisano rešenje.
				Ako inspekcija odstupi od rešenja koja je ranije donosila u istim ili sličnim stvarima, dužna je da u tom rešenju posebno obrazloži razloge za odstupanje.
				Okončanje postupka bez donošenja rešenja
				Član 38.
				Ako inspektor ne donese rešenje po isteku dana okončanja inspekcijskog nadzora određenog u nalogu za inspekcijski nadzor, odnosno po isteku zakonskog roka za donošenje rešenja – kada nalog u skladu sa zakonom nije izdat, 
				odnosno kada je zakonom propisan 
				rok za donošenje rešenja, nadzirani subjekat može zahtevati da inspektor okonča postupak.
				Ako inspektor to ne učini u roku od osam dana od dana podnošenja zahteva, smatra se da je postupak obustavljen i da, u pogledu predmeta naloga, odnosno predmeta nadzora
				, nisu pronađene nezakonitosti u poslovanju i postupanju nadziranog subjekta.
				Кada je nadzirani subjekat podneo zahtev za vanredni utvrđujući ili potvrđujući inspekcijski nadzor, ako inspektor u roku od osam dana od dana podnošenja zahteva iz stava 1. ovog člana ne okonča postupak, smatra se da je postupak obustavljen i da, u skladu sa članom 6. 
				stav 5. ovog zakona, postoji ispunjenost propisanih uslova, odnosno da je potvrđena zakonitost i bezbednost postupanja ili poslovanja nadziranog subjekta. 
				*Službeni glasnik RS, broj 95/2018
				Žalba
				Član 39.
				Protiv rešenja inspektora može se izjaviti žalba u roku od 15 dana od dana dostave pisanog rešenja.
				Brisan je raniji stav 2. (vidi član 
				19. Zakona - 95/2018-383)
				Žalba odlaže izvršenje rešenja.
				Izuzetno od odredaba stava 3. ovog člana, žalba ne odlaže izvršenje rešenja kada je, saglasno delokrugu inspekcije, neophodno preduzimanje hitnih mera radi sprečavanja ili otklanjanja opasnosti po život ili zdravlje ljudi, imovinu, prava i interese zaposlenih i radno angažovanih lica, privredu, životnu sredinu, biljni ili životinjski svet, javne prihode, nesmetan rad organa i organizacija, komunalni red ili bezbednost, što se posebno obrazlaže u rešenju.
				Brisan je raniji stav 5. (vidi član 
				19. Zakona - 95/2018-383)
				U slučaju da je prvostepena odluka inspektora već jedanput bila poništena, drugostepeni organ ne može je opet poništiti i uputiti predmet inspekciji na ponovni postupak, nego će sam rešiti ovu upravnu stvar.
				Upravni spor
				Član 40.
				Odluka drugostepenog organa po žalbi je konačna i protiv nje se može pokrenuti upravni spor, u skladu sa zakonom kojim se uređuju upravni sporovi. 
				Izvršenje rešenja
				Član 41.
				Nadzirani subjekat dužan je da, u roku od osam dana od dana isteka roka za preduzimanje mera izrečenih rešenjem inspektora, obavesti inspekciju o izvršenju izrečenih mera, osim kada je rešenjem kojim su naložene hitne mere radi sprečavanja ili otklanjanja opasnosti po život ili zdravlje ljudi, životnu sredinu ili biljni ili životinjski svet određen kraći rok.
				Inspektor prati izvršenje rešenja koje je doneo i vrši kancelarijski ili terenski kontrolni inspekcijski nadzor da bi utvrdio da li su mere koje su izrečene rešenjem izvršene, 
				podnosi zahtev za pokretanje prekršajnog postupka ako subjekat ne 
				izvrši, odnosno ne obezbedi sprovođenje izvršenja izvršnog rešenja i o stanju izvršenja podnosi redovan mesečni izveštaj rukovodiocu inspekcije. Na zahtev rukovodioca inspekcije, inspektor podnosi posebne izveštaje.
				Inspekcija naročito i pojačano prati da li je neregistrovani subjekat bez odlaganja pokrenuo propisani postupak za upis u odgovarajući registar ili evidenciju, pribavljanja saglasnosti nadležnog organa ili organizacije ili prijave nadležnom organu ili organizaciji, i da li se pridržava zabrane obavljanja delatnosti ili vršenja aktivnosti do ispunjenja za to propisanih uslova, kao i da li je otklonio druge otkrivene nezakonitosti.
				Više jedinica lokalne samouprave može 
				zajednički sprovoditi upravno izvršenje. Svako službeno lice 
				mesno je nadležno za celu teritoriju (područje) na kojoj se 
				sprovodi zajedničko upravno izvršenje.
				Inspektor može izreći novčanu kaznu u 
				izvršenju rešenja posrednom prinudom, pored pravnog lica, i 
				odgovornom licu u pravnom licu.
				Novčane kazne izrečene u izvršenju 
				rešenja posrednom prinudom izvršava javni izvršitelj, u skladu sa 
				propisima kojima se uređuje izvršenje i obezbeđenje.
				Ako su ispunjeni uslovi da se rešenje izvrši neposrednom prinudom, inspektor može izvršiti pečaćenje objekata, prostorija, postrojenja, odnosno kompleksa, mašina, opreme ili prostora (u daljem tekstu: predmeti pečaćenja), u skladu sa zakonom.
				Inspektor koji vrši pečaćenje mora biti opremljen priborom za pečaćenje, i to službenim metalnim pečatom, crvenim pečatnim voskom (ili plombom sa žigom) i trakom za pečaćenje.
				Pečaćenje se vrši isticanjem ili pribijanjem 
				rešenja o izvršenju rešenja kojim je određena mera zabrane obavljanje delatnosti ili vršenja aktivnosti kada žalba ne odlaže izvršenje, na vidnom mestu, zatvaranjem predmeta pečaćenja i utiskivanjem otiska pečata na crvenom tečnom pečatnom vosku tako da se zahvati traka za pečaćenje i na taj način onemogući ulazak u prostor, odnosno upotreba predmeta pečaćenja.
				Pečaćenje mora biti izvršeno tako da se predmeti pečaćenja ne mogu otvoriti bez povrede pečata.
				Inspektor obaveštava nadziranog subjekta da skidanje i povreda službenog pečata predstavlja krivično delo i sačinjava zapisnik o izvršenju rešenja.
				U postupku izvršenja rešenja neposrednom prinudom, može se odrediti i drugi način prinudnog izvršenja kojim će se onemogućiti ulazak, odnosno upotreba predmeta pečaćenja, kao i odgovarajuće označavanje objekata i drugih predmeta, u skladu sa zakonom.
				Inspekcija prati poslovanje i postupanje nadziranog subjekta prema kome su izrečene i izvršene mere predviđene ovim zakonom, kako bi se obezbedilo da taj subjekat nastavi da posluje i postupa zakonito i bezbedno, a štetne posledice po zakonom zaštićena dobra, prava i interese sprečile već kada se utvrdi da postoje rani znaci verovatnoće njihovog nastanka.
				*Službeni glasnik RS, broj 95/2018
				Кrivična prijava, prijava za privredni prestup, zahtev za pokretanje prekršajnog postupka, prekršajni nalog i druge radnje i mere na koje je inspektor ovlašćen
				Član 42.
				Ako kod nadziranog subjekta otkrije nezakonitost koja je kažnjiva prema zakonu ili drugom propisu, inspektor nadležnom pravosudnom organu podnosi krivičnu prijavu, prijavu za privredni prestup ili zahtev za pokretanje prekršajnog postupka, odnosno izdaje prekršajni nalog.
				Ako kod nadziranog subjekta otkrije nezakonitost, inspektor preduzima i druge radnje i mere na koje je zakonom ili drugim propisom ovlašćen (npr. iniciranje privremenog ili trajnog oduzimanja dozvole).
				Izuzetno od stava 1. ovog člana, kada 
				je nadzirani subjekat u ostavljenom roku postupio prema nalogu, 
				odnosno predlogu inspektora za otklanjanje nezakonitosti iz člana 
				27. stav 1. ovog zakona, ako se smatra da ta nezakonitost 
				predstavlja prekršaj u skladu sa zakonom i drugim propisom, 
				inspektor protiv tog nadziranog subjekta neće podneti zahtev za 
				pokretanje prekršajnog postupka, odnosno neće mu izdati 
				prekršajni nalog kada najviši iznos zaprećene kazne za prekršaj 
				ne prelazi 200.000 dinara i nije propisana zaštitna mera, pod 
				uslovom da štetne posledice nisu nastupile, kao i kada su takve 
				posledice nastupile, ali ih je nadzirani subjekat otklonio ili 
				je štetu nadoknadio pre počinjanja postupka inspekcijskog nadzora, 
				u toku nadzora pre izricanja mera na zapisnik ili u roku iz člana 
				27. stav 1. ovog zakona. Ako nadzirani subjekat, pre pokretanja 
				postupka inspekcijskog nadzora, odnosno obaveštavanja o 
				predstojećem inspekcijskom nadzoru, samoinicijativno prijavi 
				nezakonitost, a za nezakonitosti kod kojih je moguće otkloniti 
				posledicu, pored samoprijave, i otkloni posledice povrede 
				propisa, odnosno upotrebi sva sredstva koja su mu na raspolaganju 
				da se te posledice otklone, protiv tog nadziranog subjekta neće 
				se podneti zahtev za pokretanje prekršajnog postupka, odnosno 
				neće se izdati prekršajni nalog, ako se smatra da ta 
				nezakonitost predstavlja prekršaj u skladu sa zakonom i drugim 
				propisom. Nepodnošenje zahteva za pokretanje prekršajnog postupka, 
				odnosno neizdavanje prekršajnog naloga inspektor unosi u zapisnik 
				o inspekcijskom nadzoru sa odgovarajućim obrazloženjem.
				Odredbe stava 3. ovog člana ne primenjuju se kada se radi o ponovljenom prekršaju nadziranog subjekta, bez obzira da li je prvi put podnet zahtev za pokretanje prekršajnog postupka, odnosno izdat prekršajni nalog ili ne, niti na neregistrovanog subjekta.
				Кako bi se obezbedilo da nadzirani subjekat iz stava 3. ovog člana nastavi da posluje i postupa zakonito i bezbedno, a štetne posledice po zakonom zaštićena dobra, prava i interese sprečile već kada se utvrdi da postoje rani znaci verovatnoće njihovog nastanka, inspekcija pojačano prati nastavak njegovog poslovanja i postupanja.
				Pravosudni organ kome je inspekcija podnela zahtev za pokretanje prekršajnog postupka, prijavu za privredni prestup ili krivičnu prijavu, po službenoj dužnosti obaveštava inspekciju o ishodu postupanja.
				Ako u vršenju inspekcijskog nadzora inspektor dođe do saznanja da opšti akt nadziranog subjekta nije u saglasnosti sa Ustavom, zakonom ili drugim propisom, inspektor ukazuje na to nadziranom subjektu i predlaže mu da utvrđene nesaglasnosti otkloni najduže u roku od 60 dana. Ako nadzirani subjekat ne postupi po ovom predlogu, inspektor pokreće inicijativu kod nadležnog organa za obustavljanje od izvršenja, odnosno za poništavanje ili ukidanje propisa ili drugog opšteg akta.
				Inspektor je ovlašćen da, radi 
				otklanjanja utvrđenih i sprečavanja nastanka budućih nezakonitosti 
				i štetnih posledica, naloži ili predloži nadziranom subjektu da 
				donese i inspekciji dostavi program usaglašenosti poslovanja sa 
				propisima, politiku upravljanja rizicima poslovanja, akcioni plan 
				ili drugi akt kojim se uređuje usaglašavanje sa propisima i 
				upravljanje rizicima.
				Кada inspektor utvrdi nesaglasnost 
				podataka upisanih u registar ili službenu evidenciju sa stvarnim 
				stanjem, o tome obaveštava organ ili organizaciju nadležnu za 
				vođenje registra ili službene evidencije, radi promene upisanih 
				podataka, odnosno usaglašavanja upisanih podataka sa stvarnim 
				stanjem, u javnom interesu.
				*Službeni glasnik RS, broj 95/2018
				Evidencije o inspekcijskom nadzoru i 
				Registar podataka o inspekcijskom nadzoru
				*Službeni glasnik RS, broj 95/2018
				Član 43.
				O inspekcijskom nadzoru, za potrebe 
				praćenja stanja u određenoj oblasti i potrebe praćenja rada, svaka 
				inspekcija vodi evidenciju.
				Evidencija iz stava 1. ovog člana vodi 
				se u elektronskom obliku u okviru softverskog rešenja e-Inspektor 
				iz člana 12. stav 2. tačka 1. podtačka (4).
				U okviru softverskog rešenja 
				e-Inspektor iz stava 2. ovog člana, uspostavlja se evidencija 
				nadziranih subjekata i objekata inspekcijskog nadzora (u daljem 
				tekstu: Registar podataka o inspekcijskom nadzoru), kao 
				jedinstvena, centralizovana evidencija u elektronskom obliku.
				Registar podataka o inspekcijskom 
				nadzoru vodi ministarstvo nadležno za inspekcijski nadzor.
				Objekat inspekcijskog nadzora je svaka 
				nepokretnost u odnosu na koju se određuje predmet inspekcijskog 
				nadzora.
				Evidencija iz stava 1. ovog člana, 
				sadrži:
				1) podatke o nalogu za inspekcijski 
				nadzor, uz navođenje vrste i oblika inspekcijskog nadzora, kao i 
				dopunskih naloga i zasebnih naloga iz člana 16. stav 7. ovog 
				zakona;
				2) podatke o inspekciji koja je vršila 
				inspekcijski nadzor;
				3) podatke o inspektoru koji je vršio 
				inspekcijski nadzor, kao i o inspektoru koji ga je, u slučaju 
				sprečenosti, zamenjivao. Ako je inspekcijski nadzor vršilo više 
				inspektora, navode se podaci za sve inspektore, kao i za njihove 
				zamenike;
				4) podatke o nadziranom subjektu i 
				zastupniku, odnosno ovlašćenom licu kod nadziranog subjekta – 
				pravnog lica, uključujući i podatak o procenjenom riziku kod 
				nadziranog subjekta;
				5) pravni osnov inspekcijskog nadzora;
				6) opis predmeta i svrhe inspekcijskog 
				nadzora;
				7) trajanje inspekcijskog nadzora (dan 
				početka i završetka inspekcijskog nadzora);
				8) podatke o preduzetim radnjama u 
				vršenju inspekcijskog nadzora;
				9) podatke o zapisniku o inspekcijskom 
				nadzoru i primedbama na taj zapisnik;
				10) podatke o naloženim merama, 
				odnosno konstataciju da u inspekcijskom nadzoru nisu naložene 
				nikakve mere, uz navođenje da li za nalaganje mera nije bilo 
				osnova ili potrebe;
				11) podatke o podnetim krivičnim 
				prijavama, prijavama za privredni prestup i zahtevima za 
				pokretanje prekršajnog postupka i izdatim prekršajnim nalozima, 
				odnosno konstataciju da zahtev za pokretanje prekršajnog postupka 
				nije podnet, odnosno da prekršajni nalog nije izdat u skladu sa 
				članom 42. stav 3. ovog zakona, kao i podatke o ishodima 
				postupanja pravosudnih organa po zahtevima za pokretanje 
				prekršajnog postupka, prijavama za privredni prestup i krivičnim 
				prijavama koje je podnela inspekcija i o ishodima prekršajnih 
				naloga koje je izdala inspekcija.
				Centralizovana evidencija iz stava 3. 
				ovog člana sadrži:
				1) identifikacione i poslovne podatke 
				nadziranog subjekta od značaja za inspekcijski nadzor; 
				2) vrstu objekta;
				3) lokaciju objekta, kao i druge 
				identifikacione podatke objekta (brojevi katastarskih parcela, 
				adresa i dr.);
				4) delatnost koja se obavlja, odnosno 
				aktivnost koja se vrši u objektu;
				5) pravni, odnosno faktički osnov 
				korišćenja objekta (svojina, zakup, drugi oblik korišćenja, 
				državina i dr.) od strane nadziranog subjekta;
				6) površinu, odnosno zapreminu objekta 
				i tehničke kapacitete objekta;
				7) podatke o ovlašćenjima, 
				akreditacijama i drugim ispravama o usaglašenosti sa propisima 
				ili standardima.
				Svrha obrade podataka o ličnosti u 
				evidencijama iz st. 5. i 6. ovog člana je planiranje i vršenje 
				inspekcijskog nadzora. U ovu evidenciju unose se sledeći podaci 
				o ličnosti: podaci o identitetu podnosioca (ime i prezime i 
				jedinstveni matični broj građana) i adresa prebivališta, odnosno 
				boravišta, kao i drugi podaci neophodni za kontakt.
				Rukovalac podacima iz st. 5. i 6. ovog 
				člana je inspekcija koja je u vršenju nadzora, u skladu sa 
				posebnim zakonom, izvršila upis podataka u Registar podataka o 
				inspekcijskom nadzoru. 
				Pravo na uvid u upisane podatke iz st. 
				5. i 6. ovog člana kao i podatke o ličnosti iz stava 7. ovog 
				člana imaju i rukovodilac inspekcije, službena lica sa posebnim 
				ovlašćenjima koji obavljaju nadzor i službenu kontrolu i 
				Кoordinaciona komisija. 
				Pravo na uvid u podatke iz st. 5. i 6. 
				ovog člana ima nadzirani subjekt na kojeg se podaci odnose, u 
				skladu sa Zakonom o opštem upravnom postupku i Zakonom o zaštiti 
				podataka o ličnosti.
				Podaci o ličnosti iz st. 5. i 6. ovog 
				člana predstavljaju poverljive podatke i ne mogu se koristiti u 
				svrhe koje nisu predviđene zakonom.
				Podaci o ličnosti iz st. 5. i 6. ovog 
				člana trajno se čuvaju.
				Podaci neophodni za vođenje Registra 
				podataka o inspekcijskom nadzoru pribavljaju se u skladu sa 
				zakonom kojim se uređuje elektronska uprava.
				Izgled obrasca, kao i tehnički način 
				vođenja evidencije o inspekcijskom nadzoru utvrđuje služba Vlade 
				iz člana 12. stav 6. ovog zakona.
				*Službeni glasnik RS, broj 95/2018
				Godišnji izveštaj o radu i pokazatelji delotvornosti inspekcijskog nadzora
				Član 44.
				Inspekcija, radi dobijanja saglasnosti, 
				dostavlja Кoordinacionoj komisiji godišnji izveštaj o radu 
				najkasnije do 1. marta tekuće godine za prethodnu godinu. Po 
				pribavljenoj saglasnosti Кoordinacione komisije, godišnji izveštaj 
				o radu inspekcije objavljuje se na veb prezentaciji inspekcije do 
				31. marta tekuće godine.
				Godišnji izveštaj o radu inspekcije obavezno sadrži informacije i podatke sa objašnjenjima o:
				1) broju sprečenih ili bitno umanjenih verovatnih nastanaka štetnih posledica po zakonom zaštićena dobra, prava i interese (preventivno delovanje inspekcije);
				2) obaveštavanju javnosti, pružanju stručne i savetodavne podrške nadziranim subjektima ili licima koja ostvaruju određena prava u nadziranim subjektima ili u vezi sa nadziranim subjektima, uključujući izdavanje akata o primeni propisa i službene savetodavne posete, preventivnim inspekcijskim nadzorima i drugim aktivnostima usmerenim ka podsticanju i podržavanju zakonitosti i bezbednosti poslovanja i postupanja i sprečavanju nastanka štetnih posledica po zakonom i drugim propisom zaštićena dobra, prava i interese, sa podacima o broju i oblicima ovih aktivnosti i krugu lica obuhvaćenih tim aktivnostima (preventivno delovanje inspekcije);
				3) nivou usklađenosti poslovanja i postupanja nadziranih subjekata sa zakonom i drugim propisom, koji se meri pomoću kontrolnih listi;
				4) broju otkrivenih i otklonjenih ili bitno umanjenih nastalih štetnih posledica po zakonom zaštićena dobra, prava i interese (korektivno delovanje inspekcije);
				5) broju utvrđenih neregistrovanih subjekata i merama sprovedenim prema njima;
				6) merama preduzetim radi ujednačavanja prakse inspekcijskog nadzora i njihovom dejstvu;
				7) ostvarenju plana i valjanosti planiranja inspekcijskog nadzora, naročito o odnosu redovnih i vanrednih inspekcijskih nadzora, broju redovnih inspekcijskih nadzora koji nisu izvršeni i razlozima za to, kao i o broju dopunskih naloga za inspekcijski nadzor;
				8) nivou koordinacije inspekcijskog nadzora sa inspekcijskim nadzorom koga vrše druge inspekcije;
				9) materijalnim, tehničkim i kadrovskim resursima koje je inspekcija koristila u vršenju inspekcijskog nadzora i merama preduzetim u cilju delotvorne upotrebe resursa inspekcije i rezultatima preduzetih mera;
				10) pridržavanju rokova propisanih za postupanje inspekcije;
				11) zakonitosti upravnih akata donetih u inspekcijskom nadzoru (broj drugostepenih postupaka, njihov ishod, broj pokrenutih upravnih sporova i njihov ishod);
				12) postupanju u rešavanju 
				prigovora i pritužbi na rad inspekcije, sa ishodima tog postupanja, uz posebno isticanje broja podnetih 
				prigovora i pritužbi i oblasti rada na koje su se 
				odnosili;
				13) programima stručnog usavršavanja 
				koji su pohađali inspektori, odnosno službenici ovlašćeni za 
				vršenje inspekcijskog nadzora (oblast stručnog usavršavanja i 
				tematske celine programa obuke, kao i broj učesnika u svakoj 
				tematskoj celini, a ako je po završetku programa vršena provera 
				znanja učesnika i podaci o ostvarenom uspehu);
				14) inicijativama za izmene i dopune zakona i drugih propisa;
				15) merama i proverama preduzetim u cilju potpunosti i ažurnosti podataka u informacionom sistemu;
				16) stanju u oblasti izvršavanja poverenih poslova inspekcijskog nadzora;
				17) ishodima postupanja pravosudnih organa po zahtevima za pokretanje prekršajnog postupka, prijavama za privredni prestup i krivičnim prijavama koje je podnela inspekcija.
				Obavezni elementi godišnjeg izveštaja o radu iz stava 2. ovog člana čine pokazatelje delotvornosti inspekcijskog nadzora.
				Na osnovu analize godišnjih izveštaja o radu Кoordinaciona komisija inicira mere za unapređenje inspekcijskog nadzora i objavljuje ih na internet stranici.
				Pokazatelji delotvornosti inspekcijskog nadzora služe kao smernice za utvrđivanje radnih ciljeva inspektora, u okviru zakonom i drugim propisom utvrđenih merila za ocenjivanje službenika.
				Uz godišnji izveštaj o radu inspekcija 
				dostavlja pregled (spisak) postavljenih radnih ciljeva inspektora i 
				zbirni prikaz njihovog izvršavanja.
				Na osnovu analize godišnjih izveštaja procenjuje se stepen ostvarenosti strateškog plana.
				*Službeni glasnik RS, broj 95/2018
				V. SLUŽBENA LICA OVLAŠĆENA ZA VRŠENJE INSPEКCIJSКOG NADZORA
				Rukovodilac inspekcije
				Član 45.
				Radom inspekcije može rukovoditi lice koje pored uslova 
				utvrđenih ovim zakonom za rad na radnom mestu inspektora ima i 
				najmanje pet godina radnog iskustva na poslovima inspekcijskog 
				nadzora, odnosno u oblasti koja je 
				pod nadzorom te inspekcije.
				Rukovodilac inspekcije ima položaj, ovlašćenja, dužnosti i odgovornosti inspektora. 
				*Službeni glasnik RS, broj 95/2018
				Inspektor
				Član 46.
				Poslove inspekcijskog nadzora nadležna inspekcija vrši preko inspektora. 
				Inspekcijski nadzor može obavljati lice koje ima stečeno propisano obrazovanje, radno iskustvo u struci, položen državni stručni ispit i ispit za inspektora i koje ispunjava druge uslove propisane za rad u organima državne uprave:
				1) u zvanju višeg savetnika, samostalnog savetnika ili savetnika ili odgovarajućem zvanju inspektora utvrđenom posebnim propisom – za 
				vođenje postupka i 
				izricanje upravnih mera u inspekcijskom nadzoru;
				2) u zvanju mlađeg savetnika, saradnika ili mlađeg saradnika ili odgovarajućem zvanju inspektora utvrđenom posebnim propisom – za 
				vođenje postupka ili 
				preduzimanje radnji u inspekcijskom nadzoru. 
				Inspektor je dužan da u svom radu koristi funkcionalni jedinstveni informacioni sistem.
				*Službeni glasnik RS, broj 95/2018
				Ispit za inspektora
				Član 47.
				Ispit za inspektora sprovodi komisija, 
				koju obrazuje ministar nadležan za poslove državne uprave. 
				Program i način polaganja ispita za 
				inspektora, sastav i način rada komisije za sprovođenje ispita za 
				inspektora „naknade za rad članova komisije,”. Izgled i sadržinu 
				obrasca uverenja o položenom ispitu za inspektora, način izdavanja 
				uverenja o položenom ispitu za inspektora i oblik, način upisa i 
				vođenja evidencije o položenom ispitu za inspektora bliže uređuje 
				ministar nadležan za poslove državne uprave.
				Lice na probnom radu koje je radni 
				odnos zasnovalo na radnom mestu inspektora na neodređeno vreme i 
				lice koje je zasnovalo radni odnos na radnom mestu inspektora na 
				neodređeno vreme, a nema položen ispit za inspektora, polaže 
				ispit za inspektora u roku od šest meseci od dana zasnivanja 
				radnog odnosa.
				Lice koje je prvi put zasnovalo radni 
				odnos u struci i osposobljava se za samostalan rad na poslovima 
				radnog mesta inspektora polaže ispit za inspektora do okončanja 
				pripravničkog staža.
				Ako lice iz st. 3. i 4. ovog člana ne 
				položi ispit za inspektora u utvrđenim rokovima, prestaje mu 
				radni odnos, odnosno ne može biti raspoređeno na radno mesto 
				inspektora.
				Izuzetno, ispit za inspektora nije 
				dužan da polaže inspektor koji je na dan stupanja na snagu ovog 
				zakona imao najmanje sedam godina radnog iskustva na poslovima 
				inspekcijskog nadzora i ispunjava uslove za obavljanje poslova 
				inspekcijskog nadzora.
				Ispit za inspektora mogu polagati i 
				druga lica koja su se osposobila za samostalan rad u struci, 
				odnosno samostalno obavljanje poslova i imaju stečeno radno 
				iskustvo u struci u trajanju koje je uslov za obavljanje poslova 
				inspektora, a zainteresovana su za rad na poslovima inspektora.
				Organ u kome je kandidat zaposlen, 
				odnosno podnosilac zahteva, dužan je da uplati troškove polaganja 
				ispita za inspektora pre polaganja ispita.
				Troškovi polaganja ispita za inspektora 
				utvrđuju se posebnim zakonom kojim se uređuju republičke 
				administrativne takse. 
				Ministarstvo nadležno za sistem 
				državne uprave vodi evidenciju o položenom ispitu za inspektora, 
				u koju se upisuje: ime i prezime kandidata; jedinstveni matični 
				broj građana; naziv visokoškolske ustanove, nivo i vrsta 
				stečenog obrazovanja i stručni naziv, odnosno naziv završene 
				srednje škole i obrazovni profil; naziv državnog organa, imaoca 
				javnih ovlašćenja, odnosno drugog poslodavca kod koga je kandidat 
				zaposlen; broj i datum rešenja kojim je odobreno polaganje ispita 
				za inspektora; datum polaganja ispita; podaci o opštem uspehu na 
				ispitu i broj i datum izdatog uverenja o položenom ispitu za 
				inspektora.
				*Službeni glasnik RS, broj 95/2018
				Davanje ovlašćenja službeniku koji nije inspektor i poveravanje stručnih poslova drugom licu koje nije inspektor 
				Član 48.
				U slučaju odsutnosti, odnosno duže sprečenosti inspektora ili kada to zahtevaju posebne okolnosti vezane za neodložno vršenje neplaniranog nadzora u određenom roku, rukovodilac inspekcije može ovlastiti službenika koji ispunjava uslove propisane za inspektora, izuzev položenog ispita za inspektora, da privremeno vrši poslove preduzimanja upravnih radnji u inspekcijskom nadzoru sa svim ovlašćenjima i obavezama inspektora, dok traju te okolnosti.
				Ako u okviru određene oblasti, zbog manjeg obima ili potrebe samo za povremenim vršenjem inspekcijskog nadzora, nema potrebe za stalnim inspekcijskim nadzorom, inspekcijski nadzor sa svim ovlašćenjima i obavezama inspektora vrši službenik koji ispunjava propisane uslove, koga ovlasti rukovodilac inspekcije.
				Licu koje nije službenik posebnim zakonom se može poveriti vršenje pojedinih stručnih poslova inspekcije.
				Samostalnost u radu
				Član 49.
				Inspektor je samostalan u radu u granicama ovlašćenja utvrđenih zakonom i drugim propisom i za svoj rad lično je odgovoran. 
				Niko ne sme iskorišćavanjem službenog položaja ili ovlašćenja, prekoračenjem granica svojih ovlašćenja, nevršenjem svoje dužnosti ili na drugi način onemogućavati ili ometati inspektora, odnosno službenika ovlašćenog za vršenje inspekcijskog nadzora u obavljanju inspekcijskog nadzora i preduzimanju mera i radnji na koje je ovlašćen.
				Stručno usavršavanje
				Član 50.
				Inspektori i službenici 
				ovlašćeni za vršenje inspekcijskog nadzora pravo i dužnost 
				stručnog usavršavanja ostvaruju u skladu sa zakonom koji uređuje 
				prava i dužnosti državnih službenika, odnosno zakonom koji 
				uređuje prava i dužnosti iz radnog odnosa zaposlenih u organima 
				autonomnih pokrajina i jedinicama lokalne samouprave, kao i 
				posebnim zakonom.
				*Službeni glasnik RS, broj 95/2018
				Službena legitimacija
				Član 51.
				Inspektor ima službenu legitimaciju kojom dokazuje svoje službeno svojstvo i identitet.
				Službena legitimacija sadrži: mali grb Republike Srbije; organizacioni položaj i naziv nadležne inspekcije; ime i prezime inspektora; sliku inspektora; jedinstveni broj legitimacije; oblasti u kojima je inspektor nadležan da vrši nadzor i ovlašćenja inspektora za preduzimanje radnji i nalaganje mera u inspekcijskom nadzoru; potpis i pečat nadležnog organa.
				Izgled obrasca službene legitimacije inspektora propisuje ministar nadležan za poslove državne uprave.
				Službenu legitimaciju izdaje rukovodilac inspekcije, a inspektor ima pravo i dužnost da je koristi dok obavlja poslove inspekcijskog nadzora.
				Ako inspekcijski nadzor obavlja ovlašćeni službenik, ovlašćenje koje mu se izdaje sadrži elemente legitimacije, osim slike, ima karakter službene legitimacije i koristi se kao i službena legitimacija.
				Pritužbe na rad službenih lica inspekcije
				*Službeni glasnik RS, broj 95/2018
				Član 52.
				Svako lice ima pravo da podnese 
				pritužbu protiv rukovodioca inspekcije, inspektora, odnosno 
				službenika ovlašćenog za vršenje inspekcijskog nadzora ako smatra 
				da su mu njihovom nezakonitom ili nepravilnom radnjom, odnosno 
				nesavesnim radom povređena prava ili slobode u skladu sa zakonom 
				kojim se uređuje sistem državne uprave, odnosno zakonom kojim se 
				uređuje sistem lokalne samouprave.
				Na pritužbu podnetu protiv lica 
				ovlašćenog za vršenje inspekcijskog nadzora dužan je da odgovri 
				neposredni rukovodilac lica na koje se pritužba odnosi, odnosno 
				organ nadležan za vršenje nadzora nad radom inspekcije i organ 
				nadležan za njegovo postavljenje u roku od 15 dana od dana 
				podnošenja pritužbe.
				*Službeni glasnik RS, broj 95/2018
				Posebni slučajevi odgovornosti službenih lica
				Član 53.
				Inspektor i službenik ovlašćen za vršenje inspekcijskog nadzora pored drugih slučajeva odgovornosti za povredu radne dužnosti utvrđenih propisima o državnim službenicima, odnosno propisima o službenicima autonomne pokrajine i jedinice lokalne samouprave, posebno je odgovoran:
				1) ako u vršenju inspekcijskog nadzora ne preduzme, ne predloži ili ne odredi mere ili radnje za koje je ovlašćen;
				2) ako u vršenju inspekcijskog nadzora ne predloži ili ne pokrene postupak utvrđen odredbama ovog zakona, a bio je dužan da to učini;
				3) ako u vršenju inspekcijskog nadzora prekorači granice svog ovlašćenja;
				4) ako obavlja privredne ili druge delatnosti i poslove za sebe ili drugog poslodavca iz oblasti u kojoj vrši inspekcijski nadzor, učestvuje u radu stručnih radnih grupa ili tela nadziranih subjekata, odnosno lica koja podležu inspekcijskom nadzoru ili ako obavlja druge službe, poslove i postupke koji su u suprotnosti sa položajem i ulogom inspektora i štete njegovoj samostalnosti u vršenju posla.
				Povrede radnih dužnosti iz stava 1. ovog člana predstavljaju teže povrede radne dužnosti.
				Unutrašnja kontrola
				Član 54.
				Radi obezbeđenja i kontrole zakonitosti u vršenju poslova inspekcijskog nadzora, uključujući poverene poslove inspekcijskog nadzora, u okviru ministarstva može se obrazovati unutrašnja organizaciona jedinica ili ovlastiti određeni državni službenici za vršenje poslova unutrašnje kontrole inspekcije (u daljem tekstu: unutrašnja kontrola inspekcije).
				Na vršenje unutrašnje kontrole 
				inspekcije shodno se primenjuju odredbe ovog zakona i zakona 
				kojim se uređuje opšti upravni postupak.
				Nadležni organ autonomne pokrajine i jedinice lokalne samouprave može obrazovati unutrašnju kontrolu inspekcije iz svoje izvorne nadležnosti.
				Poslove unutrašnje kontrole inspekcije 
				može obavljati ovlašćeno službeno lice koje ima najmanje tri 
				godine radnog iskustva na poslovima inspekcijskog nadzora ili 
				najmanje sedam godina radnog iskustva na poslovima primene 
				propisa o upravnom postupku i/ili pripreme i davanja mišljenja o 
				propisima u upravnim oblastima i/ili primene propisa u sudskom 
				postupku, i položen ispit za inspektora, u skladu sa ovim 
				zakonom.
				Unutrašnja kontrola inspekcije postupa na osnovu predstavki fizičkih i pravnih lica, povodom pisanih obraćanja inspektora i službenika ovlašćenih za vršenje inspekcijskog nadzora i po sopstvenoj inicijativi, odnosno na osnovu prikupljenih obaveštenja i drugih saznanja. Inspektori i službenici ovlašćeni za vršenje inspekcijskog nadzora koji se pisano obrate unutrašnjoj kontroli inspekcije imaju pravo na zaštitu u skladu sa zakonom kojim se uređuje zaštita uzbunjivača.
				Izveštaj o radu unutrašnje kontrole inspekcije dostavlja se ministru nadležnom za odgovarajuću oblast inspekcijskog nadzora
				, najmanje dva puta godišnje .
				Oblike i način vršenja unutrašnje kontrole inspekcije bliže propisuje ministar nadležan za odgovarajuću oblast inspekcijskog nadzora.
				Oblike i način vršenja unutrašnje kontrole inspekcije iz izvorne nadležnosti autonomne pokrajine i jedinice lokalne samouprave bliže propisuje nadležni organ autonomne pokrajine i jedinice lokalne samouprave.
				*Službeni glasnik RS, broj 95/2018
				VI. NADZOR
				Inspekcijski nadzor koga vrši upravna inspekcija
				Član 55.
				Inspekcijski nadzor nad primenom odredaba ovog zakona kojima se uređuju planovi inspekcijskog nadzora, postupak inspekcijskog nadzora i službena lica ovlašćena za vršenje inspekcijskog nadzora, kao i nad primenom smernica i uputstava Кoordinacione komisije iz člana 12. stav 2. tačka 1) ovog zakona, vrši upravna inspekcija.
				VII. КAZNENE ODREDBE
				Prekršaji nadziranog subjekta
				Član 56. 
				Novčanom kaznom od 100.000 do 800.000 dinara kazniće se za prekršaj nadzirani subjekat – pravno lice koje inspektoru koji mu predoči službenu legitimaciju i uruči nalog za inspekcijski nadzor, kada je on izdat, odnosno koji postupi u skladu sa članom 18. 
				st. 9. i 10. ovog zakona, ne omogući nesmetan inspekcijski nadzor (član 20. stav 7).
				Za prekršaj iz stava 1. ovog člana kazniće se nadzirani subjekat – preduzetnik novčanom kaznom od 50.000 do 300.000 dinara.
				Za prekršaj iz stava 1. ovog člana kazniće se nadzirani subjekat – fizičko lice novčanom kaznom od 50.000 do 150.000 dinara.
				Za prekršaj iz stava 1. ovog člana kazniće se i odgovorno lice kod nadziranog subjekta – pravnog lica novčanom kaznom od 50.000 do 150.000 dinara.
				Novčanom kaznom od 50.000 do 500.000 
				dinara kazniće se za prekršaj nadzirani subjekat – pravno lice 
				ako ne izvrši, odnosno ne obezbedi sprovođenje izvršenja izvršnog 
				rešenja koje je doneo inspektor (član 26, član 27. st. 4. i 5. i 
				član 28.).
				Za prekršaj iz stava 5. ovog člana 
				kazniće se nadzirani subjekat – preduzetnik novčanom kaznom od 
				25.000 do 250.000 dinara.
				Za prekršaj iz stava 5. ovog člana 
				kazniće se nadzirani subjekat – fizičko lice novčanom kaznom od 
				50.000 do 150.000 dinara.
				Za prekršaj iz stava 5. ovog člana 
				kazniće se i odgovorno lice kod nadziranog subjekta – pravnog 
				lica novčanom kaznom od 50.000 do 150.000 dinara.
				Novčanom kaznom od 30.000 do 60.000 dinara kazniće se za prekršaj nadzirani subjekat – pravno lice čije ovlašćeno lice, pod uslovima iz člana 20. stav 5. ovog zakona, ne bude prisutno na mestu vršenja inspekcijskog nadzora.
				Za prekršaj iz stava 5. ovog člana kazniće se nadzirani subjekat – preduzetnik novčanom kaznom od 20.000 do 50.000 dinara.
				Za prekršaj iz stava 5. ovog člana kazniće se nadzirani subjekat – fizičko lice novčanom kaznom od 10.000 do 30.000 dinara.
				Za prekršaj iz stava 5. ovog člana kazniće se i odgovorno lice kod nadziranog subjekta – pravnog lica novčanom kaznom iz stava 5. ovog člana.
				*Službeni glasnik RS, broj 95/2018
				Prekršaji neregistrovanog subjekta
				Član 57.
				Novčanom kaznom od 50.000 do 500.000 
				dinara kazniće se za prekršaj fizičko lice koje obavlja delatnost 
				ili vrši aktivnost kao neregistrovani subjekat (član 33. stav 1. 
				u vezi sa članom 3. tačka 4).
				Кada je obavljanje određene delatnosti 
				ili vršenje određene aktivnosti dozvoljeno jedino u formi pravnog 
				lica, za prekršaj iz stava 1. ovog člana kazniće se fizičko lice 
				koje obavlja delatnost ili vrši aktivnost kao neregistrovani 
				subjekat novčanom kaznom od 200.000 do 2.000.000 dinara.
				Novčanom kaznom od 200.000 do 
				2.000.000 dinara kazniće se za prekršaj pravno lice iz člana 33. 
				stav 2. ovog zakona.
				Za prekršaj iz stava 3. ovog člana 
				kazniće se preduzetnik novčanom kaznom od 50.000 do 500.000 
				dinara.
				Za prekršaj iz stava 3. ovog člana 
				kazniće se i odgovorno lice kod pravnog lica novčanom kaznom od 
				50.000 do 150.000 dinara.
				Posebnim zakonom propisuje se zaštitna 
				mera oduzimanja predmeta od neregistrovanog subjekta, odnosno 
				subjekta iz člana 33. stav 2. ovog zakona.
				Novčanom kaznom od 50.000 do 150.000 
				dinara kazniće se za prekršaj fizičko lice koje obavlja delatnost 
				ili vrši aktivnost kao neregistrovani subjekat ako ne izvrši, 
				odnosno ne obezbedi sprovođenje izvršenja rešenja koje donese 
				inspektor iz člana 33. st. 5. i 6. ovog zakona.
				Novčanom kaznom od 50.000 do 2.000.000 
				dinara kazniće se pravno lice za prekršaj iz stava 7. ovog 
				člana. 
				Novčanom kaznom od 5.000 do 150.000 
				dinara kazniće se odgovorno lice u pravnom licu za prekršaj iz 
				člana 33. stav 2. ovog zakona.
				Novčanom kaznom od 10.000 do 500.000 
				dinara kazniće se preduztnik za prekršaj iz člana 33. stav 2. 
				ovog zakona.
				*Službeni glasnik RS, broj 95/2018
				Prekršaji trećeg lica
				Član 58.
				Novčanom kaznom od 100.000 do 800.000 dinara kazniće se za prekršaj treće lice koje ima svojstvo pravnog lica koje:
				1) inspektoru ne dozvoli pristup poslovnom i drugom nestambenom prostoru, zemljištu ili objektu čiji je vlasnik ili korisnik, odnosno držalac kada je verovatno da nadzirani subjekat u ili na njemu obavlja delatnost ili vrši aktivnost ili da se tu nalaze predmeti od značaja za inspekcijski nadzor, kao i prelazak preko zemljišta ili prostora u tu svrhu (član 23. stav 1);
				2) raspolaže dokazima i drugim podacima potrebnim za inspekcijski nadzor, a ne pruži ih inspektoru i ne omogući mu saslušanje svedoka, u roku propisanom ovim zakonom (član 23. stav 2).
				Za prekršaj iz stava 1. ovog člana kazniće se treće lice koje ima svojstvo preduzetnika novčanom kaznom od 50.000 do 300.000 dinara.
				Za prekršaj iz stava 1. ovog člana kazniće se treće lice koje ima svojstvo fizičkog lica novčanom kaznom od 40.000 do 120.000 dinara.
				Za prekršaj iz stava 1. ovog člana kazniće se i odgovorno lice kod trećeg lica koje ima svojstvo pravnog lica novčanom kaznom od 50.000 do 150.000 dinara.
				Prekršaji rukovodioca inspekcije
				Član 59. 
				Novčanom kaznom od 120.000 do 150.000 dinara kazniće se za prekršaj rukovodilac inspekcije ako inspekcija:
				1) ne sprovodi plan inspekcijskog nadzora, a da ne postoje naročito opravdane izuzetne okolnosti koje je u tome sprečavaju (član 10. stav 1);
				2) ne objavi plan inspekcijskog nadzora na svojoj internet stranici (član 10. stav 6);
				3) ne sačini kontrolne liste iz svoje oblasti inspekcijskog nadzora, ne primenjuje ih i ne objavi ih na svojoj internet stranici (član 14. stav 1);
				4) ne objavi godišnji izveštaj o radu na svojoj internet stranici (član 44. stav 1).
				Prekršaji inspektora i službenika ovlašćenog za vršenje inspekcijskog nadzora
				Član 60.
				Novčanom kaznom od 50.000 do 150.000 dinara kazniće se za prekršaj inspektor i službenik ovlašćen za vršenje inspekcijskog nadzora ako:
				1) brisana je (vidi član 32. Zakona - 
				95/2018-383)
				2) ne uruči nadziranom subjektu nalog za inspekcijski nadzor, odnosno ne pokaže mu nalog i ne predoči njegovu sadržinu kada nadzirani subjekat odbija uručenje naloga za inspekcijski nadzor (član 18. 
				st. 8. i 9.);
				3) vrši inspekcijski nadzor van radnog vremena nadziranog subjekta, koji je pravno lice, preduzetnik ili drugi organizacioni oblik preko koga fizička ili pravna lica obavljaju delatnost ili vrše aktivnost, a za to ne postoje razlozi iz člana 19. stav 2. ovog zakona (član 19);
				4) brisana je (vidi član 32. Zakona - 
				95/2018-383)
				5) ne izda nadziranom subjektu potvrdu o oduzetom predmetu (član 24. stav 3); 
				6) raspolaže privremeno oduzetim predmetima, kada ovim ili drugim zakonom drukčije nije propisano (član 24. stav 5);
				7) odredi da se oduzeti predmeti prodaju kada oni nisu podložni kvarenju, životinje uginuću niti su troškovi čuvanja predmeta znatni, kao i kada ovi predmeti ne ispunjavaju propisane uslove za stavljanje u promet (član 24. stav 6);
				8) licu koje je postupilo prema aktu o primeni propisa u pogledu predmeta akta o primeni propisa izrekne meru upravljenu prema nadziranom subjektu, a da nije došlo do ostvarenja izuzetnih uslova za izricanje mere u skladu sa članom 31. stav 3. ovog zakona (član 31).
				*Službeni glasnik RS, broj 95/2018
				Prekršaji odgovornog lica u nadležnom državnom organu, organu autonomne pokrajine i jedinice lokalne samouprave i drugom imaocu javnih ovlašćenja
				Član 61.
				Novčanom kaznom od 100.000 do 150.000 dinara kazniće se za prekršaj odgovorno lice u nadležnom državnom organu, organu autonomne pokrajine i jedinice lokalne samouprave i drugom imaocu javnih ovlašćenja koji ne dostavi blagovremeno:
				1) Кoordinacionoj komisiji – podatke, obaveštenja, isprave i izveštaje koji su joj potrebni za obavljanje njenih poslova i zadataka (član 12. stav 8);
				2) inspektoru – javne isprave i podatke iz evidencija, odnosno registara koje vodi, a koji su neophodni za inspekcijski nadzor (član 15. stav 2).
				Novčanom kaznom od 50.000 do 150.000 
				dinara kazniće se za prekršaj rukovodilac i ovlašćeno službeno 
				lice drugostepenog organa ako drugostepeni organ, nakon što 
				poništi prvostepenu odluku inspektora koja je već jedanput bila 
				poništena, uputi predmet inspekciji na ponovni postupak, umesto 
				da sam reši tu upravnu stvar (član 39. stav 4).
				*Službeni glasnik RS, broj 95/2018
				Prekršaj izvršenika i trećeg lica u 
				postupku upravnog izvršenja
				*Službeni glasnik RS, broj 95/2018
				Član 61a
				Novčanom kaznom od 200.000 dinara 
				kazniće se za prekršaj iz člana 41. ovog zakona, izvršenik – 
				pravno lice i treće lice – pravno lice u postupku upravnog 
				izvršenja rešenja donetog u postupku inspekcijskog nadzora, koje 
				onemogućava ili otežava sprovođenje upravnog izvršenja.
				Za prekršaj iz stava 1. ovog člana 
				kazniće se izvršenik – preduzetnik i treće lice – preduzetnik 
				novčanom kaznom od 100.000 dinara.
				Za prekršaj iz stava 1. ovog člana 
				kazniće se izvršenik – fizičko lice i treće lice – fizičko lice 
				novčanom kaznom od 50.000 dinara.
				Za prekršaj iz stava 1. ovog člana 
				kazniće se i odgovorno lice kod pravnog lica novčanom kaznom od 
				50.000 dinara.
				Za izdavanje prekršajnog naloga za 
				prekršaj iz ovog člana ovlašćen je inspektor.
				*Službeni glasnik RS, broj 95/2018
				VIII. PRELAZNE I ZAVRŠNE ODREDBE
				Donošenje podzakonskih propisa
				Član 62.
				Propisi iz člana 9. stav 9, člana 35. stav 6, člana 43. stav 8, člana 47. stav 3. i člana 51. stav 3. ovog zakona biće doneti u roku od 60 dana od dana stupanja na snagu ovog zakona. 
				Propisi iz člana 9. st. 10. i 11, člana 10. st. 7. i 8, člana 12. stav 12, člana 35. stav 7. i člana 54. st. 5. i 6. ovog zakona biće doneti u roku od 90 dana od dana stupanja na snagu ovog zakona.
				Sačinjavanje i objavljivanje obrazaca kontrolnih lista
				Član 63.
				Inspekcija će sačiniti obrasce kontrolnih lista i objaviti ih na svojoj internet stranici u roku od šest meseci od dana stupanja na snagu ovog zakona.
				Započeti postupci
				Član 64. 
				Postupci inspekcijskog nadzora započeti pre stupanja na snagu ovog zakona okončaće se po odredbama propisa koji su bili na snazi do stupanja na snagu ovog zakona. 
				Status inspektora
				Član 65.
				Inspektor koji na dan stupanja na snagu ovog zakona nema vrstu i stepen obrazovanja propisane ovim zakonom, nastavlja da obavlja poslove inspektora ako položi ispit za inspektora u roku od dve godine od dana početka primene ovog zakona.
				Sprovođenje ispita za inspektore
				Član 66. 
				Ispiti za inspektore sprovešće se u roku od dve godine od dana početka primene ovog zakona.
				Inspektor koji obavlja poslove inspekcijskog nadzora dužan je da položi ispit za inspektora do isteka roka iz stava 1. ovog člana, a u suprotnom smatra se da ne ispunjava uslove za obavljanje poslova inspekcijskog nadzora.
				Izuzetno od stava 2. ovog člana, smatra se da inspektor koji na dan stupanja na snagu ovog zakona ima najmanje sedam godina radnog iskustva na poslovima inspekcijskog nadzora ispunjava uslove za obavljanje poslova inspekcijskog nadzora i on nije dužan da polaže ispit za inspektora.
				Osnivanje i početak obavljanja poslova i zadataka Кoordinacione komisije i donošenje poslovnika o radu
				Član 67.
				Кoordinaciona komisija će se osnovati u roku od tri meseca od dana stupanja na snagu ovog zakona.
				Кoordinaciona komisija će doneti poslovnik o svom radu u roku od mesec dana od dana osnivanja.
				Nakon donošenja poslovnika iz stava 2. ovog člana, Кoordinaciona komisija će početi sa obavljanjem poslova i zadataka utvrđenih ovim zakonom, odlukom o osnivanju i poslovnikom o radu, koji se odnose na usmeravanje postupanja inspekcija u inspekcijskom nadzoru nad neregistrovanim subjektima, kao i u pogledu pripreme primene ovog zakona. 
				Prestanak važenja propisa
				Član 68. 
				Istekom roka od 12 meseci od dana stupanja na snagu ovog zakona prestaju da važe odredbe čl. 22–33. i člana 92. Zakona o državnoj upravi („Službeni glasnik RS”, br. 20/92, 6/93 – US, 48/93, 53/93, 67/93, 48/94, 49/99 – dr. zakon, 79/05 – dr. zakon, 101/05 – dr. zakon i 87/11 – dr. zakon).
				Usaglašavanje posebnih zakona
				Član 69.
				Nadležna ministarstva dostaviće Кoordinacionoj komisiji izjave o usaglašenosti posebnih zakona kojima se u određenim oblastima uređuje inspekcijski nadzor sa odredbama ovog zakona, u roku od 12 meseci od dana stupanja na snagu ovog zakona.
				Uz izjave o usaglašenosti, nadležna ministarstva dostavljaju i tabele usaglašenosti. 
				Кoordinaciona komisija, na osnovu izjava o usaglašenosti i tabela usaglašenosti, u roku od 18 meseci od dana stupanja na snagu ovog zakona, utvrdiće predlog akta koji sadrži potreban obim usaglašavanja posebnih zakona i dostaviti ovaj predlog Vladi radi razmatranja i odlučivanja.
				Nakon što Vlada utvrdi potreban obim usaglašavanja posebnih zakona, odredbe posebnih zakona usaglasiće se sa odredbama ovog zakona u roku od narednih šest meseci.
				Predmet usaglašavanja neće biti odredbe posebnih zakona kojima se uređuje inspekcijski nadzor i službena kontrola koji proizlaze iz potvrđenih međunarodnih ugovora ili usklađivanja zakonodavstva Republike Srbije sa pravnim tekovinama Evropske unije, a koje su usklađene sa potvrđenim međunarodnim ugovorima i pravnim tekovinama Evropske unije. 
				Predmet usaglašavanja neće biti odredbe posebnih zakona kojima se uređuje inspekcijski nadzor i službena kontrola koji ne proizlaze iz potvrđenih međunarodnih ugovora ili usklađivanja zakonodavstva Republike Srbije sa pravnim tekovinama Evropske unije, a koje uređuju pojedina pitanja u oblastima inspekcijskog nadzora i službene kontrole, za koja Vlada utvrdi da je neophodno da tim posebnim zakonima budu uređena drukčije.
				Кoordinaciona komisija utvrdiće modele izjave o usaglašenosti i tabele o usaglašenosti i objaviti ih na svojoj internet stranici najkasnije u roku od dva meseca od dana osnivanja.
				Stupanje na snagu i primena
				Član 70.
				Ovaj zakon stupa na snagu osmog dana od dana objavljivanja u „Službenom glasniku Republike Srbije”, a primenjuje se istekom roka od 12 meseci od dana stupanja na snagu, osim odredaba kojima se uređuju neregistrovani subjekti i postupanje prema neregistrovanim subjektima propisanih članom 3. tačka 4), članom 4. stav 7, članom 5. stav 3, članom 10. stav 4, članom 11. st. 2. i 3, članom 22. čl. 33. i 34. članom 41. stav 3, članom 44. stav 2. tačka 5) i članom 57, koje se primenjuju istekom roka od tri meseca od dana stupanja na snagu ovog zakona, i članom 30. st. 1, 2. i 4, koje se primenjuju istekom roka od pet meseci od dana stupanja na snagu ovog zakona.
				ODREDBE КOJE NISU UNETE U „PREČIŠĆEN TEКST“ 
				ZAКONA
				Zakon o izmenama i dopunama Zakona o 
				inspekcijskom nadzoru: "Službeni glasnik RS", broj 95/2018-383
				Član 35.
				Smatra se da ovlašćeno 
				službeno lice unutrašnje kontrole inspekcije koje na dan stupanja 
				na snagu ovog zakona, ima najmanje sedam godina radnog iskustva 
				na poslovima inspekcijskog nadzora ispunjava uslove za obavljanje 
				poslova unutrašnje kontrole inspekcije i to lice nije dužno da 
				polaže ispit za inspektora.
				Član 36.
				Inspektor koji na dan stupanja 
				na snagu ovog zakona nema vrstu i stepen obrazovanja propisane 
				Zakonom o inspekcijskom nadzoru („Službeni glasnik RS”, br. 
				36/15 i 44/18 – dr. zakon) i nije položio ispit za inspektora u 
				roku iz člana 65. tog zakona, nastavlja da obavlja poslove 
				inspektora ako položi ispit za inspektora u roku od godinu dana 
				od dana početka primene ovog zakona, a u suprotnom neće moći da 
				obavlja poslove inspektora.
				Član 37.
				Postupci započeti pre 
				stupanja na snagu ovog zakona okončaće se po odredbama zakona 
				koji su bili na snazi do stupanja na snagu ovog zakona.
				Član 38.
				Ovaj zakon stupa na snagu 
				osmog dana od dana objavljivanja u „Službenom glasniku Republike 
				Srbije”.
				
				
	

