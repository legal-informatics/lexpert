


	
	Zakon


	ZAКON
	o utvrđivanju javnog interesa i posebnim postupcima eksproprijacije i pribavljanja dokumentacije radi realizacije izgradnje sistema za prenos električne energije 400 kV naponskog nivoa „Transbalkanski koridor – prva faza”
	"Službeni glasnik RS", broj 
	115 od 24. oktobra 2014.
	
	Član 1.
	Ovim zakonom uređuje se utvrđivanje javnog interesa, posebni postupci eksproprijacije i pribavljanja dokumentacije radi realizacije strateškog projekta izgradnje sistema za prenos električne energije 400 kV naponskog nivoa „Transbalkanski koridor za prenos električne energije – prva faza” (u daljem tekstu: „Transbalkanski koridor – prva faza”) i posebna pravila za postupanje u upravnim postupcima pokrenutim u cilju realizacije izgradnje pomenutog sistema. 
	
	„Transbalkanski koridor – prva faza” obuhvata sledeće infrastrukturne objekte za prenos električne energije u prvoj fazi realizacije:
	– Nova 400 kV interkonekcija između Srbije i Rumunije; 
	– Nova 400 kV interkonekcija između Srbije i Crne Gore;
	– Nova 400 kV interkonekcija između Srbije i Bosne i Hercegovine;
	– Novi 400 kV dalekovod TS Кragujevac 2 – TS Кraljevo 3, sa podizanjem naponskog nivoa u TS Кraljevo 3 na 400 kV;
	– Podizanje naponskog nivoa prenosne mreže zapadne Srbije na 400 kV naponski nivo između TS Obrenovac i TS Bajina Bašta, što podrazumeva novi dvostruki 400 kV dalekovod TS Obrenovac – TS Bajina Bašta, rekonstrukcija postojeće TS Obrenovac i TS Bajina Bašta, kao i potencijalno podizanje naponskog nivoa na 400 kV u TS Valjevo 3.
	Član 2.
	Utvrđuje se javni interes za eksproprijaciju, nepotpunu eksproprijaciju, administrativni prenos i privremeno zauzimanje nepokretnosti obuhvaćenih prostornim planom područja posebne namene ili planom detaljne regulacije ili elaboratom eksproprijacije izrađenim od strane Javnog preduzeća „Elektromreža Srbije” Beograd, a potvrđenim, odnosno odobrenim od strane Vlade, odnosno drugog nadležnog organa, radi izgradnje, prolaza, upravljanja i održavanja objekata sistema za prenos električne energije 400 kV naponskog nivoa „Transbalkanski koridor – prva faza”.
	Član 3.
	Javno preduzeća „Elektromreža Srbije” Beograd (u daljem tekstu: JP EMS) određuje se za korisnika eksproprijacije, nepotpune eksproprijacije, administrativnog prenosa i privremenog zauzimanja nepokretnosti iz člana 2. ovog zakona.
	JP EMS ima sva prava, obaveze i odgovornosti korisnika eksproprijacije predviđene Zakonom o eksproprijaciji („Službeni glasnik RS”, br. 53/95, 23/01 – SUS, 20/09 i 55/13 – US) i odredbama ovog zakona. 
	
	Član 4.
	Radi sticanja prava svojine na nepokretnostima za izgradnju dalekovodnih stubova sistema za prenos električne energije 400 kV naponskog nivoa „Transbalkanski koridor – prva faza”, JP EMS podnosi nadležnom opštinskom organu predlog za eksproprijaciju (potpuna eksproprijacija ili administrativni prenos) koji se odnosi na jednu ili više nepokretnosti.
	Radi sticanja prava službenosti na nepokretnostima za izgradnju dalekovoda, JP EMS nadležnom opštinskom organu podnosi predlog za eksproprijaciju (nepotpuna eksproprijacija) koji se odnosi na jednu ili više nepokretnosti.
	Pravo službenosti iz stava 2. ovog člana ustanovljava se kao trajno i kao takvo se, po zahtevu JP EMS, upisuje u teretni list lista nepokretnosti za predmetno zemljište, na osnovu rešenja o eksproprijaciji (nepotpuna eksproprijacija).
	Radi privremenog zauzimanja nepokretnosti koje je potrebno u vezi sa izgradnjom sistema za prenos električne energije 400 kV naponskog nivoa „Transbalkanski koridor – prva faza” JP EMS nadležnom opštinskom organu podnosi zahtev za privremeno zauzimanje koji se odnosi na jednu ili više nepokretnosti.
	Privremeno zauzimanje iz stava 4. ovog člana ustanovljava se na period od najduže pet godina od dana donošenja rešenja kojim se privremeno zauzimanje ustanovljava.
	Jednim predlogom za eksproprijaciju po odredbama ovog zakona može se obuhvatiti jedna ili više nepokretnosti isključivo u okviru jedne vrste eksproprijacije (potpuna eksproprijacija, nepotpuna eksproprijacija ili privremeno zauzimanje).
	Član 5.
	Zahteve iz člana 4. st. 1, 2. i 4. ovog zakona JP EMS podnosi u roku od deset godina od dana stupanja na snagu ovog zakona.
	Izvod iz katastra nepokretnosti za nepokretnosti za koje se predlaže eksproprijacija, koji se podnosi uz predlog za eksproprijaciju, ne može biti stariji od šest meseci. 
	
	Član 6.
	O predlozima za eksproprijaciju u skladu sa odredbama ovog zakona, nadležni organi postupaće po pravilima skraćenog upravnog postupka. 
	
	Predlog za eksproprijaciju dostavlja se na izjašnjenje sopstveniku nepokretnosti, koji je dužan da se izjasni u roku od pet dana od dana prijema predloga. 
	
	Nadležni organ donosi rešenje bez prethodnog saslušanja stranaka.
	Protiv rešenja donetog po predlogu za eksproprijaciju po odredbama ovog zakona, može se izjaviti žalba, koja ne odlaže izvršenje rešenja.
	Član 7.
	Ukoliko JP EMS jednim predlogom za eksproprijaciju u skladu sa odredbama ovog zakona obuhvati više nepokretnosti, nadležni organ doneće zbirno rešenje za sve nepokretnosti za koje se tim predlogom predlaže eksproprijacija, saglasno članu 4. stav 6. ovog zakona.
	Član 8.
	U slučaju da nadležni organ ne donese rešenje po predlogu za eksproprijaciju u skladu sa ovim zakonom u propisanom roku, JP EMS ima pravo na žalbu zbog ćutanja uprave, koja se dostavlja neposredno ministarstvu nadležnom za poslove finansija. 
	
	Uz žalbu iz stava 1. ovog člana JP EMS je dužno da dostavi dokaz da je podnelo predlog za eksproprijaciju u skladu sa odredbama ovog zakona.
	Član 9.
	JP EMS stiče pravo da stupi u posed nepokretnosti eksproprisane u skladu sa ovim zakonom, po isteku sedam dana od dana donošenja rešenja po predlogu za eksproprijaciju u skladu sa odredbama ovog zakona.
	Član 10.
	Ministarstvo nadležno za poslove građevinarstva i urbanizma će, na zahtev JP EMS, izdati informaciju o lokaciji u skladu sa Zakonom o planiranju i izgradnji („Službeni glasnik RS”, br. 72/09, 81/09 – ispravka, 64/10 – US, 24/11, 121/12, 42/13 – US, 50/13 – US i 98/13 – US – u daljem tekstu: Zakon o planiranju i izgradnji), na osnovu prostornih planova područja posebne namene, planova detaljne regulacije ili potvrđenih, odnosno odobrenih elaborata eksproprijacije izrađenih od strane JP EMS iz člana 2. ovog zakona, bez podnošenja kopije plana parcela. 
	
	Ministarstvo nadležno za poslove građevinarstva i urbanizma će, na zahtev JP EMS, izdati lokacijsku dozvolu u skladu sa Zakonom o planiranju i izgradnji, na osnovu prostornih planova područja posebne namene, planova detaljne regulacije ili potvrđenih, odnosno odobrenih elaborata eksproprijacije izrađenih od strane JP EMS iz člana 2. ovog zakona, a bez podnošenja kopije plana parcela i izvoda iz katastra podzemnih instalacija. 
	
	Za izgradnju objekata sistema za prenos električne energije 400 kV naponskog nivoa „Transbalkanski koridor – prva faza” kao dokaz u smislu člana 135. stav 1. tačka 3) Zakona o planiranju i izgradnji JP EMS može dostaviti rešenje o eksproprijaciji. JP EMS je dužno da obezbedi novčana sredstva za plaćanje naknade ili drugi instrument obezbeđenja plaćanja naknade u skladu sa propisima kojima se uređuje platni promet. 
	
	Za izgradnju objekata sistema za prenos električne energije 400 kV naponskog nivoa „Transbalkanski koridor – prva faza” može se doneti rešenje o građevinskoj dozvoli za pojedinačne faze (pojedinačne investicione objekte) ili deonice trase.
	Po završetku izgradnje faze, pojedinačnog investicionog objekta ili deonice trase za koje je doneto rešenje iz stava 4. ovog člana izdaće se upotrebna dozvola u skladu sa ovim zakonom i zakonom kojim se uređuje izgradnja objekata.
	Po završetku svih radova na izgradnji pojedinačnih investicionih objekata koji su deo sistema za prenos električne energije 400 kV naponskog nivoa „Transbalkanski koridor – prva faza” po zahtevu JP EMS izdaće se pojedinačne upotrebne dozvole.
	Član 11.
	Nadležni organi, odnosno organizacije, zaključiće sa JP EMS ugovore kojima će se regulisati uređivanje zemljišta koje je planskim dokumentom predviđeno za izgradnju nadzemnih objekata, u roku od 60 dana. 
	
	Član 12.
	Zemljište na katastarskim parcelama koje je prostornim planovima područja posebne namene, planovima detaljne regulacije ili potvrđenim, odnosno odobrenim elaboratima eksproprijacije izrađenih od strane JP EMS iz člana 2. ovog zakona predviđeno za izgradnju dalekovodnih stubova sistema za prenos električne energije 400 kV naponskog nivoa „Transbalkanski koridor – prva faza”, smatra se građevinskim zemljištem i ne vrši se prenamena uređena posebnim zakonom. 
	
	Upis namene zemljišta (građevinsko zemljište) na katastarskim parcelama iz stava 1. ovog člana, u javne knjige o evidenciji nepokretnosti i pravima na njima sprovodi organ nadležan za poslove državnog premera i katastra, po zahtevu JP EMS, u roku od 15 dana od dana prijema zahteva, na osnovu prostornih planova područja posebne namene, planova detaljne regulacije ili potvrđenih, odnosno odobrenih elaborata eksproprijacije izrađenih od strane JP EMS iz člana 2. ovog zakona. 
	
	Upis namene zemljišta iz stava 2. ovog člana ima deklarativno dejstvo.
	Član 13.
	Rok za donošenje prvostepenog rešenja ili drugog upravnog akta u upravnom postupku po zahtevu JP EMS iznosi osam dana od dana podnošenja urednog predloga za eksproprijaciju u skraćenom upravnom postupku, odnosno 30 dana u upravnom postupku u kojem se sprovodi poseban ispitni postupak.
	Žalba na rešenje iz stava 1. ovog člana može se podneti u roku od osam dana od dana prijema prvostepenog rešenja.
	Drugostepeni organ je dužan da po žalbi odluči u roku od 15 dana.
	Drugostepeni organ može odlučiti da žalbu odbaci, odbije ili usvoji, u kom slučaju je dužan da upravnu stvar sam meritorno reši. 
	
	Član 14.
	Organi uprave, državni i drugi organi, kao i preduzeća i druge organizacije koji, u vršenju javnih ovlašćenja, u upravnom postupku donose akte (rešenja, zaključke, uverenja i dr.), dužni su da po zahtevu JP EMS bez odlaganja izdaju akte za koje je podnet zahtev.
	Član 15.
	U cilju praćenja realizacije izgradnje sistema za prenos električne energije 400 kV naponskog nivoa „Transbalkanski koridor – prva faza” Vlada će, najkasnije u roku od tri meseca od stupanja na snagu ovog zakona, obrazovati povremeno radno telo koje će činiti predstavnici ministarstava nadležnih za poslove energetike, finansija, građevinarstva i prostornog planiranja.
	Član 16.
	U svemu ostalom što nije uređeno ovim zakonom primenjivaće se Zakon o eksproprijaciji („Službeni glasnik RS”, br. 53/95, 23/01 – SUS, 20/09 i 55/13 – US), Zakon o planiranju i izgradnji („Službeni glasnik RS”, 72/09, 81/09 – ispravka, 64/10 – US, 24/11, 121/12, 42/13 – US, 50/13 – US i 98/13 – US), Zakon o opštem upravnom postupku („Službeni list SRJ”, br. 33/97 i 31/01 i „Službeni glasnik RS”, broj 30/10) i Zakon o državnom premeru i katastru („Službeni glasnik RS”, br. 72/09, 18/10 i 65/13). 
	
	Postupak koji je započet po Zakonu o eksproprijaciji („Službeni glasnik RS”, br. 53/95, 23/01 – SUS, 20/09 i 55/13 – US), za objekte iz člana 1. ovog zakona, a nije okončan do dana stupanja na snagu ovog zakona, nastaviće se i sprovešće se po odredbama ovog zakona.
	Član 17.
	Ovaj zakon stupa na snagu osmog dana od dana objavljivanja u „Službenom glasniku Republike Srbije”.

