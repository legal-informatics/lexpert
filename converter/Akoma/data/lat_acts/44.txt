





ZAКON

o ravnopravnosti polova

„Službeni glasnik RS“ 

broj 104
od 16. decembra 2009.

I. OSNOVNE ODREDBE

Predmet uređivanja

Član 1.

Ovim zakonom uređuje se stvaranje jednakih mogućnosti
ostvarivanja prava i obaveza, preduzimanje posebnih mera za sprečavanje i
otklanjanje diskriminacije zasnovane na polu i rodu i postupak pravne zaštite
lica izloženih diskriminaciji. 

Poštovanje međunarodnih
standarda i ustavno jemstvo

Član 2.

Ravnopravnost polova podrazumeva ravnopravno učešće
žena i muškaraca u svim oblastima javnog i privatnog sektora, u skladu sa
opšteprihvaćenim pravilima međunarodnog prava, potvrđenim međunarodnim
ugovorima, Ustavom Republike Srbije (u daljem tekstu: Ustav) i zakonima, i svi
su dužni da je poštuju.

Jemči se ravnopravnost polova, u skladu sa
opšteprihvaćenim pravilima međunarodnog prava, potvrđenim međunarodnim
ugovorima, Ustavom i zakonima.

Odredbe ovog zakona ne mogu se tumačiti na način koji
bi doveo do ukidanja ili ograničenja nekog postojećeg prava utvrđenog drugim
propisom.

Državni organi, organi autonomnih pokrajina, organi
jedinica lokalne samouprave, organizacije kojima je povereno vršenje javnih
ovlašćenja, kao i pravna lica koja osniva ili finansira u celini, odnosno u
pretežnom delu Republika Srbija, autonomna pokrajina i jedinica lokalne
samouprave (u daljem tekstu: organi javne vlasti) dužni su da prate ostvarivanje
ravnopravnosti zasnovane na polu u svim oblastima društvenog života, primenu
međunarodnih standarda i Ustavom zajemčenih prava u ovoj oblasti.

Politika jednakih mogućnosti

Član 3.

Organi javne vlasti razvijaju aktivnu politiku
jednakih mogućnosti u svim oblastima društvenog života.

Politika jednakih mogućnosti podrazumeva ravnopravno
učešće polova u svim fazama planiranja, donošenja i sprovođenja odluka koje su od
uticaja na položaj žena i muškaraca. 

Diskriminacija

Član 4.

Diskriminacija po osnovu pola je svako neopravdano
pravljenje razlike ili nejednako postupanje, odnosno propuštanje (isključivanje,
ograničavanje ili davanje prvenstva) koje ima za cilj ili posledicu da licu ili
grupi oteža, ugrozi, onemogući ili negira priznanje, uživanje ili ostvarivanje
ljudskih prava i sloboda u političkoj, ekonomskoj, društvenoj, kulturnoj,
građanskoj, porodičnoj i drugoj oblasti.

Diskriminacijom se smatra i ako se prema licu
neopravdano postupa lošije nego što se postupa prema drugome, isključivo ili
uglavnom što je tražilo ili namerava da traži pravnu zaštitu od diskriminacije
ili je ponudilo ili namerava da ponudi dokaze o diskriminatorskom postupanju.

Pod neopravdanim razlikovanjem, isključivanjem,
ograničavanjem i postupanjem ili drugim preduzetim merama, u smislu ovog zakona,
naročito se smatra ako:

1) preduzeta mera nije opravdana zakonitim ili
legitimnim ciljem;

2) ne postoji srazmera između preduzetih mera i cilja
koji se preduzetim merama ostvaruje. 

Neposredna diskriminacija

Član 5.

Neposredna diskriminacija jeste svako neopravdano
razlikovanje, isključivanje ili ograničavanje kojima se u istoj ili sličnoj
situaciji bilo kojim aktom ili radnjom organa javne vlasti, poslodavca ili
pružaoca usluge, lice ili grupa lica stavljaju ili su stavljeni u nepovoljniji
položaj, odnosno kojim bi mogli biti stavljeni u nepovoljniji položaj po osnovu
pola. 

Posredna diskriminacija

Član 6.

Posredna diskriminacija je svako neopravdano
razlikovanje, isključivanje ili ograničavanje kojima se u istoj ili sličnoj
situaciji lice odnosno grupa lica, na osnovu pola kao ličnog svojstva, stavlja u
nepovoljniji položaj donošenjem akta ili vršenjem radnje koja je prividno zasnovana
na načelu jednakosti i nediskriminacije.

Posebne mere za postizanje
ravnopravnosti polova

Član 7.

Ne smatra se diskriminacijom ni povredom načela
jednakih prava i obaveza donošenje posebnih mera radi otklanjanja i sprečavanja
nejednakog položaja žena i muškaraca i ostvarivanja jednakih mogućnosti polova.


Član 8.

Niko ne sme trpeti štetne posledice zbog toga što je
kao svedok ili žrtva diskriminacije po osnovu pola dao iskaz pred nadležnim
organom ili upozorio javnost na slučaj diskriminacije.

Opšta zabrana zloupotrebe prava

Član 9.

Zabranjeno je vršenje prava utvrđenih ovim zakonom
protivno cilju u kome su priznata ili sa namerom da se povrede ili ograniče
prava drugih ili da se izazovu ozbiljne posledice po bezbednost, javni poredak i
moral.

Značenje pojmova

Član 10.

Pojedini pojmovi, u smislu ovog zakona, imaju sledeće
značenje:

1) pol se odnosi na biološke karakteristike lica; 


2) rod je pojam koji označava društveno uspostavljene
uloge, položaje i statuse žena i muškaraca u javnom i privatnom životu, a iz
kojih usled društvenih, kulturnih i istorijskih razlika proističe
diskriminacija zasnovana na biološkoj pripadnosti određenom polu;

3) posebna mera jeste mera privremenog karaktera
usmerena na ukidanje nejednakosti i ubrzavanje i postizanje pune ravnopravnosti
polova u praksi; 

4) jednake mogućnosti predstavljaju poštovanje i
ostvarivanje ljudskih prava zasnovanih na polu u svim oblastima društvenog života
i mogućnost ravnopravnog korišćenja rezultata koji proizlaze iz razvoja društva;

5) nasilje zasnovano na polu jeste ponašanje kojim se
ugrožava telesni integritet, duševno zdravlje ili spokojstvo, ili nanosi
materijalna šteta licu, kao i ozbiljna pretnja takvim ponašanjem, koje sprečava
ili ograničava neko lice da uživa prava i slobode na principu ravnopravnosti
polova; 

6) uznemiravanje jeste svaki neželjeni verbalni,
neverbalni ili fizički akt, učinjen sa namerom ili koji ima za posledicu povredu
dostojanstva i izazivanje straha ili stvaranje neprijateljskog, ponižavajućeg,
degradirajućeg ili uvredljivog okruženja, zasnovan na polu; 

7) seksualno uznemiravanje jeste neželjeni verbalni,
neverbalni ili fizički akt seksualne prirode, učinjen sa namerom ili posledicom
povrede ličnog dostojanstva, stvaranja zastrašujućeg, neprijateljskog,
degradirajućeg ili uvredljivog okruženja, zasnovan na polu; 

8) seksualno ucenjivanje jeste svako ponašanje odgovornog
lica koje, u nameri traženja usluga seksualne prirode, uceni drugog da će u
slučaju odbijanja pružanja traženih usluga protiv njega ili njemu bliskog lica
izneti nešto što može škoditi njenoj ili njegovoj časti ili ugledu; 

9) poslodavac jeste pravno ili fizičko lice koje
zapošljava, odnosno radno angažuje jedno ili više lica, osim organa javne
vlasti;

10) pružalac usluga jeste svako fizičko, odnosno
pravno lice koje drugim fizičkim i pravnim licima pruža određene usluge iz
svoje nadležnosti određene zakonom, odnosno osnivačkim aktom. 

Termini kojima su u ovom zakonu označeni položaji,
profesije, odnosno zanimanja, izraženi u gramatičkom muškom rodu, podrazumevaju
prirodni muški i ženski rod lica na koje se odnose.

II. ZAPOŠLJAVANJE, SOCIJALNA I
ZDRAVSTVENA ZAŠTITA

Jednake mogućnosti

Član 11.

Poslodavac je dužan da zaposlenima, bez obzira na pol,
obezbedi jednake mogućnosti i tretman, a u vezi sa ostvarivanjem prava iz radnog
odnosa i po osnovu rada, u skladu sa zakonom kojim se uređuje rad. 

Ne smatraju se diskriminacijom ili povredom principa
jednakih mogućnosti:

1) posebne mere za povećanje zaposlenosti i mogućnosti
zapošljavanja manje zaposlenog pola;

2) posebne mere za povećanje učešća manje zastupljenog
pola u stručnom osposobljavanju i obezbeđivanju jednakih mogućnosti za
napredovanje;

3) druge posebne mere, utvrđene u skladu sa zakonom.

Evidencija i dokumentacija o
polnoj strukturi zaposlenih

Član 12.

Poslodavac je dužan da vodi evidenciju o polnoj
strukturi zaposlenih u skladu sa zakonom kojim se uređuju evidencije u oblasti
rada i da podatke iz tih evidencija da na uvid inspekciji rada i organu
nadležnom za ravnopravnost polova, a na način i u skladu sa zakonom kojim se
uređuje zaštita podataka o ličnosti.

Podaci i informacije o polnoj strukturi zaposlenih
obrađuju se i evidentiraju kao statistički.

Plan mera za otklanjanje ili
ublažavanje neravnomerne zastupljenosti polova i izveštaj o sprovođenju

Član 13.

Poslodavac koji ima u radnom odnosu više od 50
zaposlenih na neodređeno vreme dužan je da usvoji plan mera za otklanjanje ili
ublažavanje neravnomerne zastupljenosti polova za svaku kalendarsku godinu,
najkasnije do 31. januara.

Poslodavac je dužan da sačini godišnji izveštaj o
sprovođenju plana mera iz stava 1. ovog člana najkasnije do 31. januara tekuće
godine za prethodnu godinu.

Plan mera i izveštaj iz st. 1. i 2. ovog člana
poslodavac je dužan da dostavi ministarstvu nadležnom za poslove ravnopravnosti
polova.

Sadržaj i način dostavljanja plana mera i izveštaja iz
st. 1. i 2. ovog člana propisuje ministar nadležan za poslove ravnopravnosti
polova.

Jednaka dostupnost poslova i
položaja

Član 14.

Ako zastupljenost manje zastupljenog pola u svakoj
organizacionoj jedinici, na rukovodećim mestima i u organima upravljanja i
nadzora iznosi manje od 30%, organi javne vlasti su dužni da primene afirmativne
mere u skladu sa Zakonom o državnim službenicima i Zakonom o državnoj upravi.

Zasnivanje radnog odnosa i radno
angažovanje

Član 15.

Prilikom javnog oglašavanja poslova i uslova za njihovo
obavljanje i odlučivanja o izboru lica koja traže zaposlenje radi zasnivanja radnog
odnosa ili drugog vida radnog angažovanja, nije dozvoljeno pravljenje razlike po
polu, osim ako postoje opravdani razlozi utvrđeni u skladu sa zakonom kojim se
uređuje rad.

Raspoređivanje i napredovanje

Član 16.

Pripadnost polu ne može da bude smetnja napredovanju na
poslu. 

Odsustvovanje sa posla zbog trudnoće i roditeljstva ne
sme da bude smetnja za izbor u više zvanje, napredovanje i stručno usavršavanje.

Odsustvovanje sa posla zbog trudnoće i roditeljstva ne
sme da bude osnov za raspoređivanje na neodgovarajuće poslove i za otkaz ugovora
o radu u skladu sa zakonom kojim se uređuje rad. 

Jednaka zarada za isti rad ili
rad jednake vrednosti

Član 17. 


Zaposleni, bez obzira na pol, ostvaruju pravo na jednaku
zaradu za isti rad ili rad jednake vrednosti kod poslodavca, u skladu sa
zakonom kojim se uređuje rad.

Uznemiravanje, seksualno
uznemiravanje i seksualno ucenjivanje

Član 18. 


Uznemiravanje, seksualno uznemiravanje ili seksualno
ucenjivanje na radu ili u vezi sa radom koje čini zaposleni prema drugom
zaposlenom smatra se povredom radne obaveze koja predstavlja osnov za otkaz
ugovora o radu, odnosno za izricanje mere prestanka radnog odnosa, kao i osnov
za udaljenje zaposlenog sa rada.

O okolnostima koje ukazuju da je izložen uznemiravanju,
seksualnom uznemiravanju ili seksualnom ucenjivanju zaposleni pismenim putem
obaveštava poslodavca i traži efikasnu zaštitu.

Stručno usavršavanje i obuka

Član 19.

U svakom ciklusu stručnog usavršavanja ili obuke
poslodavac vodi računa o tome da zastupljenost polova odslikava u najvećoj
mogućoj meri strukturu zaposlenih kod poslodavca, ili u organizacionoj jedinici
za koju se vrši obuka i o tome izveštava u godišnjem izveštaju iz člana 13. stav
2. ovog zakona. 

Prestanak radnog odnosa i
radnog angažovanja

Član 20.

Pokretanje postupka od strane zaposlenog zbog
diskriminacije po osnovu pola, uznemiravanja, seksualnog uznemiravanja ili
seksualnog ucenjivanja ne mogu se smatrati opravdanim razlogom za otkaz ugovora o
radu, odnosno prestanak radnog i drugog (ugovornog) odnosa po osnovu rada, niti
mogu biti opravdan osnov da se zaposleni proglasi viškom zaposlenih u skladu sa
propisima koji uređuju rad.

Кolektivno pregovaranje

Član 21. 


Sindikati i udruženja poslodavaca dužni su da, prilikom
obrazovanja odbora za pregovore u skladu sa zakonom kojim se uređuje rad,
obezbede najmanje 30% predstavnika manje zastupljenog pola, odnosno broj
predstavnika manje zastupljenog pola proporcionalno učešću tog pola u članstvu u
sindikatima i udruženjima poslodavaca. 

Podsticanje zapošljavanja

Član 22.

Organizacija nadležna za poslove zapošljavanja
obezbeđuje jednaku dostupnost poslovima i jednakost u postupku zapošljavanja oba
pola.

Podsticanje zapošljavanja i samozapošljavanja manje
zastupljenog pola nije u suprotnosti sa načelom iz stava 1. ovog člana.

Organizacija nadležna za poslove zapošljavanja podstiče
zapošljavanje i samozapošljavanje manje zastupljenog pola uključivanjem većeg broja
lica tog pola u pojedine mere aktivne politike zapošljavanja.

Merama aktivne politike zapošljavanja obezbeđuju se:
afirmacija jednakih mogućnosti na tržištu rada; karijerno vođenje, profesionalno
informisanje, savetovanje i individualni plan zapošljavanja; dodatno obrazovanje i
obuke; druge aktivnosti usmerene na podsticanje samozapošljavanja i zapošljavanja manje
zastupljenog pola.

Socijalna zaštita

Član 23.

Zabranjena je diskriminacija po osnovu pola prilikom
ostvarivanja i uživanja prava iz oblasti socijalne zaštite, bez obzira na
subjekte koji organizuju i sprovode ovu zaštitu.

Za poboljšanje materijalnog položaja samohranih i
nezaposlenih roditelja izdvajanje budžetskih sredstava utvrđuje se na nivou
Republike Srbije, autonomne pokrajine i jedinice lokalne samouprave, u skladu
sa zakonom.

Zdravstvena zaštita

Član 24.

Prilikom ostvarivanja prava na zdravstvenu zaštitu
zabranjena je diskriminacija po osnovu pola.

Republika Srbija obezbeđuje zdravstvenu zaštitu žena i
muškaraca osnivanjem zdravstvenih ustanova na primarnom, sekundarnom i
tercijarnom nivou, u skladu sa zakonom kojim se uređuje zdravstvena zaštita.

Zdravstvena zaštita žena obuhvata naročito:

1) prevenciju i rano otkrivanje bolesti;

2) zdravstvenu zaštitu u vezi sa planiranjem porodice,
u toku trudnoće, porođaja i materinstva; 

3) zdravstvenu zaštitu u slučaju bolesti i povreda, u
skladu sa zakonom kojim se uređuje zdravstvena zaštita.

Radno vreme ustanova socijalne
i zdravstvene zaštite

Član 25.

Ustanove socijalne i zdravstvene zaštite dužne su da
organizaciju rada i raspored radnog vremena prilagode potrebama korisnika.


III. PORODIČNI ODNOSI

Porodični život

Član 26.

Svako je ravnopravan, bez obzira na porodični i bračni
status. 

Brak i vanbračna zajednica

Član 27.

Supružnici i vanbračni partneri ravnopravni su, u
skladu sa zakonom.

Rađanje

Član 28.

Svako lice u generativnom dobu ima pravo na
zdravstvenu zaštitu i pružanje zdravstvenih usluga koje se odnose na planiranje
porodice, bez obzira na pol.

Partneri su ravnopravni u planiranju broja dece,
pristupu informacijama, obrazovanju i sredstvima koja im omogućavaju korišćenje
ovih prava.

Diskriminacijom se ne smatraju posebne mere kojima se
podstiče rađanje i posebne mere zaštite i unapređenja reproduktivnog zdravlja
žena. 

Nasilje u porodici

Član 29.

Svi članovi porodice imaju jednako pravo na zaštitu od
nasilja u porodici.

Diskriminacijom se ne smatraju posebne mere i programi
namenjeni: 

1) žrtvama nasilja u porodici kojima se obezbeđuje
socijalna, pravna i druga pomoć i naknada, u cilju zaštite od nasilja u porodici
i otklanjanja i ublažavanja posledica nasilja; 

2) zbrinjavanju žrtava nasilja, u cilju sprečavanja nasilja
i ostvarivanja njihovog prava na život bez nasilja (sigurne kuće i dr.); 


3) izvršiocima nasilja u porodici, u cilju sprečavanja
daljeg nasilja. 

Organi javne vlasti dužni su da planiraju, organizuju,
sprovode i finansiraju mere namenjene podizanju svesti javnosti o potrebi
sprečavanja nasilja u porodici. 

IV. OBRAZOVANJE, КULTURA I SPORT

Jednake mogućnosti

Član 30.

Obrazovne i naučne ustanove kao i ustanove za stručno
osposobljavanje ne smeju vršiti diskriminaciju zasnovanu na polu, naročito u vezi
sa:

1) uslovima za prijem i za odbijanje prijema u
ustanovu; 

2) uslovima i mogućnostima pristupa stalnom
obrazovanju, uključujući sve programe za obrazovanje odraslih i programe
funkcionalnog opismenjavanja;

3) uslovima za isključenje iz procesa obrazovanja,
naučnog rada i stručnog usavršavanja; 

4) načinom pružanja usluga i davanja pogodnosti i
obaveštenja; 

5) ocenom znanja i vrednovanjem postignutih rezultata;


6) uslovima za sticanje stipendija i drugih vrsta
pomoći za školovanje i studije;

7) uslovima za izbor ili sticanje zvanja, profesionalnog
usmeravanja, stručnog usavršavanja i sticanja diploma; 

8) uslovima za napredovanje, dokvalifikaciju ili
prekvalifikaciju.

Ravnopravnost polova kao
sastavni deo obrazovanja

Član 31.

Vaspitanje o ravnopravnosti polova je sastavni deo
predškolskog, osnovnog, srednjeg i visokog obrazovanja, kao i trajnog učenja.


U okviru nastavnih planova i programa, odnosno
studijskih programa, obezbeđuje se vaspitanje o ravnopravnosti polova, u cilju
prevazilaženja ograničavajućih uloga zasnovanih na polu, oslobađanja od
stereotipa zasnovanih na polu i predrasuda zasnovanih na polu.

U okviru nastavnih planova i programa obezbeđuje se i
posebno odgovarajuće informisanje i obrazovanje iz oblasti seksualnog obrazovanja
i reproduktivnog zdravlja. 

Organi državne uprave nadležni za obrazovanje, odnosno
obrazovne ustanove, u postupku donošenja nastavnih planova i programa, odnosno
studijskih programa, i prilikom utvrđivanja standarda udžbenika, nastavnih metoda
i normativa školskih prostora i opreme, dužni su da omoguće sprovođenje politike
jednakih mogućnosti žena i muškaraca.

Ravnomerna zastupljenost polova

Član 32.

Ovlašćeni predlagač predlaže najmanje 30% predstavnika
manje zastupljenog pola prilikom imenovanja članova upravnih i nadzornih organa u
javnim službama. 

Posebne mere

Član 33.

U cilju obezbeđivanja uslova za napredovanje i potpunije
uključivanje u proces obrazovanja i profesionalnog usavršavanja, organi javne
vlasti nadležni za obrazovanje dužni su da preduzimaju posebne mere za
uključivanje u ove procese učenika ili grupa učenika koji zbog svoje kulture,
tradicije i društveno-ekonomskih uslova rano napuštaju školu.

Mogu se preduzeti i mere za posebnu podršku učenicima
ili grupama učenika za prelazak sa nižeg na viši obrazovni nivo, odnosno
nastavljanje školovanja.

Organi javne vlasti nadležni za obrazovanje utvrđuju
posebne programe za vraćanje učenika iz stava 1. ovog člana u škole i druge
obrazovne ustanove.

Organi javne vlasti nadležni za obrazovanje mogu
preduzeti i druge posebne mere, a naročito mere za podsticanje informatičkog,
tehničkog i tehnološkog obrazovanja manje zastupljenog pola. 

Ravnopravna zastupljenost polova
u sportu

Član 34.

Obrazovne ustanove dužne su da obezbede jednake uslove
za aktivno bavljenje sportom, nezavisno od pola, i da preduzimaju mere podsticanja
fizičkog vežbanja i sportskih aktivnosti za devojčice i žene. 

Sportske organizacije i udruženja dužni su da obezbede
ravnopravan tretman polova u razvijanju i finansiranju sportskih aktivnosti.

Sportske organizacije i udruženja dužni su da obezbede
ravnopravnu zastupljenost polova u organima upravljanja tih organizacija i
udruženja.

V. POLITIČКI I JAVNI ŽIVOT

Jednake mogućnosti političkog i
drugog delovanja

Član 35.

Pravo na učlanjenje u političku stranku, aktivno učešće
u radu i učešće u organima političke stranke ostvaruje se bez diskriminacije po
osnovu pola, u skladu sa aktima političke stranke.

Političke stranke usvajaju svake četiri godine plan
delovanja sa posebnim merama za podsticanje i unapređenje ravnomerne zastupljenosti
žena i muškaraca u organima stranke, i prilikom predlaganja kandidata za izbore
poslanika i odbornika. 

Sindikati i strukovna udruženja usvajaju svake četiri
godine plan delovanja sa posebnim merama za podsticanje i unapređenje ravnomerne
zastupljenosti žena i muškaraca u svojim organima. 

Političke stranke, sindikati i strukovna udruženja plan
delovanja sa posebnim merama objavljuju na svojoj zvaničnoj internet prezentaciji
a političke stranke čiji su kandidati izabrani za poslanike, odnosno odbornike
dostavljaju i Odboru za ravnopravnost polova u Narodnoj skupštini Republike
Srbije.

Političke stranke, sindikati i strukovna udruženja
dužni su da obaveze iz st. 2, 3. i 4. ovog člana prvi put ispune do 1. decembra
2010. godine od kada teče rok iz st. 2. i 3. ovog člana.

Biračko pravo

Član 36.

Biračko pravo, bez diskriminacije po osnovu pola,
obezbeđuje se u skladu sa Ustavom i zakonom. 

Ravnomerna zastupljenost i
jednake mogućnosti pristupa u organima izvršne vlasti, javnim, finansijskim i
drugim institucijama

Član 37.

Ravnopravnost polova obezbeđuje se prilikom
kandidovanja za predsednika Republike, poslanike i odbornike, na način i u
skladu sa propisima kojima se uređuju izbori.

Ravnopravnost polova obezbeđuje se prilikom
kandidovanja za izbore na sve funkcije i imenovanja u organe javne vlasti,
finansijske i druge institucije.

Ravnopravnost polova obezbeđuje se u toku sprovođenja
izbornog postupka kroz sastav i rad organa za sprovođenje izbora, u skladu sa
propisima kojima se uređuju izbori.

Učešće u međunarodnoj saradnji

Član 38.

Svi imaju jednako pravo da ravnopravno i bez
diskriminacije učestvuju u međunarodnoj saradnji koja se ostvaruje u okviru
spoljne politike Republike Srbije, a u skladu sa nadležnostima Republike Srbije,
autonomne pokrajine i jedinice lokalne samouprave, kao i da budu predstavljeni i
učestvuju u radu međunarodnih organizacija i institucija.

Prilikom izbora ili imenovanja delegacija koje
predstavljaju Republiku Srbiju, sastav delegacija obavezno mora da čini najmanje
30% lica manje zastupljenog pola, u skladu sa međunarodnim standardima.

Odredbe stava 2. ovog člana primenjuju se i na
međunarodnu saradnju koju ostvaruju autonomne pokrajine i jedinice lokalne
samouprave u skladu sa Ustavom i zakonima propisanih nadležnosti.

Obaveze organa jedinica lokalne
samouprave

Član 39.

Organi jedinica lokalne samouprave, u okviru svojih
nadležnosti, obezbeđuju ravnopravnost polova i ostvarivanje jednakih mogućnosti.

Organi jedinica lokalne samouprave podstiču i
unapređuju ravnopravnost polova, u okviru svojih nadležnosti i poslova vezanih
za ravnopravnost polova.

U procesu usvajanja razvojnih planova i drugih akata,
nadležni organi jedinica lokalne samouprave razmatraju mere i aktivnosti koje
su u funkciji ravnopravnosti polova i ostvarivanja jednakih mogućnosti.

U organima jedinica lokalne samouprave, u okviru
postojeće organizacije i akta o unutrašnjem uređenju i sistematizaciji,
organizuje se stalno radno telo ili određuje zaposleni za rodnu ravnopravnost i
obavljanje poslova ostvarivanja jednakih mogućnosti, u skladu sa ovim zakonom.


Statistička evidencija

Član 40.

Statistički podaci koji se prikupljaju, evidentiraju i
obrađuju na nivou Republike Srbije, autonomne pokrajine i jedinice lokalne
samouprave, kao i u ustanovama i organizacijama koje obavljaju javna ovlašćenja,
javnim preduzećima i privrednim društvima, moraju biti iskazani po polu.

Statistički podaci iz stava 1. ovog člana sastavni su
deo statističkog informacionog sistema Republike Srbije i dostupni su javnosti,
u skladu sa zakonom.

Javno informisanje

Član 41.

Informacije putem sredstava javnog informisanja ne
smeju sadržavati niti podsticati diskriminaciju zasnovanu na polu.

Odredbe stava 1. ovog člana odnose se i na sve vidove
reklama i propagandnog materijala.

Sredstva javnog informisanja dužna su da kroz svoje
programe razvijaju svest o ravnopravnosti zasnovanoj na polu kao i da
preduzimaju odgovarajuće mere radi izmene društvenih i kulturnih obrazaca,
običaja i svake druge prakse, koji uslovljavaju stereotipe, predrasude i
diskriminaciju utemeljenu na ideji o podređenosti, odnosno nadređenosti
određenog pola. 

Udruženja

Član 42.

Udruženja čiji su ciljevi vezani za unapređenje
ravnopravnosti polova imaju pravo da prate ostvarivanje ravnopravnosti polova i
ukazuju na diskriminaciju, kao i da sastavljaju i objavljuju izveštaje o svojim
nalazima. 

Udruženja iz stava 1. ovog člana aktivno učestvuju u
ostvarivanju ravnopravnosti polova, predlaganju posebnih mera i stvaranju uslova
za postizanje ravnopravnosti polova, kao i prilikom sastavljanja izveštaja o
ostvarivanju ravnopravnosti polova. 

Udruženja iz stava 1. ovog člana imaju svoje
predstavnike u radnom telu Vlade nadležnom za ravnopravnost polova, koje
obrazuje i čije članove imenuje Vlada.

VI. SUDSКA ZAŠTITA

Građanskopravna zaštita

Član 43.

Svako lice kome je povređeno pravo ili sloboda zbog
pripadnosti određenom polu može da pokrene postupak pred nadležnim sudom i da
zahteva:

1) utvrđivanje povrede izvršene diskriminatorskim
postupanjem; 

2) zabranu vršenja radnji od kojih preti povreda; 


3) zabranu daljeg preduzimanja, odnosno ponavljanja radnji
koje su izazvale povredu; 

4) stavljanje van prometa sredstava, odnosno predmeta
kojima je izvršena povreda (udžbenici koji diskriminatorski ili stereotipno
predstavljaju pol, štampana glasila, reklamni, propagandni materijal i dr.);


5) otklanjanje povrede i uspostavljanje položaja, odnosno
stanja pre izvršene povrede; 

6) naknadu materijalne i nematerijalne štete. 

Postupak iz stava 1. ovog člana mogu pokrenuti, uz
saglasnost diskriminisanog lica, u njegovo ime, sindikat ili udruženja čiji su
ciljevi vezani za unapređenje ravnopravnosti polova. Ovi subjekti mogu se
pridružiti tužiocu u svojstvu umešača. 

U slučaju diskriminacije kojom su povređena prava
većeg broja lica, subjekti iz stava 2. ovog člana mogu pokrenuti postupak u
svoje ime. Lice čije je pravo povređeno može se pridružiti tužiocu u svojstvu
umešača. 

Posle stupanja u postupak, odnosno posle pokretanja
postupka, subjekti iz stava 2. ovog člana mogu preko sredstava javnog
informisanja ili na drugi pogodan način obavestiti druga oštećena lica,
sindikate i udruženja o pokrenutoj parnici i pozvati ih da se, kao umešači ili
kao suparničari, pridruže tužiocu. 

Novi tužilac može naknadno stupiti u parnicu uz
tužioca i bez pristanka tuženog posle njegovog upuštanja u raspravljanje o glavnoj
stvari. 

Postupak u parnicama za
ostvarivanje građanskopravne zaštite

Član 44.

Ukoliko ovim zakonom nisu predviđena posebna pravila,
u parnicama za ostvarivanje građanskopravne zaštite zbog diskriminacije po
osnovu pola shodno se primenjuju odredbe zakona kojim se uređuje parnični
postupak.

Pokretanje postupka

Član 45.

Postupak u parnici za ostvarivanje građanskopravne
zaštite zbog diskriminacije po osnovu pola može biti pokrenut i pre okončanja
postupka za zaštitu prava iz rada i po osnovu rada pred nadležnim organom.

Nadležnost

Član 46.

U parnicama za ostvarivanje građanskopravne zaštite
zbog diskriminacije po osnovu pola nadležan je sud opšte mesne nadležnosti,
prema zakonu kojim se uređuju sudovi. 

Osim suda opšte mesne nadležnosti, za odlučivanje u
parnicama iz stava 1. ovog člana nadležan je i sud na čijem području tužilac
ima prebivalište, odnosno boravište.

Hitnost postupka

Član 47.

Postupak u parnicama za ostvarivanje građanskopravne
zaštite zbog diskriminacije po osnovu pola naročito je hitan. 

Prvo ročište mora se održati u roku od 15 dana od dana
prijema tužbe. Rok za odgovor na tužbu je osam dana. 

Odluku o predlogu za izdavanje privremene mere sud je
dužan da donese u roku od tri dana od dana prijema predloga. 

Rok za prigovor protiv odluke o privremenoj meri
iznosi 48 sati od prijema odluke. Odluka o prigovoru donosi se u roku od
narednih 48 sati. 

Rok za žalbu protiv odluke u parnici za ostvarivanje
građanskopravne zaštite zbog diskriminacije po osnovu pola jeste osam dana, a
drugostepeni sud dužan je da odluči po žalbi u roku od tri meseca od dana njenog
podnošenja, u skladu sa zakonom kojim se uređuje parnični postupak.

Oslobađanje od prethodnog
plaćanja troškova postupka

Član 48.

U postupku u parnicama za ostvarivanje građanskopravne
zaštite zbog diskriminacije po osnovu pola, tužilac je oslobođen prethodnog
plaćanja troškova postupka, koji se isplaćuju iz sredstava suda. 

Pretpostavka krivice i teret
dokazivanja

Član 49.

Ne može se dokazivati da je neposredna diskriminacija
po osnovu pola učinjena bez krivice, ako je među strankama nesporno ili je sud
utvrdio da je izvršena radnja neposredne diskriminacije. 

Ako je u toku postupka tužilac učinio verovatnim da je
izvršen akt diskriminacije po osnovu pola, teret dokazivanja da usled tog akta
nije došlo do povrede načela jednakosti, odnosno načela jednakih prava i
obaveza, snosi tuženi.

Privremene mere

Član 50.

Pre pokretanja ili u toku postupka u parnici za
ostvarivanje građanskopravne zaštite zbog diskriminacije po osnovu pola,
diskriminisano lice, odnosno subjekti koji su ovlašćeni na pokretanje postupka,
mogu zahtevati određivanje privremene mere kojom se zabranjuje diskriminatorsko
postupanje do pravnosnažnog okončanja postupka.

Predlagač mora učiniti verovatnim da postoji konkretna
opasnost povrede prava zbog diskriminatorskog postupanja i da bi bez određivanja
privremene mere nastupila znatna materijalna ili nematerijalna šteta. 


Pod uslovima iz st. 1. i 2. ovog člana sud može po
službenoj dužnosti odrediti privremenu meru. 

Žalba protiv rešenja o određivanju privremene mere ne
odlaže izvršenje rešenja. 

Evidencija i dokumentacija o
zaštiti

Član 51.

Sud je dužan da sve pravnosnažne odluke donete u
parnicama za ostvarivanje građanskopravne zaštite zbog diskriminacije po osnovu
pola dostavi i ministarstvu nadležnom za poslove ravnopravnosti polova.

Ministarstvo nadležano za poslove ravnopravnosti
polova dužno je da vodi evidenciju o svim pravnosnažnim odlukama donetim u
parnicama za ostvarivanje građanskopravne zaštite zbog diskriminacije po osnovu
pola.

Način vođenja evidencije i dokumentacije propisuje
ministar nadležan za poslove ravnopravnosti polova. 

VII. NADZOR NAD PRIMENOM ZAКONA

Nadzor

Član 52.

Ministarstvo nadležno za poslove ravnopravnosti polova
vrši nadzor nad primenom ovog zakona.

Ministarstvo nadležno za poslove ravnopravnosti polova
podnosi najmanje jednom godišnje izveštaj o stanju zaštite i unapređenja
ravnopravnosti polova Vladi i nadležnom odboru Narodne skupštine.

Na teritoriji autonomne pokrajine nadzor nad primenom
ovog zakona vrši nadležni pokrajinski organ, kao povereni posao.

Nadzor nad vršenjem poverenih poslova vrši ministarstvo
nadležno za poslove ravnopravnosti polova.

Кaznene odredbe

Član 53.

Novčanom kaznom od 10.000 do 100.000 dinara kazniće se
za prekršaj ustanova ako izvrši diskriminaciju zasnovanu na polu u vezi sa:
uslovima za prijem i za odbijanje prijema u ustanovu; uslovima i mogućnostima
pristupa stalnom obrazovanju, uključujući sve programe za obrazovanje odraslih i
programe funkcionalnog opismenjavanja; uslovima za isključenje iz procesa
obrazovanja, naučnog rada i stručnog usavršavanja; načinom pružanja usluga i
davanja pogodnosti i obaveštenja; ocenom znanja i vrednovanjem postignutih
rezultata; uslovima za sticanje stipendija i drugih vrsta pomoći za školovanje i
studije; uslovima za izbor ili sticanje zvanja, profesionalnog usmeravanja,
stručnog usavršavanja i sticanja diploma; uslovima za napredovanje;
dokvalifikaciju ili prekvalifikaciju (član 30. stav 1. tač. 1–8).

Novčanom kaznom od 5.000 do 15.000 dinara kazniće se
za prekršaj iz stava 1. ovog člana odgovorno lice u ustanovi. 

Član 54.

Novčanom kaznom od 10.000 do 100.000 dinara kazniće se
za prekršaj poslodavac sa svojstvom pravnog lica ako:

1) ne izradi plan mera za obezbeđenje ravnomerne
zastupljenosti polova iz člana 13. stav 1; 

2) ne sačini godišnji izveštaj o sprovođenju plana mera
iz člana 13. stava 2;

3) prilikom zapošljavanja ili radnog angažovanja zahteva
ili koristi obaveštenja o porodičnom životu ili porodičnim planovima kandidata;

4) prilikom javnog oglašavanja poslova, uslova za
njihovo obavljanje i odlučivanja o izboru lica radi zasnivanja radnog odnosa ili
drugog vida radnog angažovanja, napravi razliku po polu (član 15); 

5) prilikom raspoređivanja na posao povredi odredbe o
ravnopravnosti polova (član 16); 

6) povredi odredbe o jednakom plaćanju istog rada žena
i muškaraca (član 17); 

7) ne preduzme mere da zaštiti zaposleno lice od
uznemiravanja, seksualnog uznemiravanja ili seksualnog ucenjivanja (član 18. stav
1); 

8) ne poštuje odredbe o ravnopravnoj zastupljenosti polova
prilikom organizovanja stručnog usavršavanja ili obuke (član 19); 

9) zaposlenom licu otkaže radni odnos ili ugovor o
radu suprotno odredbama ovog zakona (član 20). 

Novčanom kaznom od 5.000 do 25.000 dinara za prekršaj
iz stava 1. ovog člana kazniće se preduzetnik. 

Novčanom kaznom od 5.000 do 25.000 dinara kazniće se
za prekršaj iz stava 1. ovog člana odgovorno lice kod poslodavca. 

Član 55.

Novčanom kaznom od 5.000 do 25.000 dinara kazniće se
za prekršaj odgovorno lice u sredstvu javnog informisanja ako se informacijom
objavljenom u tom sredstvu vređa dostojanstvo lica s obzirom na pripadnost
određenom polu, povređuje ravnopravnost lica prema polnoj pripadnosti ili
podstiče takvo povređivanje (član 41).

VIII. PRELAZNE I ZAVRŠNE
ODREDBE

Član 56.

Ministarstvo nadležno za poslove ravnopravnosti polova
dužno je da donese podzakonska akta na osnovu ovlašćenja iz ovog zakona u roku
od jedne godine od dana stupanja na snagu ovog zakona. 

Član 57.

Ovaj zakon stupa na snagu osmog dana od dana
objavljivanja u „Službenom glasniku Republike Srbije”, a odredbe člana 12. stav
2, čl. 13, 40. i 51. primenjivaće se nakon isteka roka od godinu dana od dana
stupanja na snagu ovog zakona.

