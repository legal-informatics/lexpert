






ZAКON


o utvrđivanju katastarskog prihoda

„Službeni
glasnik RS”, broj 49 od 22. 
jula
1992.





Član
1.

Кatastarski prihod
utvrđuje se na način i po postupku utvrđenim ovim zakonom.



Član
2.

Кatastarski prihod
obuhvata prihod od biljne proizvodnje i prihod od stočarstva.

Кatastarski prihod
utvrđuje se na osnovu lestvica katastarskog prihoda.



Član
3.

Prihod od biljne
proizvodnje jeste novčana vrednost prosečnog prinosa koji se postiže po jednom
hektaru površine, prema postojećoj strukturi useva i zasada i uobičajenom
načinu obrade zemljišta, a po odbitku prosečnih materijalnih troškova
proizvodnje.



Član
4.

Prihod od biljne
proizvodnje utvrđuje se za svaku katastarsku kulturu i katastarsku klasu na
osnovu prosečnih prinosa, prosečnih materijalnih troškova proizvodnje i prosečnih
cena poljoprivrednih i šumskih proizvoda.

Prosečan prinos iz
stava 1. ovog člana jeste količina proizvoda koja se dobija po jednom hektaru
površine računajući prosek za poslednjih pet godina, prema statističkim
podacima.

Republički organ
uprave nadležan za poslove statistike vodi evidenciju prosečnih prihoda, cena
poljoprivrednih i šumskih proizvoda i materijalnih troškova na osnovu kojih se
utvrđuje katastarski prihod.

Prosečni materijalni
troškovi proizvodnje, u smislu ovog zakona, jesu prosečni izdaci koji su
potrebni za ostvarivanje prosečnog prinosa. U materijalne troškove ulazi i
amortizacija poljoprivrednih zgrada i poljoprivredne opreme, kao i amortizacija
voćnjaka i vinograda, a ne ulazi vrednost utrošenog ljudskog rada.

Za utvrđivanje
prosečnih cena uzimaju se tržišne cene, a ako one nisu poznate – uzimaju se
zaštitne cene.

Prosečne cene
utvrđuje Vlada Republike Srbije.



Član
5.

Кatastarski prihod
utvrđuje se na osnovu prosečnih prinosa i prosečnih materijalnih troškova
proizvodnje na površini individualnih gazdinstava za svaki katastarski srez ili
za reprezentativni katastarski srez.

Кada se katastarski
prihod utvrđuje po katastarskim srezovima, utvrđuje se za svaku katastarsku
klasu i katastarsku kulturu zemljišta posebno (njive, vrtovi, voćnjaci, vinogradi,
livade, pašnjaci, šume, trstici i močvare), a kada se utvrđuje po
reprezentativnim katastarskim srezovima, katastarski prihod se utvrđuje za
svaku katastarsku klasu pojedine reprezentativne katastarske kulture u tom
srezu.

Reprezentativnim
katastarskim srezom u smislu ovog zakona smatra se posebno odabrani katastarski
srez koji predstavlja (reprezentuje) određenu grupu katastarskih srezova za
pojedine katastarske kulture sa sličnim prirodnim i ekonomskim uslovima
poljoprivredne ili šumske proizvodnje.

Reprezentativne
katastarske srezove određuje Vlada Republike Srbije.



Član
6.

Struktura useva i
zasada iz člana 3. ovog zakona utvrđuje se po katastarskim srezovima na osnovu
stanja koje prethodi godini u kojoj se utvrđuje katastarski prihod, i to:

1) za njive – prema
procentu zastupljenosti površina pod glavnim usevima po statističkim podacima
primenjenim na ukupne površine njiva evidentiranim u katastru nepokretnosti, a za
njive pod krmnim i industrijskim biljem – prema procentu zastupljenosti glavnog
useva koji se najviše gaji u katastarskom srezu;

2) za vrtove – prema
procentu zastupljenosti površina pod glavnim povrtarskim usevima po statističkim
podacima primenjenim na površine vrtova koji se po evidenciji katastra
nepokretnosti navodnjavaju;

3) za voćnjake –
prema procentu zastupljenosti vrsta voćaka u ukupnom broju stabala po
statističkim podacima, primenjenim na površine voćnjaka prema evidenciji u
katastru nepokretnosti;

4) za šume – na
osnovu zastupljenosti vrsta šumskog drveća u ukupnoj površini šuma prema
podacima iz osnova gazdovanja šumama, primenjenim na površine šuma prema
evidenciji u katastru nepokretnosti.



Član
7.

Prihod od biljne
proizvodnje utvrđuje se:

1) od njiva – za
glavne useve (strna žita, okopavine, industrijsko i krmno bilje) ili za seno u
predelima u kojima je uobičajen ugar (na zadnje dve klase njiva);

2) od vrtova – za
glavne useve (paradajz, paprika, kupus, boranija, crni luk, šargarepa, peršun i
dr.);

3) od voćnjaka – na
osnovu prosečnog broja stabala po jednom hektaru i prosečnih prinosa po jednom
stablu, posebno po vrstama voća;

4) od vinograda – na
osnovu prosečnog broja čokota vinove loze po jednom hektaru i prosečnog prinosa
grožđa po jednom čokotu;

5) od livada i
pašnjaka – na osnovu prosečnog prinosa računatog u senu;

6) od šuma – na
osnovu prosečnog prirasta drvne mase na jednom hektaru površine i sortimentnog
sastava po vrstama drveća;

7) od trstika i
močvara – na osnovu prosečnog prinosa trske, rogoza i močvarnog bilja.



Član
8.

Prihod od stočarstva
ne iskazuje se posebno već se uključuje i prihod od biljne proizvodnje, a obračun
se vrši na osnovu korigovanih prosečnih cena proizvoda koji služe za ishranu
postojećeg stočnog fonda u Republici.



Član
9.

Lestvice
katastarskog prihoda po katastarskim srezovima utvrđuje Narodna skupština
Republike Srbije.

Ako se posle
utvrđivanja lestvica katastarskog prihoda bitno izmene uslovi privređivanja ili
se bitno izmene drugi elementi na osnovu kojih je utvrđen katastarski prihod,
Narodna skupština Republike Srbije može odlučiti da se pristupi utvrđivanju
novih lestvica katastarskog prihoda za pojedine ili za sve katastarske srezove.



Član
10.

Na osnovu utvrđenih
lestvica katastarskog prihoda katastarski prihod se obračunava za svaku
katastarsku parcelu plodnog zemljišta i upisuje se u katastarski operat.

Obračun katastarskog
prihoda u smislu stava 1. ovog člana vrši republički organ nadležan za
geodetske poslove.



Član
11.

U slučaju kada dođe
do bitnih izmena cena poljoprivrednih i šumskih proizvoda, odnosno prosečnih
materijalnih troškova (cena repromaterijala i usluga) na osnovu kojih je
utvrđen katastarski prihod izvršiće se valorizacija postojećeg katastarskog
prihoda.

Odluku o
valorizaciji katastarskog prihoda donosi Narodna skupština Republike Srbije.



Član
12.

Prosečne cene,
prosečni prinosi, materijalni troškovi proizvodnje i drugi elementi na osnovu
kojih se, prema statističkim i drugim podacima, u skladu sa ovim zakonom,
utvrđuje katastarski prihod obračunavaju se na nivou katastarskog sreza
polazeći od statističkih i drugih podataka o ovim elementima za opštine koje
obuhvataju taj katastarski srez.



Član
13.

Vlada Republike
Srbije propisuje metodologiju za utvrđivanje katastarskog prihoda.

Ministarstvo
nadležno za poslove poljoprivrede, šumarstva i vodoprivrede, po pribavljenom
mišljenju ministarstva nadležnog za poslove finansija, propisaće način utvrđivanja
prosečnog prinosa, prosečnih materijalnih troškova, amortizacije zgrada i
opreme po jednom hektaru površine za kulture: njive, vrtovi, livade, voćnjaci i
vinogradi.

Republički organ
nadležan za geodetske poslove propisaće način obračuna katastarskog prihoda.



Član
14.

Do utvrđivanja
reprezentativnih katastarskih srezova u smislu člana 5. ovog zakona akti o
utvrđivanju reprezentativnih katastarskih srezova doneti na osnovu propisa koji
su važili do dana stupanja na snagu ovog zakona ostaju na snazi.

Lestvice
katastarskog prihoda i akti o valorizaciji katastarskog prihoda doneti na
osnovu propisa koji su važili do dana stupanja na snagu ovog zakona ostaju na
snazi do utvrđivanja novih lestvica katastarskog prihoda odnosno donošenja akta o
valorizaciji katastarskog prihoda, u skladu sa ovim aktom.

Do donošenja propisa
iz člana 13. ovog zakona primenjivaće se odgovarajući propisi doneti na osnovu
Zakona o utvrđivanju katastarskog prihoda („Službeni glasnik SRS”, br. 5/73 i
20/77) i drugi republički propisi koji su važili na dan stupanja na snagu ovog
zakona.



Član
15.

Danom stupanja na
snagu ovog zakona prestaju da važe: Zakon o utvrđivanju katastarskog prihoda
(„Službeni glasnik SRS”, br. 5/73 i 20/77), Zakon o utvrđivanju katastarskog
prihoda („Službeni list SAPV”, br. 23/71 i 18/77) i Zakon o utvrđivanju
katastarskog prihoda („Službeni list SAPК”, br. 37/77 i 41/87).



Član
16.

Ovaj zakon stupa na
snagu osmog dana od dana objavljivanja u „Službenom glasniku Republike Srbije”.



