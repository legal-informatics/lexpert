


Redakcijski prečišćen tekst


ZAКON
o organskoj proizvodnji
„Službeni glasnik RS“, br. 30 od 7. maja 2010, 17 od 14. 
marta 2019 - dr. zakon
I. OSNOVNE ODREDBE
Predmet uređivanja
Član 1.
Ovim zakonom uređuje se proizvodnja 
poljoprivrednih i drugih proizvoda metodama organske proizvodnje (u daljem tekstu: 
organska proizvodnja), ciljevi i načela organske proizvodnje, metode organske 
proizvodnje, kontrola i sertifikacija u organskoj proizvodnji, prerada, 
obeležavanje, skladištenje, prevoz, promet, uvoz i izvoz organskih proizvoda, kao 
i druga pitanja od značaja za organsku proizvodnju. 
Primena zakona
Član 2.
Odredbe ovog zakona primenjuju se na proizvode 
koji potiču iz svih faza organske biljne i stočarske proizvodnje, uključujući 
životinjsku akvakulturu, kada su ti proizvodi namenjeni prometu (u daljem tekstu: 
proizvodi organske proizvodnje), i to:
1) primarne poljoprivredne proizvode; 
2) prerađene poljoprivredne proizvode koji se 
koriste kao hrana;
3) hranu za životinje;
4) seme, rasad i sadni materijal;
5) kvasce koji se koriste kao hrana i hrana za 
životinje.
Proizvodi dobijeni lovom divljih životinja i 
ribolovom ne smatraju se proizvodima organske proizvodnje. 
Značenje izraza
Član 3.
Pojedini izrazi upotrebljeni u ovom zakonu 
imaju sledeće značenje:
1) biljna proizvodnja jeste proizvodnja biljnih 
proizvoda koji potiču sa proizvodnih jedinica, uključujući sakupljanje divljih 
biljnih vrsta iz prirodnih staništa u komercijalne svrhe;
2) izdavanje potvrde jeste postupak na osnovu 
koga ovlašćena kontrolna organizacija izdaje potvrdu da je uveženi organski 
proizvod proizveden u skladu sa ovim zakonom i propisima donetim na osnovu njega;
3) kontrola jeste sprovođenje niza aktivnosti u 
cilju utvrđivanja usklađenosti sa ovim zakonom i propisima donetim na osnovu njega;
4) kontrolna organizacija jeste nezavisno 
pravno lice koje vrši kontrolu i sertifikaciju u organskoj proizvodnji;
5) konvencionalna proizvodnja jeste svaka 
proizvodnja poljoprivrednih i drugih proizvoda koja nije organska proizvodnja;
6) obeležavanje jeste stavljanje svakog izraza, 
reči, oznake, zaštitnog znaka, imena brenda, žiga i simbola u vezi sa 
proizvodom, a koji se stavlja na svako pakovanje, dokument, izveštaj, etiketu, 
karton, prsten ili ogrlicu, koji prate taj proizvod;
7) oznaka „ORGANSКI PROIZVOD” jeste znak ili 
obeležje na proizvodu kojim se označava da je taj proizvod proizveden u skladu 
sa ovim zakonom i propisima donetim na osnovu njega;
8) organska proizvodnja jeste proizvodnja 
poljoprivrednih i drugih proizvoda koja se zasniva na primeni metoda organske 
proizvodnje u svim fazama proizvodnje, a koja isključuje upotrebu genetički 
modifikovanih organizama i proizvoda koji se sastoje ili su dobijeni od 
genetički modifikovanih organizama, kao i upotrebu jonizujućeg zračenja, u skladu 
sa ovim zakonom i propisima donetim na osnovu njega;
9) organski proizvod jeste svaki proizvod koji 
je proizveden i označen u skladu sa ovim zakonom i propisima donetim na osnovu 
njega;
10) period konverzije jeste vremenski period 
potreban za prelazak sa konvencionalne proizvodnje na organsku proizvodnju u toku 
kojeg se na proizvodnoj jedinici primenjuju odredbe ovog zakona;
11) plan kontrole jeste plan koji sačinjava 
ovlašćena kontrolna organizacija, a koji sadrži opis aktivnosti koje će 
kontrolna organizacija preduzeti u oblasti organske proizvodnje, kao i opšte 
informacije o strukturi, rasporedu rada i organizaciji kontrolnih mera u oblasti 
organske proizvodnje;
12) prerada organskih proizvoda jeste postupak 
pripreme, čuvanja i obrade organskih proizvoda, uključujući klanje i 
konfekcioniranje životinja, kao i pakovanje i/ili obeležavanje organskih proizvoda;
13) proizvodna jedinica jeste zemljište, 
objekat, prostorija ili prostor koji se koriste za proizvodnju (proizvodne 
parcele, pašnjaci, otvoreni prostor, stočarski objekti, ribnjaci, sistemi za 
akvakulturu i proizvodnju morskih trava, priobalje čije je korišćenje dozvoljeno, 
prostori za skladištenje biljaka, biljnih proizvoda, proizvoda morskih trava, 
proizvoda od životinja, sirovina i svih drugih inputa značajnih za organsku 
proizvodnju); 
14) proizvođač jeste pravno ili fizičko lice, 
odnosno preduzetnik koje proizvodi, prerađuje, stavlja u unutrašnji, odnosno 
spoljnotrgovinski promet organske proizvode u skladu sa zakonom;
15) sertifikacija jeste postupak na osnovu 
koga ovlašćena kontrolna organizacija izdaje pismeno uverenje (sertifikat) kojim 
potvrđuje da je organski proizvod proizveden u skladu sa ovim zakonom i 
propisima donetim na osnovu njega;
16) stočarska proizvodnja jeste uzgoj domaćih 
kopnenih i vodenih životinja na proizvodnim jedinicama, uključujući pčelarstvo, 
kao i sakupljanje životinjskih vrsta i z prirodnih staništa u komercijalne svrhe;
17) uvoznik jeste pravno lice, odnosno 
preduzetnik koje uvozi organske proizvode, radi njihovog stavljanja u promet;
18) faze u organskoj proizvodnji jesu sve faze 
u primarnoj proizvodnji, preradi, skladištenju, prevozu i prometu, uključujući 
distribuciju, uvoz i izvoz organskih proizvoda.
Podsticajne mere u organskoj proizvodnji
Član 4.
Sredstva za podsticajne mere za razvoj i 
unapređenje organske proizvodnje obezbeđuju se iz:
1) budžeta Republike Srbije;
2) donacija;
3) drugih izvora u skladu sa zakonom. 

Cilj zakona
Član 5.
Cilj ovog zakona jeste:
1) uspostavljanje organske proizvodnje kao 
celovitog sistema upravljanja i proizvodnje hrane koji se bazira na ekološkoj 
praksi, visokom stepenu biološke raznovrsnosti (biodiverzitet), očuvanju 
prirodnih resursa i primeni visokih standarda o dobrobiti životinja i načina 
proizvodnje korišćenjem prirodnih supstanci i postupaka;
2) uravnotežena biljna i stočarska proizvodnja 
koja uvažava prirodne sisteme i cikluse, održava i poboljšava plodnost i kvalitet 
zemljišta, kvalitet vode i vazduha;
3) racionalno korišćenje energije i prirodnih 
resursa, kao što su zemljište, voda, organske materije i sl.;
4) proizvodnja različitih organskih 
poljoprivrednih proizvoda u skladu sa zahtevima protrošača za organskom hranom, 
uz primenu postupaka koji nisu štetni za zdravlje ljudi, biljaka, životinja i 
životnu sredinu u celini.
Osnovna načela
Član 6.
Osnovna načela u organskoj proizvodnji jesu:
1) načelo upravljanja prirodnim i biološkim 
procesima, koje se odnosi na upravljanje prirodnim i biološkim procesima 
zasnovanim na ekološkim sistemima korišćenja prirodnih resursa, uz primenu metoda 
koje obuhvataju: 
(1) žive organizme i mehaničke proizvodne 
metode,
(2) proizvodnju biljaka u zemljištu, stočarsku 
proizvodnju ili akvakulturu koja uvažava principe održive eksploatacije ribnjaka, 

(3) zabranu upotrebe genetički modifikovanih 
organizama i proizvoda koji se sastoje ili su dobijeni od genetički 
modifikovanih organizama, sa izuzetkom veterinarskih medicinskih proizvoda,
(4) proizvodne procese koji se baziraju na 
proceni rizika i odgovarajućih preventivnih mera, kada je to potrebno;
2) načelo ograničene upotrebe ulaznog 
repromaterijala (spoljašnji inputi), koje se odnosi na ograničenje upotrebe ulaznog 
repromaterijala u organskoj proizvodnji, pri čemu se mogu koristiti: 

(1) inputi iz organske proizvodnje,
(2) prirodne ili prirodno proizvedene 
supstance,
(3) spororastvorljiva mineralna đubriva;
3) načelo strogog ograničenja upotrebe 
hemijskih sintetizovanih inputa, koje se odnosi na strogo ograničenje upotrebe 
sintetizovanih inputa u organskoj poljoprivredi, izuzev:
(1) ako odgovarajući sistemi upravljanja ne daju 
zadovoljavajuće rezultate, 
(2) ako spoljašnji inputi iz tačke 2) ovog člana 
nisu dostupni na tržištu,
(3) ako upotreba spoljašnjih inputa iz tačke 2) 
ovog člana ima neprihvatljiv uticaj na životnu sredinu; 
4) načelo prilagođavanja, koje se odnosi na 
prilagođavanje metoda organske proizvodnje regionalnim i lokalnim klimatskim i 
agroekološkim uslovima, sanitarnom stanju, stepenu razvoja i specifičnostima 
tradicionalnog načina uzgoja;
5) načelo održavanja i poboljšanja života u 
zemljištu i prirodne plodnosti tla, stabilnosti tla i biološke raznovrsnosti koja 
sprečava i onemogućava sabijanje i eroziju zemljišta, kao i hranjenje biljaka 
prvenstveno kroz ekosistem tla.
II. SUBJEКTI КOJI OBAVLJAJU POSLOVE U VEZI SA ORGANSКOM 
PROIZVODNJOM 
Stručni savet za organsku proizvodnju 
Član 7.
Radi razmatranja stručnih pitanja, davanja 
stručnih mišljenja i učešća u realizaciji projektnih zadataka u oblasti organske 
proizvodnje, ministar nadležan za poslove poljoprivrede (u daljem tekstu: 
ministar), u skladu sa propisima kojima se uređuje državna uprava, rešenjem 
osniva posebnu radnu grupu – Stručni savet za organsku proizvodnju (u daljem 
tekstu: Stručni savet).
Stručni savet razmatra stručna pitanja, daje 
stručna mišljenja i učestvuje u realizaciji projektnih zadataka u vezi sa:
1) planovima i posebnim programima u oblasti 
organske proizvodnje;
2) davanjem preporuka za stručno osposobljavanje 
kadrova;
3) davanjem preporuka za izradu propisa u 
oblasti organske proizvodnje;
4) davanjem preporuka u cilju unapređenja 
organske proizvodnje, i 
5) obavljanjem drugih neophodnih zadataka u vezi 
sa organskom proizvodnjom.
Direkcija za nacionalne referentne laboratorije
Član 8.
Prestao je da važi (vidi 
član 43. Zakona - 17/2019-10)
III. КONTROLNE ORGANIZACIJE
Uslovi za obavljanje poslova kontrole i sertifikacije 

Član 9.
Za obavljanje poslova kontrole i sertifikacije u 
organskoj proizvodnji Ministarstvo može ovlastiti kontrolnu organizaciju koja je 
registrovana u Registar privrednih subjekata u skladu sa zakonom kojim se 
uređuje registracija privrednih subjekata, koja ima akt o akreditaciji izdat od 
strane nadležnog akreditacionog tela Republike Srbije u skladu sa odgovarajućim 
srpskim, evropskim i međunarodnim standardima i koja ispunjava uslove u pogledu 
tehničke opremljenosti i kadrovske osposobljenosti (u daljem tekstu: ovlašćena 
kontrolna organizacija). 
Ministar rešenjem utvrđuje ispunjenost uslova za 
obavljanje poslova kontrole i sertifikacije u organskoj proizvodnji iz stava 1. 
ovog člana, kao i broj koda ovlašćene kontrolne organizacije.
Rešenje ministra iz stava 2. ovog člana izdaje 
se na period od godinu dana i može se produžiti u skladu sa uslovima koji su 
predviđeni ovim zakonom. 
Rešenje ministra iz stava 2. ovog člana je 
konačno i protiv njega se može pokrenuti upravni spor. 
Ministar bliže propisuje uslove koje treba da 
ispuni kontrolna organizacija iz stava 1. ovog člana za obavljanje poslova 
kontrole i sertifikacije u organskoj proizvodnji. 
Zahtev za utvrđivanje ispunjenosti uslova 
Član 10.
Кontrolna organizacija podnosi Ministarstvu 
zahtev za utvrđivanje ispunjenosti uslova za obavljanje poslova kontrole i 
sertifikacije u organskoj proizvodnji do 30. juna tekuće godine za narednu 
godinu. 
Ovlašćena kontrolna organizacija može u roku 
iz stava 1. ovog člana podneti zahtev za obnavljanje ovlašćenja za obavljanje poslova 
kontrole i sertifikacije u organskoj proizvodnji.
U slučaju iz stava 2. ovog člana Ministarstvo 
utvrđuje da li ovlašćena kontrolna organizacija i dalje ispunjava uslove iz člana 
9. ovog zakona za obavljanje poslova kontrole i sertifikacije u organskoj 
proizvodnji. 
Spisak ovlašćenih kontrolnih organizacija
Član 11.
Ministarstvo utvrđuje spisak ovlašćenih 
kontrolnih organizacija i objavljuje ga u „Službenom glasniku Republike Srbije” 
jednom godišnje.
Evidencija o ovlašćenim kontrolnim organizacijama
Član 12.
Ministarstvo vodi evidenciju o ovlašćenim 
kontrolnim organizacijama koja sadrži podatke o: nazivu i adresi ovlašćene 
kontrolne organizacije; datumu ponošenja zahteva za davanje, odnosno obnavljanje 
ovlašćenja; datumu donošenja rešenja o ovlašćenju, odnosno obnavljanju ovlašćenja; 
broju koda ovlašćene kontrolne organizacije; nastalim promenama u vezi sa 
ispunjenošću uslova za obavljanje poslova kontrole i sertifikacije u oblasti 
kontrole i sertifikacije u organskoj proizvodnji.
Evidencija iz stava 1. ovog člana vodi se u 
elektronskoj formi. 
Obaveza dostavljanja podataka i oduzimanje ovlašćenja
Član 13.
Ovlašćena kontrolna organizacija dužna je da 
bez odlaganja o svakoj promeni uslova za obavljanje poslova kontrole i 
sertifikacije u organskoj proizvodnji iz člana 9. ovog zakona pisanim putem 
obavesti Ministarstvo i dostavi dokaze o nastaloj promeni.
Ako ovlašćena kontrolna organizacija prestane 
da ispunjava uslove za obavljanje poslova kontrole i sertifikacije u organskoj 
proizvodnji iz člana 9. ovog zakona, kao i na zahtev ovlašćene kontrolne 
organizacije ministar rešenjem oduzima ovlašćenje kontrolnoj organizaciji za 
obavljanje poslova kontrole i sertifikacije u organskoj proizvodnji.
Rešenje ministra iz stava 2. ovog člana je 
konačno i protiv njega se može pokrenuti upravni spor. 
IV. METODE ORGANSКE PROIZVODNJE
Metode organske biljne proizvodnje
Član 14.
Metode organske biljne proizvodnje obuhvataju 
izbor vrsta i sorti bilja; plodored; sisteme obrade zemljišta; sredstva i način 
đubrenja; sistem održavanja plodnosti zemljišta; način suzbijanja biljnih bolesti, 
štetočina i korova; način sakupljanja divljih biljnih vrsta iz prirodnih staništa. 

Ministar bliže propisuje metode organske biljne 
proizvodnje iz stava 1. ovog člana.
Metode organske stočarske proizvodnje
Član 15.
Metode organske stočarske proizvodnje 
obuhvataju izbor vrsta i rasa životinja; način uzgoja životinja i objekte za uzgoj 
životinja; ishranu i zdravstvenu zaštitu životinja; prevoz i klanje životinja; 
postupanje sa životinjama koje su nabavljene sa drugih farmi; način sakupljanja 
životinjskih vrsta iz prirodnih staništa.
Ministar bliže propisuje metode organske 
stočarske proizvodnje iz stava 1. ovog člana.
Reproduktivni materijal koji se koristi u organskoj 
proizvodnji
Član 16.
Reproduktivni materijal za biljnu i stočarsku 
proizvodnju koji se koristi u organskoj proizvodnji mora da bude proizveden 
metodama organske proizvodnje.
Proizvodnja semena metodama organske proizvodnje 
vrši se u skladu sa propisima kojima se uređuje proizvodnja semena, rasada i 
sadnog materijala, uz primenu metoda organske proizvodnje.
Izuzetno od stava 1. ovog člana proizvođaču se 
može odobriti korišćenje reproduktivnog materijala iz konvencionalne proizvodnje, 
pod uslovom da taj materijal nije tretiran sredstvima za zaštitu bilja koja nisu 
dozvoljena u organskoj proizvodnji, ako:
1) na tržištu nema materijala koji je 
proizveden metodama organske proizvodnje;
2) je korišćenje tog materijala opravdano za 
sprovođenje naučnoistraživačkih ispitivanja;
3) se radi o autohtonoj sorti.
U slučaju iz stava 3. ovog člana korišćenje 
reproduktivnog materijala iz konvencionalne proizvodnje u periodu konverzije 
proizvođaču odobrava ovlašćena kontrolna organizacija, a posle isteka perioda 
konverzije Ministarstvo. 
V. КONTROLA I SERTIFIКACIJA U ORGANSКOJ PROIZVODNJI
1. Uključivanje proizvođača u organsku proizvodnju
Ugovor o kontroli i sertifikaciji i period konverzije
Član 17.
Postupak uključivanja proizvođača u organsku 
proizvodnju pokreće se prijavom koju proizvođač podnosi ovlašćenoj kontrolnoj 
organizaciji.
Na osnovu prijave iz stava 1. ovog člana 
proizvođač i ovlašćena kontrolna organizacija zaključuju ugovor o vršenju kontrole 
i sertifikacije u organskoj proizvodnji, kojim se određuje evidencioni broj koji 
dobija proizvođač.
Od dana zaključenja ugovora iz stava 2. ovog 
člana počinje period konverzije.
Ministar bliže propisuje dužinu trajanja 
perioda konverzije u biljnoj i stočarskoj proizvodnji.
Obaveze proizvođača u organskoj proizvodnji
Član 18.
Proizvođač koji je zaključio 
ugovor iz člana 17. stav 2. ovog zakona dužan je da od dana zaključenja tog 
ugovora organsku proizvodnju obavlja u skladu sa ovim zakonom i propisima donetim 
na osnovu njega.
Proizvođač iz stava 1. ovog člana dužan je da 
o svojoj proizvodnji vodi evidenciju u skladu sa uputstvom ovlašćene kontrolne 
organizacije, kao i da ovlašćenu kontrolnu organizaciju svake godine, u roku 
koji odredi ovlašćena kontrolna organizacija, pismeno obavesti o dinamici 
proizvodnje useva, uz dostavljanje pregleda po parcelama. 
Proizvođač iz stava 1. ovog člana dužan je da 
omogući ovlašćenoj kontrolnoj organizaciji vršenje kontrole. 
Ako proizvođač iz stava 1. ovog člana u okviru 
poljoprivrednog gazdinstva ima i proizvodnu jedinicu koja se koristi za 
konvencionalnu proizvodnju dužan je da ovlašćenoj kontrolnoj organizaciji omogući 
vršenje kontrole i te proizvodne jedinice. 
2. Кontrola u organskoj proizvodnji
Uslovi za obavljanje poslova kontrole 
Član 19.
U ovlašćenoj kontrolnoj organizaciji poslove 
kontrole može da obavlja lice koje je stručno osposobljeno za obavljanje kontrole u 
organskoj proizvodnji (u daljem tekstu: kontrolor).
Poslove kontrole iz stava 1. ovog člana ne 
može da obavlja kontrolor ako:
1) je istovremeno i proizvođač koji je uključen 
u organsku proizvodnju ili se bavi prometom organskih proizvoda; 
2) obavlja poslove kontrole u više od jedne 
kontrolne organizacije.
Ovlašćena kontrolna organizacija dužna je da 
preduzme potrebne mere kako bi osigurala poverljivost informacija koje se 
dobijaju tokom sprovođenja kontrole i sertifikacije. 
Način vršenja kontrole
Član 20.
Кontrola u organskoj proizvodnji vrši se na 
način kojim se obezbeđuje objektivnost, nepristrasnost, odsustvo sukoba 
interesa, efikasnost, profesionalnost, doslednost i kvalitet, i to:
1) u svim fazama organske proizvodnje;
2) za sve proizvode iz člana 2. ovog zakona;
3) primenom odgovarajućeg načina kontrole; 

4) na osnovu dokumentovane procedure.
Ako se prilikom kontrole iz stava 1. ovog 
člana uoči da postoje određene nepravilnosti u načinu obavljanja proizvodnje 
organskih proizvoda, ovlašćena kontrolna organizacija može proizvođaču da odredi 
korektivne mere u cilju usklađivanja proizvodnje sa odredbama ovog zakona i propisa 
donetih na osnovu njega.
Ministar bliže propisuje način vršenja kontrole 
u organskoj proizvodnji, kao i mere koje ovlašćena kontrolna organizacija 
određuje u slučaju utvrđenih nepravilnosti u načinu obavljanja proizvodnje 
organskih proizvoda.
Vršenje kontrole
Član 21.
Ovlašćena kontrolna organizacija dužna je da 
najmanje jednom godišnje izvrši punu fizičku kontrolu i kontrolu dokumentacije 
proizvođača i da o izvršenoj kontroli sačini pisani izveštaj koji potpisuje i 
proizvođač. 
Sertifikat i potvrda
Član 22.
Na osnovu izveštaja o izvršenim kontrolama, 
ovlašćena kontrolna organizacija izdaje sertifikat da je proizvod ili proces 
proizvodnje u skladu sa ovim zakonom i propisima donetim na osnovu njega (u daljem 
tekstu: sertifikat).
Za sertifikovane organske proizvode koji se 
uvoze, ovlašćena kontrolna organizacija na osnovu izvršene kontrole 
dokumentacije i sertifikata koji je izdat od nadležnog organa zemlje porekla 
sertifikovanog organskog proizvoda izdaje potvrdu da je taj proizvod proizveden 
u skladu sa ovim zakonom i propisima donetim na osnovu njega (u daljem tekstu: 
potvrda). 
U postupku izdavanja potvrde iz stava 2. ovog 
člana uvoznik je dužan da ovlašćenoj kontrolnoj organizaciji dostavi potrebnu 
dokumentaciju na osnovu koje se može utvrditi da je taj proizvod proizveden u 
skladu sa ovim zakonom i propisima donetim na osnovu njega i da je za njega izdat 
sertifikat od strane nadležnog organa zemlje porekla.
Poslove iz st. 1. i 2. ovog člana ovlašćena 
kontrolna organizacija vrši kao poverene poslove. 
Na pitanja koja ovim zakonom nisu 
posebno uređena, a odnose se na postupak izdavanja sertifikata i potvrde, 
primenjuju se odredbe zakona kojim se uređuje opšti upravni postupak.
Ministar bliže propisuje dokumentaciju koja se 
dostavlja radi izdavanja potvrde iz stava 2. ovog člana. 
Evidencija koju vodi ovlašćena kontrolna organizacija
Član 23.
Ovlašćena kontrolna organizacija dužna je da 
vodi evidenciju koja naročito sadrži podatke o:
1) imenu i adresi, odnosno poslovnom imenu i 
sedištu proizvođača, kao i podatke o licu odgovornom za organsku proizvodnju (ime 
i kontakt telefon); 
2) adresi jedinice za organsku proizvodnju;
3) datumu početka perioda konverzije;
4) broju koda svih kontrolnih organizacija kod 
kojih je organski proizvođač bio registrovan posle uključivanja u organsku 
proizvodnju;
5) obradivim površinama pod organskom 
proizvodnjom;
6) području sa kojeg su sakupljene divlje biljne 
i životinjske vrste iz prirodnih staništa, u skladu sa propisom kojim se uređuje 
sakupljanje i korišćenje divljih biljaka i životinja;
7) vrsti i broju životinja na poljoprivrednom 
gazdinstvu;
8) izdatim sertifikatima i potvrdama;
9) proizvodnji reproduktivnog materijala.
Ovlašćena kontrolna organizacija dužna je da 
evidenciju iz stava 1. ovog člana čuva najmanje tri godine.
Ovlašćena kontrolna organizacija dužna je da 
na zahtev Ministarstva dostavi podatke iz evidencije iz stava 1. ovog člana.
Ministar bliže propisuje sadržinu i obrazac 
evidencije iz stava 1. ovog člana, kao i način vođenja te evidencije.
Godišnji izveštaj o organskoj proizvodnji
Član 24.
Ovlašćena kontrolna organizacija dužna je da 
Ministarstvu svake godine najkasnije do 31. januara tekuće godine za prethodnu 
godinu dostavi godišnji izveštaj o organskoj proizvodnji, koji sadrži podatke iz 
evidencije iz člana 23. ovog zakona. 
Zbirna evidencija
Član 25.
Na osnovu podataka iz godišnjih izveštaja iz 
člana 24. ovog zakona Ministarstvo vodi zbirnu evidenciju o organskoj 
proizvodnji. 
Evidencija iz stava 1. ovog člana vodi se u 
elektronskom obliku.
Ministar bliže propisuje sadržinu i obrazac 
evidencije iz stava 1. ovog člana.
VI. PRERADA, OBELEŽAVANJE, SКLADIŠTENJE, PREVOZ, PROMET, UVOZ 
I IZVOZ ORGANSКIH PROIZVODA
Prerada organskih proizvoda
Član 26.
Tehnološki postupak prerade u organskoj 
proizvodnji odvija se u kontinuitetu bez mešanja proizvoda iz organske proizvodnje 
sa sastojcima, supstancama i proizvodima iz perioda konverzije, odnosno 
proizvodima iz konvencionalne proizvodnje, kao i bez upotrebe jonizujućeg 
zračenja, genetički modifikovanih organizama i njihovih derivata.
Ako se u tehnološkom postupku 
prerade iz stava 1. ovog člana koriste tehnološke linije koje se koriste i za 
preradu proizvoda iz konvencionalne proizvodnje, te tehnološke linije se pre 
upotrebe u organskoj proizvodnji moraju temeljno očistiti i oprati.
Ministar bliže propisuje 
tehnološke postupke prerade u organskoj proizvodnji, sastojke, aditive i pomoćne 
supstance koje se koriste u preradi proizvoda iz stava 1. ovog člana, kao i 
način čišćenja i sredstva za čišćenje tehnoloških linija iz stava 2. ovog člana. 

Obeležavanje organskih proizvoda
Član 27. 
Domaći neprerađeni sertifikovani organski 
proizvod obeležava se oznakom „ORGANSКI PROIZVOD”, nacionalnim znakom i 
kodom/logom ovlašćene kontrolne organizacije koja je izvršila sertifikaciju tog 
proizvoda.
Proizvodi biljnog porekla iz perioda konverzije 
koji sadrže isključivo jedan sastojak poljoprivrednog porekla mogu se obeležiti 
oznakom „PROIZVOD IZ PERIODA КONVERZIJE” i kodom/logom ovlašćene kontrolne 
organizacije, po isteku roka od godinu dana od dana zaključenja ugovora iz člana 
17. stav 2. ovog zakona.
Domaći prerađeni sertifikovani organski 
proizvod može se obeležiti oznakom iz stava 1. ovog člana, nacionalnim znakom i 
kodom/logom ovlašćene kontrolne organizacije koja je u poslednjoj fazi proizvodnje 
izvršila sertifikaciju tog proizvoda, ako sadrži najmanje 95% sastojaka 
poljoprivrednog porekla koji su proizvedeni u skladu sa odredbama ovog zakona i 
propisa donetih na osnovu njega.
Na način iz st. 1. i 2. ovog člana mogu se 
obeležiti i reklamni materijal, prateća dokumentacija i etikete.
Na način iz st. 1. i 2. ovog člana ne mogu se 
obeležiti proizvodi na kojima je naznačeno da sadrže genetički modifikovane 
organizme, sastoje se ili su proizvedeni od genetički modifikovanih organizama.
Sertifikovani proizvodi iz st. 1. i 3. ovog 
člana, kao i njihov reklamni materijal, prateća dokumentacija i etikete mogu se 
obeležiti terminima, odnosno skraćenicama koje označavaju poreklo organskog 
proizvoda (ekološki, biološki, organik, odnosno eko, bio, org. i sl.), kao i 
privatnom oznakom proizvođača, odnosno udruženja proizvođača.
Ministar propisuje izgled oznake i nacionalnog 
znaka iz stava 1. ovog člana. 
Skladištenje organskih proizvoda
Član 28.
Sertifikovani organski proizvodi skladište se 
u posebnim prostorijama skladišta.
Ako su sertifikovani organski proizvodi 
upakovani i obeleženi mogu se čuvati u istim prostorijama skladišta sa 
proizvodima iz konvencionalne proizvodnje, u posebnom delu koji je obeležen.
Ministar bliže propisuje način skladištenja 
organskih proizvoda iz stava 1. ovog člana. 
Prevoz organskih proizvoda
Član 29.
Sertifikovani organski proizvodi prevoze se 
odvojeno od proizvoda iz konvencionalne proizvodnje.
Ako su sertifikovani organski proizvodi 
upakovani i obeleženi mogu se prevoziti zajedno sa proizvodima iz konvencionalne 
proizvodnje.
Ministar bliže propisuje način prevoza 
organskih proizvoda. 
Prodaja organskih proizvoda
Član 30.
Organski proizvodi mogu se prodavati zajedno 
sa proizvodima iz konvencionalne proizvodnje samo ako su upakovani.
Ako organski proizvodi nisu upakovani moraju 
se prodavati odvojeno od proizvoda iz konvencionalne proizvodnje na jasno 
obeleženom mestu, kako bi se sprečilo mešanje sa proizvodima iz konvencionalne 
proizvodnje.
Proizvođač je dužan da prilikom stavljanja u 
promet organskih proizvoda poseduje važeći sertifikat izdat od strane ovlašćene 
kontrolne organizacije.
Ministar bliže propisuje uslove i način 
prodaje organskih proizvoda iz stava 1. ovog člana. 
Uvoz organskih proizvoda
Član 31.
Sertifikovani organski proizvodi iz uvoza 
moraju biti upakovani i zatvoreni na način koji sprečava zamenu njihove sadržine.
Sertifikovani organski proizvodi iz uvoza mogu 
se stavljati u promet ako je za te proizvode ovlašćena kontrolna organizacija 
izdala potvrdu iz člana 22. stav 2. ovog zakona.
Ministar bliže propisuje uslove u pogledu 
uvoza organskih proizvoda. 
Izvoz organskih proizvoda
Član 32.
Sertifikovani organski proizvodi mogu se 
izvoziti samo sa važećim sertifikatom ovlašćene kontrolne organizacije.
Izvoznik u odgovarajuću rubriku carinske 
deklaracije upisuje da se radi o organskom proizvodu i broj sertifikata koji 
prilaže uz tu carinsku deklaraciju. 
VII. NADZOR
Inspekcijski nadzor
Član 33.
Inspekcijski nadzor nad primenom odredaba ovog 
zakona i propisa donetih na osnovu njega vrši Ministarstvo preko inspektora za 
organsku proizvodnju.
Nadzor nad vršenjem poverenih poslova
Član 34.
Nadzor nad radom ovlašćenih kontrolnih 
organizacija u vršenju poverenih poslova vrši Ministarstvo u skladu sa propisima 
kojima se uređuje državna uprava.
Legitimacija
Član 35.
U obavljanju poslova inspekcijskog nadzora 
inspektor za organsku proizvodnju mora da ima službenu legitimaciju. 

Ministar bliže propisuje obrazac i sadržinu 
službene legitimacije iz stava 1. ovog člana, kao i način vođenja evidencije o 
izdatim legitimacijama.
Prava i dužnosti inspektora za organsku proizvodnju
Član 36.
U vršenju poslova inspekcijskog nadzora, 
inspektor za organsku proizvodnju ima pravo i dužnost da proverava: 

1) da li kontrolna organizacija ispunjava 
uslove za obavljanje poslova kontrole i sertifikacije u organskoj proizvodnji;
2) da li ovlašćena kontrolna organizacija vrši 
uključivanje proizvođača u organsku proizvodnju u skladu sa ovim zakonom;
3) da li ovlašćena kontrolna organizacija vodi 
evidenciju propisanu ovim zakonom;
4) da li ovlašćena kontrolna organizacija vrši 
kontrolu i sertifikaciju u skladu sa odredbama ovog zakona;
5) da li proizvođač obavlja organsku proizvodnju 
u skladu sa odredbama ovog zakona;
6) da li proizvođač obavlja preradu u skladu sa 
odredbama ovog zakona;
7) da li se skladištenje, prevoz, obeležavanje, 
promet, uvoz i izvoz organskih proizvoda vrši u skladu sa ovim zakonom;
8) da li je proizvod dobijen metodama organske 
proizvodnje;
9) poslovne knjige ovlašćene kontrolne 
organizacije u vezi sa poslovima kontrole i sertifikacije organskih proizvoda;
10) poslovne knjige i isprave proizvođača u 
vezi sa sprovođenjem ovog zakona;
11) izvršavanje mera po ovom zakonu.
Mere koje nalaže inspektor za organsku proizvodnju
Član 37.
U vršenju poslova iz člana 36. ovog zakona 
inspektor za organsku proizvodnju može da:
1) privremeno zabrani proizvođaču obeležavanje 
i oglašavanje proizvodne serije proizvoda za koje je utvrđeno da nisu proizvedeni 
u skladu sa ovim zakonom; 
2) privremeno zabrani proizvođaču stavljanje u 
promet proizvoda koji nisu obeleženi u skladu sa ovim zakonom;
3) privremeno zabrani ovlašćenoj kontrolnoj 
organizaciji da obavlja poslove kontrole i sertifikacije, ako utvrdi da ona ne 
ispunjava uslove za kontrolu i sertifikaciju utvrđene ovim zakonom, kao i ako 
poslove kontrole i sertifikacije ne obavlja u skladu sa ovim zakonom;
4) podnese zahtev za pokretanje prekršajnog 
postupka, prijavu za privredni prestup i krivičnu prijavu zbog povrede odredaba 
ovog zakona i propisa donetih na osnovu njega;
5) naredi druge mere i preduzme druge radnje u 
skladu sa ovim zakonom.
Nadležnost za rešavanje o žalbi
Član 38.
Na rešenje inspektora za organsku proizvodnju 
može se izjaviti žalba ministru u roku od osam dana od dana dostavljanja rešenja.
O žalbi ministar odlučuje u roku od 30 dana od 
dana dostavljanja žalbe.
Žalba ne odlaže izvršenje rešenja. 

Rešenje ministra po žalbi iz stava 1. ovog 
člana je konačno i protiv njega se može pokrenuti upravni spor. 
Obaveze lica nad kojima se obavlja inspekcijski nadzor
Član 39.
Proizvođač i kontrolna organizacija dužni su 
da inspektoru za organsku proizvodnju omoguće obavljanje inspekcijskog nadzora.
Lica iz stava 1. ovog člana dužna su da na 
zahtev inspektora za organsku proizvodnju u određenom roku stave na uvid potrebna 
dokumenta i predmete, odnosno materijale i pruže drugu potrebnu pomoć za 
obavljanje poslova inspekcijskog nadzora.
VIII. КAZNENE ODREDBE
Privredni prestup
Član 40.
Novčanom kaznom od 700.000 do 3.000.000 dinara 
kazniće se za privredni prestup pravno lice – kontrolna organizacija, ako:
1) obavlja poslove kontrole i sertifikacije, a 
nema ovlašćenje Ministarstva za obavljanje tih poslova (član 9); 
2) ne obavesti Ministarstvo o svakoj promeni 
uslova za obavljanje poslova kontrole i sertifikacije u organskoj proizvodnji (član 
13. stav 1);
3) poslove kontrole i sertifikacije ne obavlja 
u skladu sa ovim zakonom (član 20);
4) ne izvrši punu fizičku kontrolu i kontrolu 
dokumentacije proizvođača najmanje jednom godišnje, kao i ako o izvršenoj kontroli 
ne sačini pismeni izveštaj (član 21);
5) izda sertifikat suprotno izveštaju o 
izvršenim kontrolama (član 22. stav 1); 
6) za organske proizvode iz uvoza izda potvrdu 
na osnovu nepotpune ili dokumentacije koja ne potvrđuje da je proizvod 
proizveden metodama organske proizvodnje (član 22. stav 2); 
7) ne dostavi godišnji izveštaj Ministarstvu u 
propisanom roku, kao i ako u tom izveštaju navede netačne podatke (član 24).
Za privredni prestup iz stava 1. ovog člana 
novčanom kaznom od 70.000 do 200.000 dinara kazniće se i odgovorno lice u 
pravnom licu – kontrolnoj organizaciji. 
Za radnje iz stava 1. ovog člana pored novčane 
kazne može se izreći i zaštitna mera zabrane pravnom licu da se bavi određenom 
privrednom delatnošću, odnosno zaštitna mera zabrane odgovornom licu da vrši 
određene dužnosti, u trajanju od šest meseci do sedam godina.
Član 41.
Novčanom kaznom od 700.000 do 3.000.000 dinara 
kazniće se za privredni prestup pravno lice – proizvođač, ako:
1) stavlja u promet organski proizvod koji nije 
obeležen u skladu sa ovim zakonom, kao i ako konvencionalni proizvod obeležava 
suprotno ovom zakonu (član 27);
2) stavlja u promet organski proizvod, a ne 
poseduje važeći sertifikat izdat od strane ovlašćene kontrolne organizacije 
(član 30. stav 3);
3) stavlja u promet organski proizvod iz uvoza 
za koji nije dobijena potvrda iz člana 22. stav 2. ovog zakona (član 31. stav 
2).
Za privredni prestup iz stava 1. ovog člana 
novčanom kaznom od 70.000 do 200.000 dinara kazniće se i odgovorno lice u 
pravnom licu. 
Za radnje iz stava 1. ovog člana pored novčane 
kazne može se izreći i zaštitna mera zabrane pravnom licu da se bavi određenom 
privrednom delatnošću, odnosno zaštitna mera zabrane odgovornom licu da vrši 
određene dužnosti, u trajanju od šest meseci do sedam godina.
Prekršaj pravnog lica
Član 42.
Novčanom kaznom od 300.000 do 1.000.000 dinara 
kazniće se za prekršaj pravno lice – kontrolna organizacija, ako ne vodi 
evidenciju na način propisan ovim zakonom, kao i ako na zahtev Ministarstva ne 
dostavi podatke iz te evidencije (član 23).
Za prekršaj iz stava 1. ovog člana kazniće se 
novčanom kaznom od 20.000 do 50.000 dinara i odgovorno lice u pravnom licu – 
kontrolnoj organizaciji. 
Član 43.
Novčanom kaznom od 300.000 do 1.000.000 dinara 
kazniće se za prekršaj pravno lice – proizvođač, ako:
1) organsku proizvodnju ne obavlja u skladu sa 
propisanim metodama organske proizvodnje (čl. 14. i 15);
2) u organskoj proizvodnji koristi 
reproduktivni materijal iz konvencionalne proizvodnje bez odobrenja ovlašćene 
kontrolne organizacije, odnosno Ministarstva (član 16. st. 3. i 4);
3) o svojoj proizvodnji ne vodi evidenciju u 
skladu sa uputstvom ovlašćene kontrolne organizacije, kao i ako pismeno ne 
obavesti kontrolnu organizaciju o dinamici proizvodnje useva (član 18. stav 2);
4) ne omogući ovlašćenoj kontrolnoj 
organizaciji vršenje kontrole (član 18. stav 3); 
5) preradu, skladištenje, prevoz 
i prodaju organskih proizvoda ne obavlja u skladu sa odredbama ovog zakona (čl. 
26, 28, 29. i član 30. stav 2).
Za prekršaj iz stava 1. ovog člana kazniće se 
novčanom kaznom od 20.000 do 50.000 dinara i odgovorno lice u pravnom licu. 

Prekršaj preduzetnika
Član 44.
Novčanom kaznom od 100.000 do 500.000 dinara 
kazniće se za prekršaj preduzetnik ako učini radnje iz člana 41. stav 1. ovog 
zakona. 
Član 45.
Novčanom kaznom od 70.000 do 400.000 dinara 
kazniće se za prekršaj preduzetnik ako učini radnje iz člana 43. stav 1. ovog 
zakona. 
Prekršaj fizičkog lica
Član 46.
Novčanom kaznom od 10.000 do 50.000 dinara 
kazniće se za prekršaj fizičko lice ako učini radnje iz člana 41. stav 1. tač. 1) 
i 2) ovog zakona.
Član 47.
Novčanom kaznom od 5.000 do 40.000 dinara 
kazniće se za prekršaj fizičko lice ako učini radnje iz člana 43. stav 1. ovog 
zakona. 
IX. PRELAZNE I ZAVRŠNE ODREDBE
Obavljanje poslova kontrole i sertifikacije u organskoj 
proizvodnji do usklađivanja sa ovim zakonom
Član 48.
Privredno društvo ili drugo pravno lice koje 
je do dana početka primene ovog zakona, a na osnovu Zakona o organskoj 
proizvodnji i organskim proizvodima („Službeni glasnik RS”, broj 62/06) ovlašćeno 
za izdavanje sertifikata, odnosno resertifikata, nastaviće da obavlja poslove za 
koje je ovlašćeno do isteka roka u kome važi to ovlašćenje.
Za obavljanje poslova kontrole i sertifikacije u 
2012. godini mogu se ovlastiti kontrolne organizacije koje su kod nadležnog 
akreditacionog tela Republike Srbije podnele zahtev za akreditaciju u skladu sa 
odgovarajućim srpskim, evropskim i međunarodnim standardima, bez obzira na to da 
li im je izdat akt o akreditaciji, ako ispunjavaju ostale uslove za obavljanje 
poslova kontrole i sertifikacije u skladu sa ovim zakonom. 
Primena podzakonskih propisa
Član 49.
Propisi za sprovođenje ovog zakona biće doneti 
u roku od godinu dana od dana početka primene ovog zakona.
Do donošenja propisa iz stava 1. ovog člana 
primenjivaće se propisi koji su doneti na osnovu Zakona o organskoj proizvodnji i 
organskim proizvodima („Službeni glasnik RS”, broj 62/06), osim odredbi tih 
propisa koje nisu u skladu sa ovim zakonom. 
Prestanak važenja ranijih propisa
Član 50.
Danom početka primene ovog zakona prestaju da 
važe odredbe Zakona o organskoj proizvodnji i organskim proizvodima („Službeni 
glasnik RS”, broj 62/06). 
Stupanje na snagu zakona
Član 51.
Ovaj zakon stupa na snagu osmog dana od dana 
objavljivanja u „Službenom glasniku Republike Srbije”, a primenjuje se od 1. 
januara 2011. godine.
