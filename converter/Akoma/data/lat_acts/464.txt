




	Redakcijski prečišćen tekst







ZAКON


o popisu poljoprivrede 
2012*. godine

„Službeni glasnik RS“ 

br. 104
od 16. decembra 2009, 
24 od 4. 
aprila 2011.



*Službeni 
glasnik RS,

broj 
24/2011

 

 

I. OSNOVNE ODREDBE



Predmet zakona



Član 1.

Ovim zakonom utvrđuje se pravni okvir kojim se obuhvataju:
sadržaj, priprema, organizacija i sprovođenje Popisa poljoprivrede 2012*. godine u
Republici Srbiji (u daljem tekstu: popis), kao i obaveze državnih organa i drugih
organa i organizacija u popisu, obaveze i dužnosti davalaca popisnih podataka i
lica koja vrše poslove popisa, objavljivanje popisnih rezultata i finansiranje popisa.

Popis se sprovodi od 1. oktobra do 15. decembra 2012. godine*.

Neposredno po završetku popisa vrši se kontrola kvaliteta
podataka prikupljenih popisom na uzorku radi ocenjivanja obuhvata i kvaliteta prikupljenih
podataka.

Popis i kontrola kvaliteta podataka prikupljenih popisom
sprovode se prema stanju na dan 30. 
septembra 2012. godine* u 24,00 sata.



*Službeni 
glasnik RS,

broj 
24/2011



Povezanost popisa poljoprivrede i
popisa stanovništva



Član 2.

U Popisu stanovništva, domaćinstava i stanova 2011. godine,
pored osnovnih podataka o stanovništvu, domaćinstvima i stanovima prikupljaju se
i podaci o poljoprivrednim aktivnostima koje se odvijaju u domaćinstvima.

Prikupljeni podaci iz stava 1. ovog člana koriste se za
identifikaciju porodičnih poljoprivrednih gazdinstava i na osnovu njih izrađuje se
lista domaćinstava koja će biti obuhvaćena popisom poljoprivrede.

Кoordinacija aktivnosti između popisa stanovništva i popisa
poljoprivrede treba da doprinese uštedi u finansijskim sredstvima, kao i povećanju
korisnosti podataka iz ova dva popisa. Upotreba zajedničkih statističkih standarda,
definicija i klasifikacija obezbeđuje konzistentnost i uporedivost podataka i njihovu
lakšu interpretaciju i analizu.

Popis poljoprivrede sprovodi se posle popisa stanovništva,
tako da se za njegovo sprovođenje koriste organi zaduženi za organizaciju i sprovođenje
popisa stanovništva.

Skice i opisi granica popisnih krugova koje je Republički
geodetski zavod izradio za potrebe Popisa stanovništva, domaćinstava i stanova
2011. godine koriste se i za Popis poljoprivrede 2012. godine*.



*Službeni 
glasnik RS,

broj 
24/2011


Značenje pojedinih izraza



Član 3.

Pojedini izrazi upotrebljeni u ovom zakonu imaju sledeće
značenje:

1) poljoprivredna proizvodnja jeste proces proizvodnje biljnih
i stočarskih proizvoda, uzgoj ribe, pčela, odnosno drugi oblici poljoprivredne proizvodnje
(gajenje pečuraka, puževa, staklenička, plastenička proizvodnja, gajenje začinskog
i lekovitog bilja, proizvodnja semena povrća i cveća, ukrasnog bilja, sadnica četinara,
proizvodnja sadnog materijala, voća i vinove loze, proizvodnja rasada povrća i drugo),
koja se obavlja na poljoprivrednom zemljištu, kao i na drugom zemljištu;

2) poljoprivredno gazdinstvo jeste tehnički i ekonomski
samostalna proizvodna jedinica koja ima jedinstveno upravljanje i na kojoj privredno
društvo, zemljoradnička zadruga, ustanova ili drugo pravno lice, preduzetnik ili
porodično poljoprivredno gazdinstvo obavlja poljoprivrednu proizvodnju;

3) porodično poljoprivredno gazdinstvo jeste svaka porodična
ili druga zajednica lica koja zajedno stanuju i zajednički troše svoje prihode za
podmirivanje osnovnih životnih potreba (uključujući i samačko domaćinstvo), čiji se
članovi (jedan ili više) bave poljoprivrednom proizvodnjom bilo kao primarnom bilo
kao sekundarnom aktivnošću, koja ima jedinstveno upravljanje, zajednički koristi sredstva
za proizvodnju (zemljište, mašine, objekte) i rad svojih članova, bez obzira na to
da li oni proizvode samo za svoje potrebe (nekomercijalno poljoprivredno gazdinstvo)
ili za svoje potrebe i prodaju (komercijalno poljoprivredno gazdinstvo). 




Jedinice koje se obuhvataju popisom



Član 4.

Popisom se obuhvataju:

1) porodična poljoprivredna gazdinstva koja imaju najmanje
0,5 hektara poljoprivrednog zemljišta na kojem obavljaju poljoprivrednu proizvodnju;

2) porodična poljoprivredna gazdinstva koja imaju manje od
0,5 hektara poljoprivrednog zemljišta na kojem obavljaju ratarsku, stočarsku, voćarsku,
vinogradarsku, povrtarsku proizvodnju, proizvodnju cveća (staklenici i plastenici),
odnosno bave se drugim oblicima poljoprivredne proizvodnje, koja je namenjena tržištu,
kao i uzgoj ribe, gajenje pečuraka, puževa, pčela i dr.;

3) privredna društva, zemljoradničke zadruge, preduzetnici
i drugi oblici organizovanja sa statusom pravnog lica koji su registrovani da pretežno
obavljaju delatnosti poljoprivredne proizvodnje, i

4) privredna društva, ustanove i druga pravna lica registrovana
u drugoj delatnosti koja imaju organizovane ogranke ili druge organizacione delove
u kojima se obavlja delatnost poljoprivredne proizvodnje.



Podaci o poljoprivrednim gazdinstvima



Član 5.

U popisu se prikupljaju podaci o strukturi poljoprivrednih
gazdinstava: lokacija, zemljišni fond i kategorija korišćenja poljoprivrednog zemljišta,
površine pod usevima, površine voćnjaka i broj stabala, površine vinograda i broj
čokota vinove loze, navodnjavanje, upotreba organskih i mineralnih đubriva kao i sredstava
za zaštitu bilja, broj stoke – po vrstama i kategorijama, broj živine, broj ostalih
životinja, košnice pčela, podaci o poljoprivrednoj mehanizaciji i objektima, radnoj
snazi, prodaji poljoprivrednih proizvoda, organskoj poljoprivrednoj proizvodnji, dopunskim
delatnostima, kao i podaci o ribnjacima i površinama pod šumama.



Metodi sprovođenja popisa



Član 6.

Podaci o porodičnim poljoprivrednim gazdinstvima prikupljaju
se metodom intervjua, od lica koje je nosilac porodičnog poljoprivrednog gazdinstva
ili od punoletnog člana porodičnog poljoprivrednog gazdinstva kome su podaci najviše
poznati, uz uvid u odgovarajuću dokumentaciju.

Podaci o privrednim društvima, ustanovama i drugim pravnim
licima prikupljaju se izveštajnim metodom – putem pošte.



II. OBAVEZE DRŽAVNIH I DRUGIH ORGANA
I ORGANIZACIJA U PRIPREMAMA, ORGANIZACIJI I SPROVOĐENJU POPISA



Uloga Republičkog zavoda za statistiku,
popisnih komisija i jedinica lokalne samouprave u izvršenju popisa



Član 7.

Popis priprema, organizuje i sprovodi Republički zavod
za statistiku.

Određene poslove pripreme, organizacije i sprovođenje popisa
na teritoriji opština, gradova i grada Beograda Republički zavod za statistiku obavlja
preko popisnih komisija, u skladu sa ovim zakonom.

Popisne komisije iz stava 2. ovog člana imenuje Republički
zavod za statitiku.

Jedinice lokalne samouprave su obavezne da pruže pomoć
Republičkom zavodu za statistiku i popisnim komisijama u izvršenju popisa. 




Poslovi Republičkog zavoda za statistiku



Član 8.

Republički zavod za statistiku vrši sledeće poslove: izrađuje
metodologiju za popis i sadržaj svih popisnih i pomoćnih obrazaca i ostalih instrumenata
popisa, izrađuje i štampa upitnike, uputstva i drugo; stara se o blagovremenom i
potpunom izvršenju ovog zakona; utvrđuje jedinstvenu i međunarodnu uporedivu metodologiju
popisa, sa jedinstvenim definicijama jedinica i obeležja, jedinstvenim klasifikacijama
i sadržajem obradnih i publikacionih tabela po jedinstvenom programu obrade podataka,
sprovodi statističku kontrolu kvaliteta podataka prikupljenih na terenu; sarađuje
s drugim organima državne uprave i organizacijama i jedinicama lokalne samouprave
i koordinira zajedničke aktivnosti u vezi sa pripremama, organizacijom i sprovođenjem
popisa, daje instrukcije, pruža stručnu pomoć, traži izveštaje, podatke i obaveštenja;
obezbeđuje potpuno, tačno i blagovremeno obaveštavanje stanovništva i poljoprivrednih
gazdinstava o značaju i ciljevima popisa, načinu i vremenu njegovog sprovođenja, raspoređuje
i dostavlja popisne obrasce i uputstva popisnim komisijama; određuje instruktore
popisa; vrši stručnu obuku članova popisnih komisija, instruktora i kontrolora;
donosi uputstva za organizaciju i izvršenje popisa; izdaje popisna ovlašćenja za rad
učesnicima u popisu; sastavlja predračun troškova popisa; raspoređuje finansijska
sredstva popisnim komisijama; prikuplja podatke, vrši kontrolu i pripremu popisne
građe za obradu; obrađuje prikupljene podatke i objavljuje rezultate popisa; stara
se o smeštaju i čuvanju popisne građe po prijemu od popisnih komisija i obezbeđuje
zaštitu prikupljenih podataka, u skladu sa zakonom i drugim propisima.



Poslovi popisnih komisija



Član 9.

Popisne komisije rukovode pripremama, organizacijom i sprovođenjem
popisa na teritoriji opština, gradova i grada Beograda i odgovorne su za blagovoremeno
preduzimanje potrebnih mera radi obezbeđenja svih priprema za popis, organizaciju
i kvalitetno i pravovremeno izvršenje popisa.

Popisne komisije obavljaju sledeće poslove: organizuju i
sprovode popis na teritoriji opština, gradova i grada Beograda; obaveštavaju stanovništvo
i poljoprivredna gazdinstva o značaju popisa, načinu i vremenu njegovog sprovođenja,
o pravima i dužnostima učesnika u popisu i načinu izvršavanja njihovih obaveza, određuju
i imenuju potreban broj opštinskih, odnosno gradskih instruktora, popisivača i kontrolora
i organizuju obuku učesnika u popisu; vrše raspoređivanje popisivača, instruktora
i kontrolora; preduzimaju mere radi obezbeđenja potpunog obuhvata jedinica popisa;
preuzimaju popisni materijal od Republičkog zavoda za statistiku i raspoređuju ga
popisivačima, izdaju učesnicima u popisu propisana ovlašćenja za rad; kontrolišu
rad popisivača, instruktora i kontrolora i pružaju im pomoć; posebno se staraju
o pravilnoj primeni metodoloških i organizacionih uputstava; preuzimaju od opštinskih
instruktora popisnu građu i kontrolišu njenu potpunost i njen kvalitet; izrađuju prve
rezultate popisa za naselja i opštinu i dostavljaju ih Republičkom zavodu za statistiku
u roku od 10 dana po završenom popisivanju; dostavljaju popisnu građu Republičkom
zavodu za statistiku u propisanom roku; utvrđuju naknade za rad učesnicima u popisu
i staraju se o pravilnom rasporedu i racionalnoj upotrebi finansijskih sredstava
određenih za popis; izrađuju obračun utrošenih sredstava i vrše druge poslove u
vezi s pripremama i sprovođenjem popisa, u skladu sa uputstvima Republičkog zavoda
za statistiku.

Popisne komisije imaju najmanje pet članova.



Poslovi ministarstava i posebnih
organizacija



Član 10.

U obavljanju pojedinih poslova u vezi s popisom, a u okviru
svog delokruga iz zadataka utvrđenih zakonom, pored Republičkog zavoda za statistiku
učestvuju:

1) Ministarstvo poljoprivrede, šumarstva i vodoprivrede,
i

2) ostala ministarstva i posebne organizacije.



Ministarstvo poljoprivrede, vodoprivrede
i šumarstva



Član 11.

Ministarstvo poljoprivrede, šumarstva i vodoprivrede daje
mišljenje o metodologiji popisa poljoprivrede, sadržaju popisnih obrazaca i pruža podršku
Republičkom zavodu za statistiku preko svojih organa u toku sprovođenja popisa na
terenu.



Ostala ministarstva i posebne organizacije



Član 12.

Ministarstva i posebne organizacije, iz člana 10. tačka
2) ovog zakona obavezni su da, u slučaju potrebe, pruže pomoć Republičkom zavodu
za statistiku u izvršenju popisa u okviru svog delokruga utvrđenog zakonom.



Poslovi opštinskih uprava, gradskih
uprava i gradske uprave grada Beograda



Član 13.

Opštinske uprave, gradske uprave i gradska uprava grada
Beograda obavljaju poslove utvrđene ovim zakonom i organizaciono-metodološkim uputstvom
Republičkog zavoda za statistiku i prate sprovođenje popisa na teritoriji jedinica
lokalne samouprave.



III FINANSIRANJE POPISA



Član 14.

Sredstva za finansiranje poslova Republičkog zavoda za statistiku
u popisu utvrđuju se u iznosu od 1. 498.680.546 dinara i obezbeđuju se iz donacija
i u budžetu Republike Srbije, i to:


	
		
		
		1) za 2010. godinu 
		
		
		22.533.222 dinara
	
	
		
		
		2) za 2011. godinu 
		
		
		1.260.937.358 dinara
	
	
		
		
		3) za 2012. godinu 
		
		
		180.160.434 dinara
	
	
		
		
		4) za 2013. godinu 
		
		
		35.049.532 dinara
	




Sredstva iz stava 1. ovog člana planiraju se u Budžetu,
u okviru razdela Republičkog zavoda za statistiku.

Deo sredstava iz stava 1. ovog člana Republički zavod za
statistiku prenosi popisnim komisijama za sprovođenje popisa, preko opštinskih uprava,
gradskih uprava i gradske uprave grada Beograda.

Opštinske uprave, gradske uprave i gradska uprava grada
Beograda vode evidenciju o utrošku sredstava iz stava 2. ovog člana i dostavljaju
izveštaj Republičkom zavodu za statistiku, na njegov zahtev.



Valorizacija i korišćenje finansijskih
sredstava



Član 15.

Sredstva za finansiranje poslova u popisu, iz člana 14.
ovog zakona, predviđena su na bazi tekućih cena iz meseca aprila 2009. godine.

Sredstva predviđena za pojedine godine valorizuju se u
skladu sa visinom planiranih sredstava u budžetu za tekuću godinu.



Periodika izveštavanja o utrošku
sredstava i izvršenim poslovima



Član 16.

Republički zavod za statistiku obaveštava Vladu, do
31. marta svake godine, o utrošku sredstava obezbeđenih iz budžeta Republike Srbije
u prethodnoj godini i o izvršenim poslovima u vezi sa popisom predviđenim u toj
godini.



Naknade licima koja učestvuju u
popisu



Član 17.

Na naknade koje isplaćuje Republički zavod za statistiku
za rad lica koja učestvuju u pripremama, organizovanju i sprovođenju popisa utvrđuju
se poreska obaveza i plaćanje doprinosa za obavezno socijalno osiguranje u skladu
sa zakonima kojima se uređuju porez na dohodak građana i doprinosi za obavezno socijalno
osiguranje.



IV. OBAVEZE I DUŽNOSTI DAVALACA
PODATAКA I LICA КOJA VRŠE POSLOVE POPISA



Dužnosti privrednih subjekata i
organizacionih jedinica drugih subjekata



Član 18.

Privredna društva, zemljoradničke zadruge, preduzetnici
i drugi oblici organizovanja koji pretežno obavljaju delatnost poljoprivredne proizvodnje,
kao i ogranci ili drugi organizacioni delovi u kojima se obavlja poljoprivredna proizvodnja,
a nalaze se u sastavu privrednog društva ili drugog oblika organizovanja registrovanog
u drugoj delatnosti, dužni su da 
do 15. decembra 2012. godine* popune popisne obrasce
i poštom dostave Republičkom zavodu za statistiku.

Popisni obrazac popunjava ovlašćeno lice prema metodološkom
uputstvu Republičkog zavoda za statistiku.

Lice koje daje podatke o jedinici popisa, dužno je da na
bazi raspoložive dokumentacije, u roku i bez naknade popuni odgovore na sva pitanja
u popisnom obrazcu.



*Službeni 
glasnik RS,

broj 
24/2011


Dužnosti popisivača i drugih neposrednih
izvršilaca poslova u popisu



Član 19.

Popisivači, instruktori i druga lica koja vrše poslove
u vezi s popisom dužni su da blagovremeno i na propisan način obavljaju poslove popisa.



Zaštita podataka prikupljenih u popisu



Član 20.

Lica iz člana 19. ovog zakona dužna su da čuvaju kao službenu
tajnu sve podatke prikupljene od jedinica koje se obuhvataju popisom a koji se odnose
na lične, porodične, imovinske i ekonomske prilike.

Podaci prikupljeni u skladu s ovim zakonom mogu se koristiti
isključivo u statističke svrhe, a diseminiraju se u zbirnom (agregiranom) obliku.



Pismeno obaveštavanje domaćinstava
o vremenu dolaska popisivača



Član 21.

Ako popisivač u vreme popisa ne zatekne u stambenom 
objektu nijednog člana domaćinstva, ostaviće pismeno obaveštenje da je nosilac 
porodičnog poljoprivrednog gazdinstva dužan da se 
do 15. decembra 2012. godine* javi nadležnom
organu radi davanja podataka u vezi s popisom.



*Službeni 
glasnik RS,

broj 
24/2011


V. КAZNENE ODREDBE



Član 22.

Novčanom kaznom od 100.000 do 1.000.000 dinara kazniće
se za prekršaj pravno lice (privredno društvo, zemljoradnička zadruga i drugi oblik
organizovanja) koje pretežno obavlja delatnost poljoprivredne proizvodnje ako ne dostavi
podatke u propisanom roku, odnosno ako dostavi netačne i nepotpune podatke koji
se prikupljaju u skladu sa ovim zakonom (član 18. stav 1).

Novčanom kaznom u iznosu od 30.000 do 50.000 dinara kazniće
se za prekršaj odgovorno lice u pravnom licu iz stava 1. ovog člana.

Novčanom kaznom od 20.000 do 50.000 dinara kazniće se za
prekršaj preduzetnik iz člana 18. stav 1. ovog zakona. 



Član 23.

Novčanom kaznom od 20.000 do 50.000 dinara kazniće se za
prekršaj nosilac porodičnog poljoprivrednog gazdinstva ako odbije da popisivaču da
podatke o gazdinstvu ili mu da netačne ili nepotpune podatke koji se prikupljaju
u skladu sa ovim popisom (član 6. stav 1). 



Član 24.

Novčanom kaznom od 20.000 do 50.000 dinara kazniće se za
prekršaj popisivač, instruktor i druga lica ako poslove u vezi sa popisom ne vrše
blagovremeno i na propisan način (član 19).



VI. PRELAZNE I ZAVRŠNE ODREDBE



Propisivanje i objavljivanje metodoloških
instrumenata popisa



Član 25.

Direktor Republičkog zavoda za statistiku propisuje popisne
obrasce i metodološka uputstva za organizovanje i sprovođenje popisa.

Obrasci iz stava 1. objavljuju se u „Službenom glasniku
Republike Srbije”.



Objavljivanje prvih i konačnih rezultata
popisa



Član 26.

Republički zavod za statistiku objavljuje:

1) prve rezultate popisa u roku od 30 dana od dana završetka
popisa, i

2) konačne rezultate popisa u periodu 
od 1. januara 2013. do 31. 
decembra 2014. godine*.



*Službeni 
glasnik RS,

broj 
24/2011


Stupanje na snagu ovog zakona



Član 27.

Ovaj zakon stupa na snagu osmog dana od dana objavljivanja
u „Službenom glasniku Republike Srbije”.

