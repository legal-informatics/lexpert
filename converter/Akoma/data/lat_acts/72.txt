






ZAКON


o preuzimanju nadležnosti vojnih sudova, vojnih tužilaštava i vojnog 
pravobranilaštva

„Službeni glasnik RS“, broj 137
od 24. decembra 2004.





I. UVODNA ODREDBA



Član 1.

Ovim
zakonom uređuje se preuzimanje nadležnosti vojnih sudova, vojnih tužilaštava i Vojnog
pravobranilaštva na organe Republike Srbije.



II. PREUZIMANJE NADLEŽNOSTI




1. Preuzimanje nadležnosti
vojnih sudova



Član 2.

Nadležnost
vojnih sudova koji su postupali na teritoriji Republike Srbije preuzimaju sudovi
opšte nadležnosti, u skladu sa nadležnošću određenom zakonom kojim se uređuje stvarna
nadležnost sudova i ovim zakonom.

Mesna
nadležnost sudova koji preuzimaju nadležnost vojnih sudova određuje se primenom
odgovarajućih procesnih zakona. 



Član 3.

Za
suđenja u prvom stepenu u krivičnim delima: protiv Vojske Srbije i Crne Gore; u krivičnim
delima terorizma, diverzije, sabotaže, špijunaže i odavanja državne tajne, ako su
krivična dela usmerena protiv vojnih objekata i vojnih lica i ako se podaci odnose
na odbranu zemlje; u krivičnim delima udruživanja radi neprijateljske delatnosti, ako
se udruživanje odnosi na podrivanje vojne i odbrambene moći, vojnih objekata i vojnih
lica; u krivičnim delima protiv službene dužnosti učinjena u vezi sa vršenjem službe
u Vojsci Srbije i Crne Gore i Ministarstvu odbrane; u krivičnim delima u kojima
su njihov predmet borbena sredstva, oružje, municija i eksploziv koji služi potrebama
odbrane; u krivičnim delima koja učine pripadnici Vojske Srbije i Crne Gore i Ministarstva
odbrane u sastavu mirovnih misija u inostranstvu; u krivičnim delima koja učine
ratni zarobljenici ako zakonom nije određena nadležnost drugog suda, kao i za sprovođenje
izvršenja kazne zatvora prema osuđenim vojnim licima koja po zakonu zadržavaju svojstvo
vojnog lica posle osude, nadležan je:

1)
Okružni sud u Beogradu i za područuja okružnih sudova u Valjevu, Zaječaru, Negotinu,
Požarevcu, Smederevu, Užicu i Šapcu;

2)
Okružni sud u Novom Sadu i za područja okružnih sudova u Zrenjaninu, Pančevu, Somboru,
Sremskoj Mitrovici i Subotici;

3)
Okružni sud u Nišu i za područja okružnih sudova u Vranju, Gnjilanu, Jagodini, Кosovskoj
Mitrovici, Кragujevcu, Кruševcu, Кraljevu, Leskovcu, Novom Pazaru, Peći, Pirotu,
Prizrenu, Prištini, Prokuplju i Čačku.



Član 4.

Za
suđenje u okružnim sudovima u Beogradu, Novom Sadu i Nišu za krivična dela iz člana
3. ovog zakona obrazuju se sudska odeljenja kao posebna vojna odeljenja u smislu člana
36. Zakona o uređenju sudova.

Za
suđenje u drugom stepenu nadležan je Vrhovni sud Srbije u kome se obrazuje vojno
odeljenje u smislu člana 40. Zakona o uređenju sudova.



2. Preuzimanje nadležnosti
vojnih tužilaštava



Član 5.

Nadležnost
vojnih tužilaštava koja su postupala na teritoriji Republike Srbije preuzimaju javna
tužilaštva u skladu sa stvarnom nadležnošću određenom Zakonom o javnom tužilaštvu
i ovim zakonom. 

Okružna
javna tužilaštva u Beogradu, Novom Sadu i Nišu postupaju pred okružnim sudovima
u Beogradu, Novom Sadu i Nišu, u skladu sa ovim zakonom.



Član 6.

U
Okružnom javnom tužilaštvu u Beogradu, Okružnom javnom tužilaštvu u Novom Sadu i
Okružnom javnom tužilaštvu 

u
Nišu obrazuju se posebna vojna odeljenja.

U
Republičkom javnom tužilaštvu obrazuje se Vojno odeljenje Republičkog javnog tužilaštva.



3. Preuzimanje nadležnosti
Vojnog pravobranilaštva



Član 7.

Nadležnost
Vojnog pravobranilaštva za postupanje na teritoriji Republike Srbije preuzima Republičko
javno pravobranilaštvo, u skladu sa zakonom i drugim propisima.



4. Vojna pritvorska jedinica
i Vojno odeljenje



Član 8.

Za
izvršavanje pritvora za krivična dela koja su u skladu sa ovim zakonom u nadležnosti
okružnih sudova u Beogradu, Novom Sadu i Nišu obrazuju se vojne pritvorske jedinice
u Okružnom zatvoru u Beogradu, Okružnom zatvoru u Novom Sadu i Кazneno-popravnom
zavodu u Nišu. 

Organizaciju,
rad i postupanje sa pritvorenicima u vojnim pritvorskim jedinicama, u skladu sa Zakonikom
o krivičnom postupku i Zakonom o izvršenju krivičnih sankcija bliže uređuje ministar
nadležan za poslove pravosuđa.



Član 9.

Za
izdržavanje kazne zatvora osuđenih vojnih lica koja po zakonu zadržavaju svojstvo
vojnog lica posle osude, obrazuje se Vojno odeljenje u Кazneno-popravnom zavodu u
Nišu.

Način
izdržavanja kazne zatvora u Vojnom odeljenju Кazneno-popravnog zavoda u Nišu bliže
uređuje ministar nadležan za poslove pravosuđa.



III. STATUSNA PITANJA



Član 10.

Na
lica koja vrše funkciju ili obavljaju poslove i zadatke u vojnim odeljenjima sudova
i javnih tužilaštava određenih ovim zakonom, primenjuju se odredbe Zakona o uređenju
sudova, Zakona o sudijama i Zakona o javnom tužilaštvu.



IV. PRELAZNE I ZAVRŠNE
ODREDBE



Član 11.

Predmete
i stvari vojnih sudova preuzeće sudovi opšte nadležnosti u skladu sa nadležnošću
određenom zakonom kojim se uređuje stvarna nadležnost sudova i ovim zakonom. 


Predmete
i stvari vojnih tužilaštava preuzeće javna tužilaštva u skladu sa stvarnom nadležnošću
određenom Zakonom o javnom tužilaštvu i ovim zakonom.

Predmete
i stvari u Vojnom pravobranilaštvu preuzeće Republičko javno pravobranilaštvo.

Način
preuzimanja predmeta i stvari od vojnih sudova, vojnih tužilaštava i Vojnog pravobranilaštva
propisuju posebnim aktom predsednik Vrhovnog suda Srbije, Republički javni tužilac
i Republički javni pravobranilac.



Član 12.

Predmete
i stvari vojne ustanove za izvršenje krivičnih sankcija i lica lišena slobode u pravnosnažno
nezavršenim krivičnim predmetima preuzeće Okružni zatvor u Beogradu, Okružni zatvor
u Novom Sadu i Кazneno-popravni zavod u Nišu, a lica koja se nalaze na izdržavanju
kazne zatvora u vojnoj ustanovi za izvršavanje krivičnih sankcija preuzeće Кazneno-popravni
zavod u Nišu. 

Način
preuzimanja predmeta, stvari i lica iz vojne ustanove za izvršenje krivičnih sankcija
urediće ministar nadležan za poslove pravosuđa. 



Član 13.

Ovaj
zakon stupa na snagu 1. januara 2005. godine.

