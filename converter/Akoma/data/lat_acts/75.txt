


Redakcijski prečišćen tekst








ZAКON


o ostvarivanju zaštite članova porodice lica na obaveznoj vojnoj službi

„Službeni glasnik SRS”, br. 9 od 5. 

marta 1977, 45 od 20. 

oktobra 1979, 10 od 24. 

marta 1984, 49 od 28. 

oktobra 1989.





Član 1.

Članovi porodice čiji je hranilac na obaveznoj vojnoj službi imaju pravo na zaštitu pod uslovima i način utvrđen Zakonom o zaštitu članova porodice lica na obaveznoj vojnoj službi („Službeni list SFRJ”, broj 18/76), odredbama ovog zakona i propisima koji su na osnovu njih doneti.



Član 2.

Smatra se da članovi porodice hranioca nemaju sopstvenih sredstava dovoljnih za izdržavanje ako prihod od poljoprivredne delatnosti po jednom članu njegovog domaćinstva 
u 1989. godini ne iznosi više od 9.780 dinara** mesečno ili drugi mesečni prihod ne prelazi 50% 
zajemčenog ličnog dohotka* utvrđenog za teritoriju opštine kao i kada prihodi po oba osnova ne prelaze 50% 
zajemčenog ličnog dohotka* utvrđenog za teritoriju opštine, gde korisnik ima prebivalište odnosno boravište.

Iznos prihoda od poljoprivredne delatnosti utvrđen odredbom stava 1. ovog člana valorizuje se svake godine za koeficijent valorizacije katastarskog prihoda koji za svaku godinu utvrđuje Skupština Socijalističke Republike Srbije.**

Pravo na zaštitu, pod uslovima iz prethodnog stava, ostvaruju i članovi porodice hranioca koji su živeli van domaćinstva hranioca, a hranilac im je obezbeđivao sredstva za izdržavanje do dana stupanja na obaveznu vojnu službu.

Prihod domaćinstva članova porodice hranioca utvrđuje se prema stanju za mesec koji prethodi mesecu u kome je podnet zahtev za materijalno obezbeđenje, ako ovim zakonom odnosno odlukom skupštine opštine nije drukčije određeno. 



*Službeni glasnik SRS, broj 10/1984

**Službeni glasnik SRS, broj 49/1989



Član 3.

Кao mesečni prihod domaćinstva iz člana 2. ovog zakona smatraju se prihodi svih članova domaćinstva, osim hranioca, umanjeni za poreze i doprinose koji se plaćaju iz pojedinih izvora prihoda, i to:

1. mesečna primanja po osnovu ličnog dohotka iz udruženog rada, starosna, invalidska i porodična penzija, naknada za vreme privremene nezaposlenosti i druga primanja koja imaju karakter ličnih dohodaka iz udruženog rada,

2. dvanaesti deo od 60% katastarskog prihoda prema stanju na dan 1. januara godine u kojoj se utvrđuje pravo na materijalno obezbeđenje,*

3. dvanaesti deo osnovice za razrez poreza iz ličnog dohotka od samostalnog vršenja zanatskih i drugih privrednih delatnosti i samostalnog vršenja intelektualnih i drugih neprivrednih usluga, obveznika kojima se razrez poreza iz ličnog dohotka vrši prema stvarnom ličnom dohotku i u godišnjem paušalnom iznosu – prema poslednjem razrezu poreza. Za obveznike kojima se razrez poreza vrši u godišnjem paušalnom iznosu, osnovica se utvrđuje na način propisan Zakonom o porezima građana.

4. dvanaesti deo osnovice za razrez poreza na prihod od zgrada i poreza na prihod od imovine i imovinskih prava – prema poslednjem razrezu poreza.

Ne smatraju se prihodima domaćinstva iz stava 1. ovog člana primanja ostvarena po osnovu odlikovanja „Partizanske spomenice 1941. godine”, po osnovu Zakona o vojnim invalidima, zaštite civilnih invalida rata, dodatka na decu, stalne novčane pomoći, stipendije i krediti studenata i učenika. 



*Službeni glasnik SRS, broj 10/1984



Član 4.

Materijalno obezbeđenje za jednog člana porodice hranioca utvrđuje se u visini 80% zajemčenog ličnog dohotka*
radnika utvrđenog za teritoriju opštine gde korisnik ima prebivalište odnosno boravište, odnosno u iznosu koji se dobija kada se od 80% 
zajemčenog ličnog dohotka* radnika oduzme iznos mesečnog prihoda po članu domaćinstva iz člana 2. stav 1. ovog zakona.*

Ukoliko pravo na materijalno obezbeđenje ima više članova porodice hranioca iznos materijalnog obezbeđenja iz prethodnog stava uvećava se za onoliko puta za 20% koliko ima više od jednog člana porodice koji imaju pravo na materijalno obezbeđenje. 



*Službeni glasnik SRS, broj 10/1984



Član 5.

Članovima porodice hranioca koji imaju pravo na materijalno obezbeđenje, a nisu živeli u zajedničkom domaćinstvu sa hraniocem, iznos materijalnog obezbeđenja raspoređuje se srazmerno broju članova porodice koji su ostvarili ovo pravo.



Član 6.

Članovi porodice hranioca, koji su ostvarili pravo na materijalno obezbeđenje, imaju pravo na dodatak na decu u visini i pod imovinskim uslovima utvrđenim propisima o dodatku na decu.



Član 7.

Članovi porodice hranioca imaju pravo na zdravstvenu zaštitu u obimu koji za radnike utvrdi zajednica zdravstvenog osiguranja na čijoj teritoriji hranilac ima prebivalište.

Članovi porodice hranioca koriste po ovom zakonu one vidove zdravstvene zaštite koje ne koriste po bilo kom drugom pravnom osnovu.



Član 8.

Naknada putnih troškova u vezi sa korišćenjem zdravstvene zaštite van mesta prebivališta, odnosno boravišta pripada članovima porodice u iznosu i pod uslovima koji su predviđeni opštim aktom zajednice zdravstvenog osiguranja gde korisnik ima prebivalište, odnosno boravište, za radnike – osiguranike te zajednice.



Član 9.

Ako materijalno obezbeđenje prima jedan član porodice hranioca, a on se nalazi na lečenju u stacionarnoj zdravstvenoj organizaciji preko 60 dana, isplaćuje mu se 50% od materijalnog obezbeđenja.

Ako materijalno obezbeđenje primaju dva ili više članova porodice hranioca pa se jedan od sauživalaca materijalnog obezbeđenja nalazi na lečenju u stacionarnoj zdravstvenoj organizaciji, isplaćuje se materijalno obezbeđenje u nesmanjenom iznosu za sve vreme lečenja.



Član 10.

Članovi porodice hranioca ostvaruju materijalno obezbeđenje kod opštinskog organa uprave nadležnog za poslove socijalne zaštite.

U postupku za ostvarivanje materijalnog obezbeđenja ne plaća se taksa ustanovljena republičkim propisima.



Član 11.

U postupku za ostvarivanje materijalnog obezbeđenja primenjuju se odredbe Zakona o opštem upravnom postupku, ako Zakonom o zaštiti članova porodice lica na obaveznoj vojnoj službi i ovim zakonom nije drugačije određeno.



Član 12.

Sredstva za materijalno obezbeđenje, zdravstvenu zaštitu, naknadu putnih troškova u vezi sa korišćenjem zdravstvene zaštite i dodatak na decu članovima porodice hranioca obezbeđuje opština, ukoliko pojedina od tih prava korisnici ne uživaju po drugom pravnom osnovu.

Opštini koja nema sredstva za namene iz prethodnog stava ovog člana, potrebna sredstva obezbeđuje Republika, pod uslovima za dodeljivanje dopunskih sredstava saglasno posebnom propisu.



Član 13.

Opštinski organ uprave nadležan za poslove socijalne zaštite vodi evidenciju o članovima porodice hranioca koji se nalazi na obaveznoj vojnoj službi.

Republički sekretarijat za zdravlje i socijalnu politiku propisaće bliže uslove o načinu vođenja evidencije sa potrebnim podacima iz prethodnog stava.



Član 14.

Lice kome je neosnovano i nepravilno izvršena isplata na osnovu ovog zakona, dužno je da vrati primljeni iznos u skladu sa propisima odnosno pravilima imovinskog prava.



Član 15.

Opštinski organ uprave nadležan za poslove socijalne zaštite izdaće rešenja o usklađivanju odnosno ostvarivanju prava korisnicima materijalnog obezbeđenja najkasnije u roku od tri meseca od dana stupanja na snagu ovog zakona.

Novi iznosi materijalnog obezbeđenja i dodatka za članove porodice isplaćivaće se dosadašnjim korisnicima od prvog dana narednog meseca od dana stupanja na snatu ovog zakona.



Član 16.

Danom stupanja na snagu ovog zakona prestaje da važi Zakon o pomoći članovima porodice čiji je hranilac na obaveznoj vojnoj službi („Službeni glasnik SRS”, broj 19/66).



Član 17.

Ovaj zakon stupa na snagu narednog dana od dana objavljivanja u „Službenom glasniku Socijalističke Republike Srbije”.








ODREDBE 
КOJE NISU UNETE U "PREČIŠĆEN TEКST"ZAКONA





Zakon o 
izmenama Zakona 

o ostvarivanju zaštite članova porodice lica na obaveznoj vojnoj službi: 
"Službeni glasnik RS", broj 10/1984-561




Član 4.

Ovaj zakon stupa na snagu 
osmog dana od dana objavljivanja u „Službenom glasniku Socijalističke Republike Srbije”, 
a primenjivaće se od 1. aprila 1984. godine.




