


	
	Zakon

	
	
	


	Redakcijski prečišćen tekst
	ZAКONo osnovnom obrazovanju i vaspitanju
	"Službeni glasnik RS", br. 55 od 25. juna 2013, 101 od 10. novembra 2017, 27 
	od 6. aprila 2018 - dr. zakon, 
	10 od 15. februara 2019.
	I. UVODNE ODREDBE
	Predmet Zakona
	Član 1.
	Ovim zakonom uređuje se osnovno obrazovanje i vaspitanje, kao deo jedinstvenog sistema obrazovanja i vaspitanja.
	Osnovno obrazovanje i vaspitanje ostvaruje se u skladu sa Ustavom, zakonom kojim se uređuju osnove sistema obrazovanja i vaspitanja (u daljem tekstu: Zakon), potvrđenim međunarodnim konvencijama, poveljama, sporazumima i ovim zakonom.
	Termini izraženi u ovom zakonu u gramatičkom muškom rodu podrazumevaju prirodni ženski i muški rod lica na koja se odnose.
	Delatnost osnovnog obrazovanja i vaspitanja
	Član 2.
	Osnovno obrazovanje i vaspitanje je delatnost od neposrednog društvenog interesa i ostvaruje se kao javna služba. 
	
	Obrazovno-vaspitni rad u smislu ovog zakona obuhvata nastavu i druge oblike organizovanog rada sa učenicima. 
	
	Član 3.
	Delatnost osnovnog obrazovanja i vaspitanja obavlja osnovna škola (u daljem tekstu: škola), i to: 
	
	1) osnovna škola;
	2) osnovna škola za obrazovanje odraslih; 
	3) osnovna muzička škola;
	4) osnovna baletska škola;
	5) osnovna škola za učenike sa smetnjama u razvoju 
	i invaliditetom.
	Izuzetno, delatnost osnovnog obrazovanja i 
	vaspitanja obavlja i obrazovno-vaspitni centar kao ustanova u kojoj se osim 
	osnovnog obrazovanja i vaspitanja, odnosno predškolskog i osnovnog obrazovanja 
	i vaspitanja, ostvaruje i srednje obrazovanje i vaspitanje.
	Delatnost osnovnog obrazovanja odraslih ostvaruje se u skladu sa Zakonom i posebnim zakonom koji uređuje oblast obrazovanja odraslih.
	Škola obavlja delatnost osnovnog obrazovanja i vaspitanja ostvarivanjem školskog programa, u školskom i drugom prostoru, organizovanjem izdvojenog odeljenja škole.
	*Službeni glasnik RS, broj 101/2017
	Pravo na osnovno obrazovanje i vaspitanje
	Član 4.
	Svako lice ima pravo na besplatno i kvalitetno osnovno obrazovanje i vaspitanje u javnoj školi.
	Učenik javne škole može besplatno da koristi knjige, školski materijal, prevoz, ishranu, kao i smeštaj kada je to potrebno, u skladu sa zakonom.
	Obaveznost osnovnog obrazovanja i vaspitanja
	Član 5.
	Osnovno obrazovanje i vaspitanje obavezno je i ostvaruje se u skladu sa zakonom.
	Pripremni predškolski program ostvaruje se u skladu sa zakonom i deo je obaveznog obrazovanja i vaspitanja.
	Član 6.
	Roditelj, odnosno drugi zakonski zastupnik dužan je da obezbedi da njegovo dete upiše i redovno pohađa školu.
	*Službeni glasnik RS, broj 101/2017
	Član 7.
	Dete državljanin Republike Srbije ima pravo da osnovno obrazovanje i vaspitanje stiče u nacionalnoj školi.
	Član 8.
	Roditelj, odnosno drugi zakonski zastupnik 
	učenika ima pravo da za svoje dete izabere osnovno obrazovanje i vaspitanje u 
	javnoj ili privatnoj školi, odnosno obrazovanje kod kuće ili na daljinu, 
	u skladu sa Zakonom.
	*Službeni glasnik RS, broj 101/2017
	Zadatak škole
	Član 9.
	Osnovni zadatak škole je da omogući kvalitetno obrazovanje i vaspitanje za svako dete i učenika, pod jednakim uslovima, bez obzira gde se škola nalazi, odnosno gde se obrazovanje i vaspitanje odvija.
	Lica koja obavljaju obrazovno-vaspitni rad i druga lica zaposlena u školi naročito će promovisati jednakost među svim učenicima i aktivno se suprotstavljati svim vrstama diskriminacije i nasilja.
	Obrazovanje i vaspitanje učenika sa smetnjama u razvoju i invaliditetom 
	
	Član 10.
	Učenik sa smetnjama u razvoju i invaliditetom, u 
	smislu ovog zakona, jeste: dete sa intektualnim smetnjama, dete sa senzornim 
	smetnjama, dete sa motoričkim smetnjama, dete sa teškoćama u učenju, dete sa 
	govorno-jezičkim smetnjama, dete sa problemom u ponašanju, dete sa 
	emocionalnim teškoćama, dete sa smetnjama u razvoju koje se manifestuju 
	istovremeno u nekoliko oblasti, usled čega se dete suočava sa brojnim 
	preprekama u zadovoljenju osnovnih potreba i potrebna mu je najkompleksnija 
	podrška ili dete sa drugim smetnjama zbog kojih mu je potrebna podrška.
	Učenik sa smetnjama u razvoju i invaliditetom stiče osnovno obrazovanje i vaspitanje po pravilu u školi zajedno sa ostalim učenicima, a kada je to u najboljem interesu učenika u školi za učenike sa smetnjama u razvoju 
	i invaliditetom, u skladu sa Zakonom.
	Učenik sa smetnjama u razvoju i invaliditetom ima pravo na individualni obrazovni plan, u skladu sa Zakonom.
	*Službeni glasnik RS, broj 101/2017
	Obrazovanje i vaspitanje učenika sa izuzetnim sposobnostima
	Član 11.
	Učenik sa izuzetnim sposobnostima ima pravo na individualni obrazovni plan koji omogućava da se njegov razvoj i napredovanje odvija prema sposobnostima i interesovanjima, u skladu sa Zakonom.
	Učenik sa izuzetnim sposobnostima upisan u prvi razred srednje muzičke, odnosno baletske škole, koji je završio sedmi razred osnovne škole ima pravo da polaganjem razrednih ispita završi školu.
	Učenik sa izuzetnim muzičkim, odnosno baletskim sposobnostima ima pravo da stiče muzičko ili baletsko obrazovanje i vaspitanje na osnovu jedinstvenog školskog programa za talente koji se donosi na osnovu
	plana i programa nastave i učenja osnovnog obrazovanja i vaspitanja i
	plana i programa nastave i učenja muzičkog ili baletskog obrazovanja i vaspitanja.
	*Službeni glasnik RS, broj 101/2017
	Jezik ostvarivanja obrazovno-vaspitnog rada
	Član 12.
	Obrazovno-vaspitni rad ostvaruje se na srpskom 
	jeziku i ćiriličkom pismu.
	Za pripadnike nacionalne manjine obrazovno-vaspitni 
	rad ostvaruje se na jeziku i pismu nacionalne manjine.
	Izuzetno, za pripadnike nacionalne manjine 
	obrazovno-vaspitni rad može da se izvodi i dvojezično na jeziku i pismu 
	nacionalne manjine i na srpskom jeziku.
	Кada se obrazovno-vaspitni rad ostvaruje na jeziku 
	i pismu nacionalne manjine odnosno dvojezično na jeziku i pismu nacionalne 
	manjine i na srpskom, ministarstvo nadležno za poslove obrazovanja (u daljem 
	tekstu: Ministarstvo) po pribavljenom mišljenju odgovarajućeg nacionalnog 
	saveta nacionalne manjine daje saglasnost za ostvarivanje obrazovno-vaspitnog 
	rada za manje od 15 učenika upisanih u prvi razred. Ako nacionalni savet 
	nacionalne manjine ne dostavi mišljenje u roku od 15 dana od dana prijema 
	zahteva, smatra se da je mišljenje dato.
	Кada se obrazovno-vaspitni rad ostvaruje na 
	srpskom jeziku, za učenika pripadnika nacionalne manjine organizuje se 
	nastava jezika nacionalne manjine sa elementima nacionalne kulture kao 
	izborni program.
	Bliže uslove za ostvarivanje programa 
	obrazovno-vaspitnog rada dvojezično na jeziku i pismu nacionalne manjine i na 
	srpskom jeziku propisuje ministar nadležan za poslove obrazovanja (u daljem 
	tekstu: ministar).
	Obrazovno-vaspitni rad može da se izvodi na 
	stranom jeziku, odnosno dvojezično na stranom i srpskom jeziku ili na 
	stranom jeziku i jeziku i pismu nacionalne manjine, uz saglasnost 
	Ministarstva.
	Bliže uslove za ostvarivanje programa 
	obrazovno-vaspitnog rada na stranom jeziku, odnosno dvojezično iz stava 7. 
	ovog člana propisuje ministar. 
	Кada se obrazovanje stiče na jeziku nacionalne 
	manjine, stranom jeziku ili dvojezično, učenje srpskog jezika je obavezno.
	Obrazovno-vaspitni rad za učenike koji koriste 
	znakovni jezik, odnosno posebno pismo ili druga tehnička rešenja ostvaruje se 
	u skladu sa Zakonom.
	*Službeni glasnik RS, broj 101/2017
	II. ŠКOLA
	Član 13.
	Prema programu obrazovanja i vaspitanja koji ostvaruje, škola može da bude nacionalna škola ili strana škola.
	 Plan i program 
	nastave i učenja donet na osnovu Zakona ostvaruje nacionalna škola.
	Strani program u skladu sa Zakonom ostvaruje strana škola.
	*Službeni glasnik RS, broj 101/2017
	Član 14.
	Prema osnivaču, škola može da bude javna škola ili privatna škola.
	Republika Srbija, autonomna pokrajina ili jedinica lokalne samouprave je osnivač javne škole.
	Drugo domaće i strano pravno ili fizičko lice je osnivač privatne škole.
	Javna škola
	Član 15.
	Javna škola osniva se u skladu sa aktom o mreži škola. 
	Mreža škola treba da je racionalna i da obezbeđuje ostvarivanje jednakog prava na dostupnost obrazovanja i vaspitanja svim učenicima na određenom području. 
	
	Dostupnost mreže podrazumeva mogućnost sticanja obrazovanja i vaspitanja u sedištu ili drugom objektu, organizovanjem izdvojenog odeljenja škole, primereno udaljenom od mesta stanovanja, uz infrastrukturnu povezanost i uslove koji ne ugrožavaju zdravlje i bezbednost učenika. 
	
	Privatna škola
	Član 16.
	Privatna škola osniva se u skladu sa Zakonom.
	Ukoliko ima više osnivača privatne škole njihova međusobna prava i obaveze uređuju se ugovorom.
	Nacionalna i strana škola
	Član 17.
	Nacionalna škola osniva se kao javna, a može da se osnuje i kao privatna škola.
	Stranu školu osniva strana država, strano 
	ili domaće pravno ili fizičko lice, u skladu sa Zakonom.
	Javna isprava koju izdaje strana škola priznaje se i izjednačava sa javnom ispravom koju izdaje nacionalna škola, nakon sprovođenja postupka priznavanja strane školske isprave.
	*Službeni glasnik RS, broj 101/2017
	Škola za obrazovanje učenika sa smetnjama u razvoju 
	i invaliditetom
	*Službeni glasnik RS, broj 101/2017
	Član 18.
	U školi za obrazovanje učenika sa smetnjama u razvoju 
	i invaliditetom školuju se deca bez obzira na vrstu smetnje.
	Radi unapređivanja inkluzivnog obrazovanja i vaspitanja, škola za obrazovanje učenika sa smetnjama u razvoju 
	i invaliditetom, kao i škola koja ima odeljenje za učenike sa smetnjama u 
	razvoju i invaliditetom pruža podršku školi u sistemu redovnog obrazovanja i vaspitanja.
	Škola u sistemu redovnog obrazovanja i vaspitanja u kojoj stiču obrazovanje i učenici sa smetnjama u razvoju i invaliditetom može da angažuje vaspitača, nastavnika ili stručnog saradnika, koji je zaposlen u školi za obrazovanje učenika sa smetnjama u razvoju 
	i invaliditetom, u skladu sa Zakonom.
	Angažovanje zaposlenog iz stava 3. ovog člana, vrši se na osnovu mišljenja interresorne komisije za procenu potreba za pružanjem dodatne obrazovne, zdravstvene ili socijalne podrške učeniku u skladu sa Zakonom.
	*Službeni glasnik RS, broj 101/2017
	NAPOMENA IZDAVAČA: Budući da se u obrazloženju Predloga zakona o 
	izmenama i dopunama Zakona o osnovnom obrazovanju i vaspitanju navodi da je 
	razlog izmene člana 18. osnovnog teksta navedenog zakona terminološko 
	usklađivanje sa novim Zakonom o osnovama sistema obrazovanja i vaspitanja, 
	Redakcija je navedeno terminološko usklađivanje izvršila i u stavu 1. ovog 
	člana.
	Škola posebne pedagoške orijentacije
	Član 19.
	Škola može da ostvaruje i program posebne 
	pedagoške orijentacije kada Ministarstvo utvrdi da realizacija tog programa 
	obezbeđuje ostvarivanje standarda za završetak osnovnog obrazovanja i 
	vaspitanja.
	Programi pedagoške orijentacije iz stava 1. ovog 
	člana su: Montesori program, Dekroli program, Štajner program i slični 
	programi, za koje škola koja ih ostvaruje poseduje sertifikat međunarodno 
	priznatog udruženja škola iste pedagoške orijentacije.
	*Službeni glasnik RS, broj 101/2017
	Izdvojeno odeljenje
	Član 20.
	Škola koja ima rešenje o verifikaciji, može da obavlja delatnost van sedišta u izdvojenom odeljenju (objektu škole ili drugom prostoru) ako ispunjava uslove propisane Zakonom.
	Nastava i drugi oblici obrazovno-vaspitnog rada van sedišta škole ostvaruju se uz uvažavanje demografskih, geografskih, ekonomskih i kulturnih specifičnosti.
	Škola može početi sa radom van sedišta, po dobijanju rešenja o verifikaciji za obavljanje delatnosti u izdvojenom odeljenju, u skladu sa Zakonom.
	III. CILJEVI I ISHODI OSNOVNOG OBRAZOVANJA I VASPITANJA 
	Ciljevi osnovnog obrazovanja i vaspitanja 
	Član 21.
	Osnovni ciljevi osnovnog obrazovanja i vaspitanja 
	jesu:
	1) obezbeđivanje dobrobiti i podrška celovitom 
	razvoju učenika;
	2) obezbeđivanje podsticajnog i bezbednog okruženja 
	za celoviti razvoj učenika, razvijanje nenasilnog ponašanja i uspostavljanje 
	nulte tolerancije prema nasilju;
	3) sveobuhvatna uključenost učenika u sistem 
	obrazovanja i vaspitanja;
	4) razvijanje i praktikovanje zdravih životnih 
	stilova, svesti o važnosti sopstvenog zdravlja i bezbednosti, potrebe 
	negovanja i razvoja fizičkih sposobnosti;
	5) razvijanje svesti o značaju održivog razvoja, 
	zaštite i očuvanja prirode i životne sredine i ekološke etike, zaštite i 
	dobrobiti životinja;
	6) kontinuirano unapređivanje kvaliteta procesa i 
	ishoda obrazovanja i vaspitanja zasnovanog na proverenim naučnim saznanjima i 
	obrazovnoj praksi;
	7) razvijanje kompetencija za snalaženje i aktivno 
	učešće u savremenom društvu koje se menja;
	8) pun intelektualni, emocionalni, socijalni, 
	moralni i fizički razvoj svakog učenika, u skladu sa njegovim uzrastom, 
	razvojnim potrebama i interesovanjima;
	9) razvijanje ključnih kompetencija za celoživotno 
	učenje i međupredmetnih kompetencija u skladu sa razvojem savremene nauke i 
	tehnologije;
	10) razvoj svesti o sebi, stvaralačkih 
	sposobnosti, kritičkog mišljenja, motivacije za učenje, sposobnosti za timski 
	rad, sposobnosti samovrednovanja, samoinicijative i izražavanja svog mišljenja;
	11) osposobljavanje za donošenje valjanih odluka o 
	izboru daljeg obrazovanja i zanimanja, sopstvenog razvoja i budućeg života;
	12) razvijanje osećanja solidarnosti, razumevanja i 
	konstruktivne saradnje sa drugima i negovanje drugarstva i prijateljstva;
	13) razvijanje pozitivnih ljudskih vrednosti;
	14) razvijanje kompentencija za razumevanje i 
	poštovanje prava deteta, ljudskih prava, građanskih sloboda i sposobnosti za 
	život u demokratski uređenom i pravednom društvu;
	15) razvoj i poštovanje rasne, nacionalne, 
	kulturne, jezičke, verske, rodne, polne i uzrasne ravnopravnosti, 
	tolerancije i uvažavanje različitosti;
	16) razvijanje ličnog i nacionalnog identiteta, 
	razvijanje svesti i osećanja pripadnosti Republici Srbiji, poštovanje i 
	negovanje srpskog jezika i maternjeg jezika, tradicije i kulture srpskog 
	naroda i nacionalnih manjina, razvijanje interkulturalnosti, poštovanje i 
	očuvanje nacionalne i svetske kulturne baštine; 
	17) povećanje efikasnosti upotrebe svih resursa 
	obrazovanja i vaspitanja, završavanje obrazovanja i vaspitanja u predviđenom roku 
	sa minimalnim produžetkom trajanja i smanjenim napuštanjem školovanja;
	18) povećanje efikasnosti obrazovanja i vaspitanja i 
	unapređivanje obrazovnog nivoa stanovništva Republike Srbije kao države 
	zasnovane na znanju.
	*Službeni glasnik RS, broj 101/2017
	Opšte međupredmetne kompetencije za kraj osnovnog 
	obrazovanja i vaspitanja
	*Službeni glasnik RS, broj 101/2017
	Član 21a
	Cilj orijentacije ka opštim međupredmetnim 
	kompetencijama i ključnim kompetencijama je dinamičnije i angažovanije 
	kombinovanje znanja, veština i stavova relevantnih za različite realne 
	kontekste koji zahtevaju njihovu funkcionalnu primenu.
	Opšte međupredmetne kompetencije zasnivaju se na 
	ključnim kompetencijama, razvijaju se kroz nastavu svih predmeta, primenjive 
	su u različitim situacijama i kontekstima pri rešavanju različitih problema i 
	zadataka i neophodne svim učenicima za lično ostvarenje i razvoj, uključivanje 
	u društvene tokove i zapošljavanje i čine osnovu za celoživotno učenje.
	Opšte međupredmetne kompetencije za kraj osnovnog 
	obrazovanja i vaspitanja u Republici Srbiji su:
	1) kompetencija za učenje;
	2) odgovorno učešće u demokratskom društvu;
	3) estetička kompetencija;
	4) komunikacija;
	5) odgovoran odnos prema okolini;
	6) odgovoran odnos prema zdravlju;
	7) preduzimljivost i orijentacija ka 
	preduzetništvu;
	8) rad sa podacima i informacijama;
	9) rešavanje problema;
	10) saradnja;
	11) digitalna kompetencija.
	*Službeni glasnik RS, broj 101/2017
	Ishodi 
	Član 22.
	Nakon završetka osnovnog obrazovanja i vaspitanja učenici će:
	1) imati usvojen integrisani sistem naučno zasnovanih znanja o prirodi i društvu i biti sposobni da tako stečena znanja primenjuju i razmenjuju;
	2) umeti da efikasno usmeno i pismeno komuniciraju na srpskom, odnosno na srpskom i jeziku nacionalne manjine i najmanje jednom stranom jeziku koristeći se raznovrsnim verbalnim, vizuelnim i simboličkim sredstvima;
	3) biti funkcionalno pismeni u matematičkom, naučnom i finansijskom domenu; 
	
	4) umeti da efikasno i kritički koriste naučna znanja i tehnologiju, uz pokazivanje odgovornosti prema svom životu, životu drugih i životnoj sredini;
	5) biti sposobni da razumeju različite forme umetničkog izražavanja i da ih koriste za sopstveno izražavanje;
	6) biti osposobljeni za samostalno učenje;
	7) biti sposobni da prikupljaju, analiziraju i kritički procenjuju informacije;
	8) moći da identifikuju i rešavaju probleme i donose odluke koristeći kritičko i kreativno mišljenje i relevantna znanja;
	9) biti spremni da prihvate izazove i promene uz odgovoran odnos prema sebi i svojim aktivnostima;
	10) biti odgovorni prema sopstvenom zdravlju i njegovom očuvanju, 
	primenjivati usvojene zdravstvene navike neophodne za aktivan i zdrav životni 
	stil;
	11) umeti da prepoznaju i uvaže ljudska i dečja prava i biti sposobni da aktivno učestvuju u njihovom ostvarivanju;
	12) imati razvijeno osećanje pripadnosti sopstvenoj porodici, naciji i kulturi, poznavati sopstvenu tradiciju i doprinositi njenom očuvanju i razvoju;
	13) znati i poštovati tradiciju, identitet i kulturu drugih zajednica i biti sposobni da sarađuju sa njihovim pripadnicima; 
	
	14) biti sposobni da efikasno i konstruktivno rade kao članovi tima, grupe, organizacije i zajednice.
	*Službeni glasnik RS, broj 101/2017
	IV. PROGRAMI I ORGANIZACIJA OBRAZOVNO-VASPITNOG RADA 
	Programi
	Član 23.
	Obrazovno-vaspitni rad u školi ostvaruje se na osnovu školskog programa, u skladu sa Zakonom.
	Škola može da ostvaruje i: 
	1) školski program za obrazovanje odraslih; 
	2) školski program za muzičko obrazovanje;
	3) školski program za baletsko obrazovanje; 
	4) individualni program srpskog jezika, odnosno jezika nacionalne manjine za učenike koji ne poznaju jezik na kojem se izvodi nastava;
	5) predškolski program, odnosno pripremni predškolski program; 
	6) druge programe usmerene na unapređivanje i povećanje kvaliteta obrazovno-vaspitnog rada.
	Izuzetno, škola može da ostvaruje i predškolski 
	program, ukoliko nije moguće organizovanje predškolskog programa na nivou 
	predškolske ustanove, uz saglasnost Ministarstva.
	Škola za decu sa smetnjama u razvoju i 
	invaliditetom ostvaruje obrazovno-vaspitni rad u skladu sa individualnim 
	obrazovnim planom učenika.
	*Službeni glasnik RS, broj 101/2017
	Model centar
	Član 24.
	Brisan je (vidi član 
	15. Zakona - 101/2017-11)
	
	Obavezni predmeti, izborni programi i aktivnosti
	*Službeni glasnik RS, broj 101/2017
	Član 25.
	U školi se izučavaju obavezni predmeti i izborni 
	programi i aktivnosti propisani planom i programom nastave i učenja, prema 
	školskom programu, u skladu sa Zakonom.
	U privatnoj školi, umesto izbornih programa i 
	aktivnosti propisanih planom i programom nastave i učenja, škola može da 
	realizuje druge programe i aktivnosti prema školskom programu.
	*Službeni glasnik RS, broj 101/2017
	Razvojni plan 
	Član 26.
	Škola donosi razvojni plan u skladu sa Zakonom i 
	ovim zakonom. 
	Razvojni plan škole sadrži prioritete u 
	ostvarivanju obrazovno-vaspitnog rada, plan i nosioce aktivnosti, kriterijume 
	i merila za vrednovanje planiranih aktivnosti i druga pitanja od značaja za 
	razvoj ustanove, i to:
	1) mere unapređivanja obrazovno-vaspitnog rada na 
	osnovu analize rezultata učenika na završnom ispitu; 
	2) mere za unapređivanje dostupnosti odgovarajućih 
	oblika podrške i razumnih prilagođavanja i kvaliteta obrazovanja i vaspitanja 
	za decu i učenike kojima je potrebna dodatna podrška;
	3) mere prevencije nasilja i povećanja saradnje među 
	učenicima, nastavnicima i roditeljima;
	4) mere prevencije osipanja učenika;
	5) druge mere usmerene na dostizanje ciljeva 
	obrazovanja i vaspitanja koji prevazilaze sadržaj pojedinih nastavnih 
	predmeta;
	6) plan pripreme za završni ispit;
	7) plan uključivanja škole u nacionalne i 
	međunarodne razvojne projekte; 
	8) plan stručnog usavršavanja nastavnika, stručnih 
	saradnika i direktora;
	9) mere za uvođenje inovativnih metoda nastave, 
	učenja i ocenjivanja učenika; 
	10) plan napredovanja i sticanja zvanja nastavnika i 
	stručnih saradnika; 
	11) plan uključivanja roditelja, odnosno drugog 
	zakonskog zastupnika u rad škole;
	12) plan saradnje i umrežavanja sa drugim školama i 
	ustanovama; 
	13) druga pitanja od značaja za razvoj škole.
	Razvojni plan sadrži kriterijume i merila za 
	praćenje ostvarivanja razvojnog plana i služi kao oslonac za izradu školskog 
	programa i godišnjeg plana rada škole.
	*Službeni glasnik RS, broj 101/2017
	Plan i program nastave i učenja osnovnog obrazovanja i 
	vaspitanja
	*Službeni glasnik RS, broj 101/2017
	Član 26a
	Plan nastave i učenja u osnovnom obrazovanju i 
	vaspitanju sadrži:
	1) listu obaveznih predmeta i izbornih programa i 
	aktivnosti po razredima;
	2) ukupan godišnji fond časova po predmetima, 
	programima i aktivnostima;
	3) nedeljni fond časova po predmetima, programima i 
	aktivnostima.
	Program nastave i učenja u osnovnom obrazovanju i 
	vaspitanju sadrži:
	1) ciljeve osnovnog obrazovanja i vaspitanja;
	2) ciljeve učenja predmeta, izbornih programa i 
	aktivnosti po razredima;
	3) opšte predmetne kompetencije;
	4) specifične predmetne kompetencije;
	5) ishode učenja;
	6) obrazovne standarde za osnovno obrazovanje i 
	vaspitanje;
	7) ključne pojmove sadržaja svakog predmeta;
	8) uputstvo za didaktičko-metodičko ostvarivanje 
	programa;
	9) uputstvo za formativno i sumativno ocenjivanje 
	učenika;
	10) način prilagođavanja programa muzičkog i 
	baletskog obrazovanja i vaspitanja, obrazovanje i vaspitanje učenika sa smetnjama 
	u razvoju i invaliditetom, učenika sa izuzetnim sposobnostima, za obrazovanje 
	i vaspitanje na jeziku nacionalne manjine i obrazovanje odraslih.
	*Službeni glasnik RS, broj 101/2017
	Školski program
	Član 27.
	Osnovno obrazovanje i vaspitanje ostvaruje se na 
	osnovu školskog programa.
	Školski program omogućava orijentaciju učenika i 
	roditelja, odnosno drugog zakonskog zastupnika u izboru škole, praćenje 
	kvaliteta obrazovno-vaspitnog procesa i njegovih rezultata, kao i procenu 
	individualnog rada i napredovanja svakog učenika.
	Školski program se donosi u skladu sa Zakonom.
	Nacionalni savet nacionalne manjine daje mišljenje na 
	školski i vaspitni program ustanova za koje je utvrđeno da su od posebnog 
	značaja za nacionalne manjine.
	Pojedini delovi školskog programa inoviraju se u 
	toku njegovog ostvarivanja.
	Škola objavljuje školski program u skladu sa 
	Zakonom i opštim aktom škole.
	Školski program sadrži: 
	1) ciljeve školskog programa;
	2) plan nastave i učenja osnovnog obrazovanja i 
	vaspitanja;
	3) programe obaveznih predmeta po razredima, sa 
	načinima i postupcima za njihovo ostvarivanje;
	4) izborne programe po razredima, sa načinima i 
	postupcima za njihovo ostvarivanje;
	5) programe aktivnosti po razredima, sa načinima i 
	postupcima za njihovo ostvarivanje;
	6) program dopunske i dodatne nastave;
	7) program kulturnih aktivnosti škole;
	8) program školskog sporta i sportsko-rekreativnih 
	aktivnosti;
	9) program zaštite od nasilja, zlostavljanja i 
	zanemarivanja, program sprečavanja diskriminacije i programi prevencije drugih 
	oblika rizičnog ponašanja;
	10) program vannastavnih aktivnosti učenika;
	11) program profesionalne orijentacije;
	12) program zdravstvene zaštite;
	13) program socijalne zaštite; 
	14) program zaštite životne sredine;
	15) program saradnje sa lokalnom samoupravom;
	16) program saradnje sa porodicom;
	17) program izleta, ekskurzija i nastave u 
	prirodi;
	18) program rada školske biblioteke;
	19) način ostvarivanja drugih oblasti razvojnog 
	plana škole koji utiču na obrazovno-vaspitni rad.
	Individualni obrazovni planovi svih učenika koji 
	se obrazuju po individualnom obrazovnom planu čine prilog školskog programa.
	Školski program, naročito u školi za obrazovanje 
	učenika sa smetnjama u razvoju i invaliditetom, sadrži i:
	1) način prilagođavanja rada i uslova u kojima se 
	izvodi obrazovno-vaspitni rad;
	2) način prilagođavanja ciljeva i ishoda, kao i 
	sadržaja obrazovno-vaspitnog rada i
	3) način ostvarivanja dodatne podrške za učenike 
	škole.
	Sastavni deo školskog programa je i program 
	bezbednosti i zdravlja na radu koji obuhvata zajedničke aktivnosti škole, 
	roditelja, odnosno drugih zakonskih zastupnika i jedinice lokalne samouprave, 
	usmerene na razvoj svesti za sprovođenje i unapređivanje bezbednosti i zdravlja 
	na radu.
	Školski program za obrazovanje odraslih, školski 
	program za muzičko obrazovanje i vaspitanje, školski program za baletsko 
	obrazovanje i vaspitanje, pripremni predškolski program i izuzetno predškolski 
	program deo su školskog programa kada ih škola ostvaruje.
	U okviru školskog programa osnovna muzička, 
	odnosno osnovna baletska škola može da ostvaruje i program muzičkog, odnosno 
	baletskog vaspitanja i obrazovanja za decu predškolskog uzrasta u trajanju do 
	jedne godine.
	U okviru školskog programa, za decu i učenike koji 
	ne poznaju srpski jezik, škola može da realizuje i program za sticanje 
	elementarnih znanja iz srpskog jezika.
	*Službeni glasnik RS, broj 101/2017
	Načela izrade školskog programa
	Član 28.
	Školski program utemeljen je na načelima: 
	1) usmerenosti na procese i ishode učenja;
	2) zasnovanosti na standardima, uz sistematsko praćenje i procenjivanje kvaliteta programa;
	3) uvažavanja uzrasnih karakteristika u procesu sticanja znanja i veština, formiranja stavova i usvajanja vrednosti kod učenika;
	4) horizontalne i vertikalne povezanosti u okviru predmeta i između različitih nastavnih predmeta; 
	
	5) poštovanja individualnih razlika među učenicima u pogledu načina učenja i brzine napredovanja, kao i mogućnosti ličnog izbora u slobodnim aktivnostima; 
	
	6) zasnovanosti na participativnim, kooperativnim, aktivnim i iskustvenim metodama nastave i učenja;
	7) uvažavanja iskustva, učenja i znanja koja učenici stiču van škole i njihovo povezivanje sa sadržajima nastave;
	8) razvijanja pozitivnog odnosa učenika prema školi i učenju, kao i podsticanja učenikovog interesovanja za učenje i obrazovanje u toku celog života;
	9) korišćenja pozitivne povratne informacije, pohvale i nagrade kao sredstva za motivisanje učenika;
	10) uvažavanje uzrasnih karakteristika u procesu psihofizičkog razvoja obezbeđivanjem uslova za život i rad u školi.
	Godišnji plan rada 
	Član 29.
	Godišnjim planom rada škole utvrđuju se vreme, 
	mesto, način, nosioci ostvarivanja školskog programa i druga pitanja od 
	značaja za ostvarivanje školskog programa.
	Godišnji plan rada škola donosi u skladu sa 
	školskim kalendarom, razvojnim planom i školskim programom, do 15. 
	septembra.
	Ukoliko u toku školske godine dođe do promene 
	nekog dela godišnjeg plana rada, škola donosi izmenu godišnjeg plana rada u 
	odgovarajućem delu.
	*Službeni glasnik RS, broj 101/2017
	Trajanje osnovnog obrazovanja i vaspitanja
	Član 30.
	Osnovno obrazovanje i vaspitanje ostvaruje se u trajanju od osam godina u dva obrazovna ciklusa, u skladu sa Zakonom, ovim zakonom i
	planom i programom nastave i učenja.
	Prvi ciklus obuhvata prvi, drugi, treći i četvrti razred. 
	Drugi ciklus obuhvata peti, šesti, sedmi i osmi razred.
	Osnovno muzičko obrazovanje i vaspitanje traje od dve do šest godina i ostvaruje se u dva obrazovna ciklusa, u skladu sa
	planom i programom nastave i učenja donetim na osnovu Zakona.
	Osnovno baletsko obrazovanje i vaspitanje traje četiri godine i ostvaruje se u dva obrazovna ciklusa, u skladu sa
	planom i programom nastave i učenja donetim na osnovu Zakona.
	Osnovno muzičko obrazovanje i vaspitanje, osnovno baletsko obrazovanje i vaspitanje i osnovno obrazovanje odraslih stiče se pohađanjem nastave ili polaganjem ispita.
	Muzičko, odnosno baletsko obrazovanje i vaspitanje za učenike sa izrazitim muzičkim, odnosno baletskim sposobnostima traje osam godina. 
	
	Trajanje osnovnog obrazovanja i vaspitanja može biti duže ili kraće od trajanja iz st. 1. i 7. ovog člana, u zavisnosti od postignuća i napredovanja učenika.
	Učeniku koji je navršio 15 godina života prestaje 
	obaveza pohađanja škole istekom te školske godine.
	Škola je dužna da učeniku koji je navršio 15 
	godina života, a nije stekao osnovno obrazovanje i vaspitanje, omogući 
	školovanje do navršenih 17 godina života, ako to zahteva učenik ili njegov 
	roditelj, odnosno drugi zakonski zastupnik.
	Učenik koji je navršio 15 godina života, a nije 
	stekao osnovno obrazovanje i vaspitanje, može da nastavi sticanje obrazovanja po 
	programu funkcionalnog osnovnog obrazovanja odraslih.
	*Službeni glasnik RS, broj 101/2017
	Organizacija obrazovno-vaspitnog rada
	*Službeni glasnik RS, broj 101/2017
	Član 31.
	Obrazovno-vaspitni rad organizuje se u odeljenju, u 
	grupi i individualno.
	Odeljenje istog razreda može da ima do 30 učenika.
	Izuzetno, odeljenje istog razreda može da ima do 33 
	učenika uz saglasnost Ministarstva.
	U jednom odeljenju mogu da budu do dva učenika sa 
	smetnjama u razvoju i invaliditetom.
	Broj učenika utvrđen u stavu 2. ovog člana umanjuje 
	se za dva po učeniku koji osnovno obrazovanje i vaspitanje stiče ostvarivanjem 
	individualnog obrazovnog plana sa prilagođavanjem načina rada, kao i uslova u 
	kojima se izvodi obrazovno-vaspitni rad, odnosno sa učenjem jezika na kome se 
	odvija obrazovno-vaspitni rad (IOP1), odnosno za tri po učeniku koji osnovno 
	obrazovanje i vaspitanje stiče ostvarivanjem individualnog obrazovnog plana sa 
	prilagođavanjem ciljeva, sadržaja i načina ostvarivanja programa nastave i 
	učenja i ishoda obrazovno-vaspitnog rada (u daljem tekstu: IOP2).
	Obrazovno-vaspitni rad od prvog do četvrtog 
	razreda može da se organizuje i u kombinovanom odeljenju.
	Кombinovano odeljenje sastavljeno od učenika dva 
	razreda može da ima do 15 učenika, a odeljenje od tri ili četiri razreda do 
	deset učenika.
	Za predmete za koje je podela odeljenja na grupe 
	predviđena planom i programom nastave i učenja organizuje se ostvarivanje 
	obrazovno-vaspitnog rada u grupi.
	Izuzetno, u grupi može da se organizuje i 
	ostvarivanje nastave izbornih programa, ukoliko nije moguće organizovanje 
	obrazovno-vaspitnog rada na nivou odeljenja.
	Grupa iz stava 9. ovog člana, po pravilu, formira 
	se na nivou razreda i ima najmanje 15, a najviše do 30 učenika. 
	Obrazovno-vaspitni rad u grupi sa manje od 15 učenika organizuje se uz 
	saglasnost ministra.
	Odeljenje ili grupa u školi za obrazovanje učenika sa 
	smetnjama u razvoju i invaliditetom može da ima do deset učenika, a kada 
	odeljenje čine učenici sa smetnjama koje se manifestuju istovremeno u nekoliko 
	oblasti, usled čega se učenik suočava sa brojnim preprekama u zadovoljenju 
	osnovnih potreba i potrebna im je najkompleksnija podrška, odeljenje istog 
	razreda ima do šest učenika.
	U muzičkoj i baletskoj školi obrazovno-vaspitni 
	rad organizuje se u grupi, u klasi i individualno.
	*Službeni glasnik RS, broj 101/2017
	Nastava 
	Član 32.
	Nastava je osnova obrazovno-vaspitnog procesa u 
	školi.
	Pored redovne nastave, koja može da se organizuje 
	poludnevno i celodnevno, u školi se organizuje dopunska, dodatna i pripremna 
	nastava.
	Škola koja organizuje redovnu poludnevnu nastavu u 
	dve smene stara se da svi učenici ravnomerno pohađaju nastavu u obe smene, 
	smenjujući se u jednakim vremenskim intervalima, ne dužim od jednog meseca.
	Izuzetno, ukoliko iz objektivnih razloga škola iz 
	stava 3. ovog člana ne može da obezbedi ravnomernu promenu smena, nastavu 
	organizuje i bez promene smena, u dogovoru sa Ministarstvom, odnosno 
	nadležnom školskom upravom.
	Za učenike kojima je potrebna pomoć u savladavanju 
	programa i učenju, škola organizuje dopunsku nastavu.
	Za učenike od četvrtog do osmog razreda sa 
	posebnim sposobnostima, sklonostima i interesovanjima za pojedine predmete, 
	škola organizuje dodatnu nastavu.
	Za učenike upućene na razredni i popravni ispit, 
	škola organizuje pripremnu nastavu.
	Pripremna nastava se organizuje pre početka 
	ispitnog roka, u trajanju od najmanje pet radnih dana sa po dva časa dnevno za 
	svaki predmet.
	Za učenika kome je zbog smetnji u razvoju i 
	invaliditeta, specifičnih teškoća u učenju, socijalne uskraćenosti i drugih 
	razloga potrebna dodatna podrška u obrazovanju i vaspitanju, škola može da 
	realizuje individualnu nastavu kroz programe podrške deci i učenicima sa 
	smetnjama u razvoju.
	Pripremu učenika za polaganje završnog ispita škola 
	može da organizuje tokom drugog polugodišta osmog razreda, a dužna je da 
	organizuje pripremu učenika za polaganje završnog ispita deset dana pre 
	polaganja ispita u trajanju najmanje dva časa dnevno iz predmeta koji su 
	obuhvaćeni polaganjem.
	*Službeni glasnik RS, broj 101/2017
	Član 33. 
	Nastavni program verske nastave, na usaglašeni predlog tradicionalih crkava i verskih zajednica, po pribavljenom mišljenju organa nadležnog za poslove odnosa sa crkvama i verskim zajednicama, donosi ministar.
	Organizovanje i ostvarivanje verske nastave prati Кomisija za versku nastavu u školi (u daljem tekstu: Кomisija).
	Кomisiju obrazuje Vlada na vreme od šest godina. 
	U Кomisiju se imenuju po jedan predstavnik tradicionalnih crkava i verskih zajednica, tri predstavnika organa nadležnog za poslove odnosa sa crkvama i verskim zajednicama i tri predstavnika Ministarstva.
	Član Кomisije može biti razrešen pre isteka mandata, i to: na lični zahtev, na predlog predlagača i ako ne ispunjava svoju dužnost kao član Кomisije, odnosno svojim postupcima povredi ugled dužnosti koju obavlja.
	U slučaju razrešenja člana Кomisije pre isteka mandata, Vlada postavlja novog člana po pribavljenom predlogu predstavnika čiji je član razrešen.
	Predsednika i zamenika predsednika Кomisije biraju članovi Кomisije na prvoj sednici, većinom glasova od ukupnog broja članova Кomisije.
	Кomisija obavlja poslove koji se, naročito, odnose na: 
	1) usaglašavanje predloga programa verske nastave;
	2) udžbenike i druga nastavna sredstava, u skladu sa zakonom kojim se uređuju pitanja vezana za udžbenike i druga nastavna sredstva;
	3) davanje mišljenja o listama nastavnika verske nastave; 
	4) druga pitanja vezana za praćenje organizovanja i ostvarivanja programa verske nastave.
	Način rada i druga pitanja od značaja za rad Кomisije, uređuju se poslovnikom o radu Кomisije.
	Razredna i predmetna nastava
	Član 34.
	Za učenike prvog ciklusa organizuje se razredna 
	nastava, a za učenike drugog ciklusa predmetna nastava, a kada postoje 
	uslovi i zajednička nastava više srodnih predmeta sa interdisciplinarnim 
	sadržajem, u skladu sa školskim programom.
	Izuzetno, za učenike prvog ciklusa može da se 
	organizuje predmetna nastava iz stranog jezika i izbornih programa, u skladu 
	sa zakonom i planom i programom nastave i učenja.
	Izuzetno, u školi za obrazovanje učenika sa 
	smetnjama u razvoju i invaliditetom, nastava u drugom ciklusu može da se 
	organizuje kao razredna nastava, u skladu sa školskim programom.
	Za pripadnike nacionalne manjine predmetna nastava 
	može da se organizuje iz predmeta srpski jezik kao nematernji i izbornog 
	programa jezik nacionalne manjine sa elementima nacionalne kulture od prvog 
	razreda.
	*Službeni glasnik RS, broj 101/2017
	Član 35.
	Škola je dužna da za učenike četvrtog razreda organizuje časove predmetne nastave radi upoznavanja učenika sa predmetnim nastavnicima koji će realizovati nastavu u petom razredu.
	Časovi predmetne nastave iz stava 1. ovog člana planiraju se na osnovu
	programa nastave i učenja za četvrti razred osnovnog obrazovanja i vaspitanja, u saradnji učitelja i odgovarajućih nastavnika predmetne nastave.
	Časove predmetne nastave za učenike četvrtog razreda realizuju svi nastavnici predmetne nastave iz stava 1. ovog člana, po dva puta u toku školske godine, odnosno jedanput u toku polugodišta.
	Škola može, s istim ciljem i na isti način, da organizuje časove predmetne nastave i za učenike od prvog do trećeg razreda.
	*Službeni glasnik RS, broj 101/2017
	Celodnevna nastava i produženi boravak
	Član 36.
	Škola može da organizuje celodnevnu nastavu i produženi boravak kao posebne oblike obrazovno-vaspitnog rada, uz saglasnost Ministarstva. 
	
	U okviru celodnevne nastave i produženog boravka obezbeđuju se igra, kulturno-umetničke, sportske aktivnosti, učenje, izrada domaćih zadataka i izvršavanje drugih obaveza učenika u bezbednom okruženju pod nadzorom nastavnika.
	Bliže uslove organizovanja celodnevne nastave i produženog boravaka propisuje ministar.
	Nastava za učenike na kućnom i bolničkom lečenju
	Član 37.
	Škola može da organizuje obrazovno-vaspitni rad kao poseban oblik rada za učenike na dužem kućnom i bolničkom lečenju, uz saglasnost Ministarstva.
	Za učenike koji zbog većih zdravstvenih problema 
	ili hroničnih bolesti ne mogu da pohađaju nastavu duže od tri nedelje, 
	nastava se organizuje u kućnim uslovima, odnosno u zdravstvenoj ustanovi.
	Roditelj, odnosno drugi zakonski zastupnik je dužan 
	da o potrebi organizovanja nastave za učenika na dužem kućnom i bolničkom 
	lečenju obavesti školu.
	Način organizovanja nastave za učenike na dužem kućnom i bolničkom lečenju propisuje ministar.
	*Službeni glasnik RS, broj 101/2017
	Nastava kod kuće
	*Službeni glasnik RS, broj 101/2017
	Član 38.
	Roditelj, odnosno drugi zakonski zastupnik ima 
	pravo da svom detetu omogući sticanje osnovnog obrazovanja i vaspitanja kod 
	kuće, uz obezbeđivanje troškova obrazovanja i vaspitanja.
	Roditelj, odnosno drugi zakonski zastupnik je dužan 
	da do kraja nastavne godine pismeno obavesti školu u koju je učenik upisan o 
	nameri da za svoje dete od sledeće školske godine organizuje nastavu kod 
	kuće.
	Škola iz stava 2. ovog člana dužna je da 
	organizuje polaganje razrednih ispita iz svih predmeta u skladu sa planom i 
	programom nastave i učenja.
	Osnovnoškolsko obrazovanje i vaspitanje kod kuće 
	mora da obezbedi ostvarivanje propisanih ciljeva, ishoda i standarda 
	postignuća.
	Za učenika sa smetnjama u razvoju i invaliditetom 
	koji stiče obrazovanje kod kuće ostvarivanjem IOP-a 2, obrazovanje i vaspitanje 
	kod kuće obezbeđuje ostvarivanje prilagođenih ciljeva i ishoda.
	Škola vodi evidenciju o obrazovanju i vaspitanju 
	učenika kod kuće.
	Bliže uslove za ostvarivanje i način osiguranja 
	kvaliteta i vrednovanja nastave kod kuće, propisuje ministar.
	*Službeni glasnik RS, broj 101/2017
	Nastava na daljinu
	*Službeni glasnik RS, broj 101/2017
	Član 38a
	Roditelj, odnosno drugi zakonski zastupnik može da 
	se opredeli da njegovo dete osnovnoškolsko obrazovanje i vaspitanje stiče 
	nastavom na daljinu.
	Roditelj, odnosno drugi zakonski zastupnik dužan je 
	da podnese pisani zahtev za organizovanje nastave na daljinu školi u kojoj 
	njegovo dete stiče osnovnoškolsko obrazovanje i vaspitanje do kraja nastavne 
	godine za sledeću školsku godinu.
	Nastava na daljinu mora da obezbedi ostvarivanje 
	propisanih ciljeva, ishoda i standarda postignuća.
	Za učenika sa smetnjama u razvoju i invaliditetom 
	za koga je organizovana nastava na daljinu, a stiče osnovnoškolsko obrazovanje 
	i vaspitanje ostvarivanjem IOP-a 2, nastava na daljinu obezbeđuje ostvarivanje 
	prilagođenih ciljeva i ishoda.
	O obrazovanju na daljinu škola odlučuje na osnovu 
	raspoloživih sredstava, potrebnih za ovaj vid obrazovanja i vaspitanja.
	Škola vodi evidenciju o obrazovanju i vaspitanju 
	učenika koji osnovnoškolsko obrazovanje i vaspitanje stiče nastavom na daljinu.
	Bliže uslove za ostvarivanje i način osiguranja 
	kvaliteta i vrednovanja nastave na daljinu propisuje ministar.
	*Službeni glasnik RS, broj 101/2017
	Кulturne aktivnosti škole
	Član 39.
	Кulturne aktivnosti škole ostvaruju se na osnovu programa kulturnih aktivnosti.
	Кulturne aktivnosti obuhvataju: proslavu dana škole, početka i kraja školske godine i završetka osnovnoškolskog obrazovanja i vaspitanja, proslave školskih i državnih praznika, priredbe, predstave, izložbe, koncerte, takmičenja i smotre, posete ustanovama kulture, zajedničke aktivnosti škole i jedinice lokalne samouprave i druge aktivnosti koje doprinose proširenju uticaja škole na vaspitanje učenika i kulturnom razvoju okruženja škole.
	Proslave školskih i državnih praznika, početka i kraja školske godine i završetka osnovnoškolskog obrazovanja i vaspitanja za učenike organizuju se u školi ili u dogovoru sa jedinicom lokalne samouprave u ustanovama 
	iz oblasti kulture i sporta.
	*Službeni glasnik RS, broj 101/2017
	Program školskog sporta i 
	sportsko-rekreativnih aktivnosti
	*Službeni glasnik RS, broj 101/2017
	Član 40.
	Radi razvoja i praktikovanja zdravog načina života, razvoja svesti o važnosti sopstvenog zdravlja i bezbednosti, o potrebi negovanja i razvoja fizičkih sposobnosti, kao i prevencije nasilja, narkomanije, maloletničke delinkvencije, škola u okviru školskog programa, realizuje i program školskog sporta, kojim su obuhvaćeni svi učenici.
	Škola je dužna da, u okviru programa školskog sporta, 
	u saradnji sa jedinicom lokalne samouprave, organizuje nedelju školskog sporta najmanje jednom u toku polugodišta.
	Program nedelje školskog sporta obuhvata 
	sportsko-rekreativne aktivnosti svih učenika, kao i kulturno-umetničke 
	manifestacije na temu iz oblasti fizičkog i zdravstvenog vaspitanja, u skladu 
	sa planom i programom nastave i učenja.
	*Službeni glasnik RS, broj 101/2017
	Program zaštite od nasilja, 
	zlostavljanja i zanemarivanja, program sprečavanja diskriminacije i programi 
	prevencije drugih oblika rizičnog ponašanja
	*Službeni glasnik RS, broj 101/2017
	Član 41. 
	Program zaštite od nasilja, zlostavljanja i zanemarivanja, 
	program sprečavanja diskriminacije i programi prevencije drugih oblika rizičnog ponašanja, kao što su, naročito, upotreba alkohola, duvana, psihoaktivnih supstanci i maloletnička delinkvencija, sastavni su deo školskog programa i ostvaruju se u skladu sa Zakonom.
	Programi iz stava 1. ovog člana ostvaruju se kroz različite nastavne i slobodne aktivnosti sa učenicima, zaposlenima, roditeljima, odnosno 
	drugim zakonskim zastupnicima u saradnji sa jedinicom lokalne samouprave, u skladu sa utvrđenim potrebama.
	U ostvarivanje programa iz stava 1. ovog člana uključuju se i fizička i pravna lica sa teritorije jedinice lokalne samouprave, ustanove u oblasti kulture i sporta, vršnjački posrednici, kao i lica obučena za prevenciju i intervenciju u slučaju nasilja, zlostavljanja i zanemarivanja, 
	diskriminacije i drugih oblika rizičnog ponašanja. 
	
	Listu lica obučenih za prevenciju i intervenciju u slučaju nasilja, zlostavljanja i zanemarivanja, 
	diskriminacije i drugih oblika rizičnog ponašanja i listu škola koje su svojim aktivnostima postale primeri dobre prakse u sprovođenju programa iz stava 1. ovog člana, utvrđuje ministar.
	Bliže uslove za utvrđivanje lista iz stava 4. ovog člana propisuje ministar.
	Liste iz stava 4. ovog člana objavljuju se na zvaničnoj internet strani Ministarstva.
	*Službeni glasnik RS, broj 101/2017
	Program vannastavnih aktivnosti učenika
	*Službeni glasnik RS, broj 101/2017
	Član 42.
	Radi jačanja obrazovno-vaspitne delatnosti škole, 
	podsticanja individualnih sklonosti i interesovanja, sadržajnog i celishodnog 
	korišćenja slobodnog vremena, kao i radi bogaćenja društvenog života i 
	razonode učenika, razvijanja i negovanja drugarstva i prijateljstva, škola je 
	dužna da realizuje vannastavne aktivnosti učenika u oblasti nauke, tehnike, 
	kulture, umetnosti, medija i sporta.
	Škola posebnu pažnju posvećuje formiranju muzičke i 
	dramske grupe učenika, školskog lista, folklora i sportskih sekcija.
	Škola je obavezna da za učenike, u okviru svojih 
	kapaciteta, besplatno organizuje sportske sekcije.
	*Službeni glasnik RS, broj 101/2017
	Profesionalna orijentacija učenika
	Član 43.
	Škola u saradnji sa ustanovama za profesionalnu orijentaciju pomaže 
	roditeljima, odnosno drugim zakonskim 
	zastupnicima i učenicima u izboru srednje škole i zanimanja, prema sklonostima i sposobnostima učenika i u tom cilju prati njihov razvoj i informiše ih o karakteru i uslovima rada pojedinih zanimanja.
	Radi praćenja individualnih sklonosti učenika i pružanja pomoći učenicima i njihovim roditeljima, odnosno 
	drugim zakonskim zastupnicima u izboru srednje škole i zanimanja, škola formira tim za profesionalnu orijentaciju, u čijem sastavu su stručni saradnici i nastavnici. 
	
	Tim za profesionalnu orijentaciju realizuje program profesionalne orijentacije za učenike sedmog i osmog razreda.
	*Službeni glasnik RS, broj 101/2017
	Zdravstvena zaštita učenika u školi
	Član 44.
	Škola sarađuje sa zdravstvenim ustanovama u 
	sprovođenju zdravstvene zaštite učenika, u skladu sa zakonom.
	*Službeni glasnik RS, broj 101/2017
	Socijalna zaštita učenika u školi
	Član 45.
	Škola u saradnji sa nadležnim ustanovama brine o socijalnoj zaštiti, posebno učenika iz osetljivih društvenih grupa, na osnovu programa socijalne zaštite.
	Ukoliko je potrebno škola organizuje prikupljanje sredstava za ove svrhe kroz akcije školskog sporta, volontiranja i drugih dobrotvornih akcija. 
	
	Zaštita životne sredine
	Član 46.
	Zaštita životne sredine obuhvata aktivnosti usmerene na razvoj ekološke svesti, kao i očuvanje prirodnih resursa.
	Očuvanje prirodnih resursa iz stava 1. ovog člana obuhvata i upoznavanje sa korišćenjem i racionalnom upotrebom tih resursa u oblasti energetike.
	Škola doprinosi zaštiti životne sredine ostvarivanjem programa zaštite životne sredine – lokalnim ekološkim akcijama, zajedničkim aktivnostima škole, roditelja, odnosno 
	drugog zakonskog zastupnika i jedinice lokalne samouprave u analizi stanja životne sredine i akcija za zaštitu životne sredine u skladu sa zakonom.
	*Službeni glasnik RS, broj 101/2017
	Program saradnje sa lokalnom samoupravom
	Član 47.
	Saradnja sa lokalnom samoupravom realizuje se na osnovu programa saradnje sa lokalnom samoupravom, koji čini deo školskog programa.
	Škola prati i uključuje se u dešavanja na teritoriji jedinice lokalne samouprave i zajedno sa njenim predstavnicima planira sadržaj i način saradnje, naročito o pitanjima od kojih zavisi razvitak škole. 
	
	Program saradnje sa porodicom
	Član 48.
	Škola podstiče i neguje partnerski odnos sa roditeljima, odnosno 
	drugim zakonskim zastupnicima učenika, zasnovan na principima međusobnog razumevanja, poštovanja i poverenja.
	Programom saradnje sa porodicom, škola definiše oblasti, sadržaj i oblike saradnje sa roditeljima, odnosno 
	drugim zakonskim zastupnicima dece i učenika, koji obuhvataju detaljno informisanje, savetovanje, uključivanje u nastavne, i ostale aktivnosti škole i konsultovanje u donošenju odluka oko bezbednosnih, nastavnih, organizacionih i finansijskih pitanja, s ciljem unapređivanja kvaliteta obrazovanja i vaspitanja, kao i obezbeđivanja sveobuhvatnosti i trajnosti vaspitno-obrazovnih uticaja.
	Program saradnje sa porodicom obuhvata i organizaciju otvorenog dana škole svakog meseca, kada roditelji, odnosno 
	drugi zakonski zastupnici mogu da prisustvuju obrazovno-vaspitnom radu.
	Radi praćenja uspešnosti programa saradnje sa porodicom, škola, na kraju svakog polugodišta, organizuje anketiranje roditelja, odnosno 
	drugih zakonskih zastupnika, u pogledu njihovog zadovoljstva programom saradnje sa porodicom i u pogledu njihovih sugestija za naredno polugodište. 
	
	Mišljenje roditelja, odnosno drugih zakonskih 
	zastupnika, dobijeno kao rezultat anketiranja, uzima se u obzir u postupku vrednovanja kvaliteta rada škole.
	*Službeni glasnik RS, broj 101/2017
	Izleti, ekskurzije i nastava u prirodi
	Član 49.
	Škola može da planira i organizuje izlete, ekskurzije i nastavu u prirodi, na način i pod uslovima utvrđenim
	planom i programom nastave i učenja.
	Program izleta, ekskurzija i nastave u prirodi sastavni je deo školskog programa i godišnjeg plana rada škole. 
	
	Škole koje imaju odgovarajuće uslove, kao i 
	ustanove koje su specijalizovane za ostvarivanje kvalitetnih programa za decu 
	i učenike u funkciji aktivnog slobodnog vremena, sa posebnim usmerenjem na 
	sportsko-rekreativne aktivnosti i koje imaju odgovarajuće uslove, mogu da 
	budu centri za realizaciju nastave u prirodi, kao i za realizaciju 
	aktivnosti učenika više škola (Centar dečjih odmarališta, Pionirski grad i 
	druge odgovarajuće ustanove namenjene deci i učenicima).
	*Službeni glasnik RS, broj 101/2017
	Školska biblioteka
	Član 50.
	Školska biblioteka je mesto bibliotečko-informacione, vaspitno-obrazovne i kulturne aktivnosti škole. 
	
	U školskoj biblioteci prikuplja se, obrađuje i učenicima, nastavnicima i stručnim saradnicima daje na korišćenje bibliotečko-informaciona građa (knjige, serijske publikacije i dr.) i izvori.
	Biblioteka je dužna da u svom fondu prikuplja udžbenike i druga nastavna sredstva namenjena učenicima sa smetnjama u razvoju i invaliditetom, kao i stručnu literaturu za nastavnike i stručne saradnike.
	Zadatak školske biblioteke je da kod učenika razvija navike čitanja i korišćenja bibliotečkih usluga, kao i da učenike osposobljava da koriste informacije u svim oblicima i na svim medijima i omogući im da ovladaju veštinama potrebnim za učenje u toku celog života.
	Škola je dužna da ima školsku biblioteku, u skladu 
	sa zakonom. Muzička i baletska škola ima nototeku, a baletska škola i 
	medijateku.
	Program rada školske biblioteke sastavni je deo školskog programa.
	*Službeni glasnik RS, broj 101/2017
	Dečje i učeničke organizacije u školi
	Član 51.
	Škola može da ima svoje organizacije dece i 
	učenika, a može da se povezuje i sa organizacijama dece i učenika van škole 
	(organizacija gorana, planinara, izviđača i sl.), u skladu sa zakonom.
	*Službeni glasnik RS, broj 101/2017
	Vođenje letopisa i predstavljanje rada škole
	Član 52.
	Škola je dužna da vodi letopis za svaku školsku 
	godinu.
	Letopis sadrži podatke o aktivnostima škole i 
	realizaciji obrazovno-vaspitnog rada, kao i druge podatke od značaja za 
	predstavljanje škole.
	Škola letopis objavljuje na svojoj internet strani 
	do 1. oktobra za prethodnu školsku godinu.
	Škola je dužna da ima svoju internet stranu.
	*Službeni glasnik RS, broj 101/2017
	Učeničke zadruge
	Član 53.
	Škola može da osnuje učeničku zadrugu radi razvoja 
	preduzetničkog duha, pozitivnog odnosa učenika prema radu, povezivanja 
	nastave sa svetom rada, kao i profesionalne orijentacije.
	Rad učeničke zadruge uređuje se statutom škole i 
	pravilima za rad zadruge, u skladu sa zakonom.
	Škola može pružati usluge i prodavati proizvode 
	nastale kao rezultat rada u učeničkoj zadruzi, kao i udžbenike, pribor i 
	opremu koja je potrebna za ostvarivanje obrazovno-vaspitnog rada.
	Sredstva stečena radom učeničke zadruge koriste se 
	za proširenje materijalne osnove rada učeničke zadruge, ekskurzije, ishranu 
	učenika, nagrade članovima učeničke zadruge i unapređivanje 
	obrazovno-vaspitnog rada u školi i u druge svrhe u skladu sa aktima kojima 
	se uređuje rad učeničke zadruge.
	Učenička zadruga se upisuje u registar zadruga 
	shodnom primenom odredaba zakona kojim se uređuje registracija zadruga.
	Sadržinu osnivačkog akta, sticanje i prestanak 
	statusa zadrugara, upravljanje i način rada učeničke zadruge, bliže uređuje 
	ministar.
	*Službeni glasnik RS, broj 101/2017
	Obrazovanje u inostranstvu
	Član 54.
	Za decu građana Republike Srbije u inostranstvu 
	može da se organizuje nastava na srpskom jeziku po posebnom programu, u 
	skladu sa Zakonom.
	*Službeni glasnik RS, broj 101/2017
	V. UČENICI
	Upis 
	Član 55.
	Jedinica lokalne samouprave vodi evidenciju i 
	obaveštava školu i roditelje, odnosno druge zakonske zastupnike, o deci koja 
	treba da se upišu u prvi razred osnovne škole najkasnije do kraja februara 
	tekuće godine za narednu školsku godinu.
	Upisom u prvi razred dete stiče svojstvo učenika.
	U prvi razred osnovne škole upisuje se svako dete 
	koje do početka školske godine ima najmanje šest i po, a najviše sedam i po 
	godina.
	Izuzetno, kada je to u najboljem interesu deteta, 
	detetu se može odložiti upis za godinu dana od strane škole, a na osnovu 
	mišljenja interresorne komisije, koje sadrži dokaze o potrebi odlaganja i 
	predlog mera dodatne obrazovne, zdravstvene ili socijalne podrške detetu u 
	periodu do polaska u školu.
	Uz dokumentaciju potrebnu za upis, roditelj 
	dostavlja i dokaz o zdravstvenom pregledu deteta.
	Deca iz osetljivih društvenih grupa mogu da se 
	upišu u školu, bez dokaza o prebivalištu roditelja i potrebne dokumentacije, 
	a sa dostavljenim dokazom o zdravstvenom pregledu deteta.
	Ispitivanje deteta upisanog u školu vrše psiholog, 
	odnosno pedagog škole na maternjem jeziku deteta, primenom standardnih 
	postupaka i instrumenata, preporučenih od nadležnog zavoda, odnosno 
	ovlašćene stručne organizacije. Ako ne postoji mogućnost da se ispitivanje 
	deteta vrši na maternjem jeziku, škola angažuje prevodioca na predlog 
	nacionalnog saveta nacionalne manjine.
	Ispitivanje dece sa motoričkim i čulnim smetnjama 
	vrši se uz primenu oblika ispitivanja na koji dete može optimalno da 
	odgovori.
	U postupku ispitivanja deteta upisanog u školu, 
	škola može da utvrdi potrebu za donošenjem individualnog obrazovnog plana ili 
	potrebu za pružanjem dodatne podrške u obrazovanju. Ako dodatna podrška 
	zahteva finansijska sredstva, škola upućuje pisani zahtev osnivaču po 
	pribavljenom mišljenju interresorne komisije.
	Dete starosti od šest do šest i po godina upisuje 
	se u prvi razred nakon provere spremnosti za polazak u školu. Škola je dužna 
	da organizuje proveru spremnosti.
	Proveru spremnosti deteta vrši psiholog, odnosno 
	pedagog škole primenom standardnih postupaka i instrumenata, preporučenih od 
	nadležnog zavoda, odnosno ovlašćene stručne organizacije.
	U postupku provere spremnosti na osnovu mišljenja 
	psihologa, odnosno pedagoga škola može da preporuči:
	1) upis deteta u prvi razred;
	2) upis deteta u školu nakon godinu dana, uz 
	pohađanje pripremnog predškolskog programa.
	Roditelj, odnosno drugi zakonski zastupnik deteta, 
	kome je preporučen upis deteta u školu nakon godinu dana, može da podnese 
	zahtev komisiji škole za ponovno utvrđivanje spremnosti za upis u školu u 
	roku od osam dana od dana dobijanja preporuke škole iz stava 12. ovog člana. 
	Кomisiju čine: psiholog, pedagog, nastavnik razredne nastave i pedijatar 
	deteta.
	Кomisija škole, primenom standardnih postupaka i 
	instrumenata, može da odobri upis deteta ili da potvrdi upis deteta u školu 
	nakon godinu dana, o čemu odluku donosi u roku od 15 dana od dana prijema 
	zahteva iz stava 13. ovog člana. Odluka komisije je konačna.
	Ako dete starije od sedam i po godina zbog bolesti 
	ili drugih razloga nije upisano u prvi razred, može da se upiše u prvi ili 
	odgovarajući razred na osnovu prethodne provere znanja.
	Prethodnu proveru znanja obavlja tim sastavljen od 
	nastavnika razredne nastave, pedagoga i psihologa škole uvažavajući 
	standarde postignuća i ceneći najbolji interes deteta.
	Škola je dužna da upiše svako dete sa područja 
	škole.
	Škola može da upiše i dete sa područja druge 
	škole, na zahtev roditelja, u skladu sa prostornim i kadrovskim mogućnostima 
	škole.
	Roditelj, odnosno drugi zakonski zastupnik može da 
	izabere školu u koju će da upiše dete podnošenjem zahteva izabranoj školi 
	najkasnije do 1. februara tekuće kalendarske godine u kojoj se vrši upis.
	Škola je dužna da obavesti roditelja, odnosno 
	drugog zakonskog zastupnika o odluci po njegovom zahtevu za upis deteta van 
	područja škole do 30. aprila tekuće kalendarske godine u kojoj se vrši upis, 
	nakon sagledavanja raspoloživih kapaciteta, a u skladu sa prostornim, 
	kadrovskim i finansijskim mogućnostima škole.
	*Službeni glasnik RS, broj 101/2017
	Upis u školu za obrazovanje učenika sa smetnjama u 
	razvoju i invaliditetom
	*Službeni glasnik RS, broj 101/2017
	Član 56. 
	U školu za obrazovanje učenika sa smetnjama u razvoju, dete, odnosno učenik upisuje se na osnovu mišljenja interresorne komisije za procenu potreba za pružanjem dodatne obrazovne, zdravstvene ili socijalne podrške, uz saglasnost roditelja, odnosno 
	drugog zakonskog zastupnika.
	*Službeni glasnik RS, broj 101/2017
	Upis u muzičku, odnosno baletsku školu
	Član 57.
	U osnovnu muzičku, odnosno osnovnu baletsku školu može da se upiše dete i 
	učenik osnovne i srednje škole koji položi prijemni ispit za utvrđivanje 
	muzičke, odnosno baletske sposobnosti, u skladu 
	sa planom i programom nastave i učenja osnovnog muzičkog obrazovanja i 
	vaspitanja i planom i programom nastave i učenja osnovnog baletskog obrazovanja 
	i vaspitanja.
	Učenik koji nije završio prvi ciklus osnovne muzičke, odnosno osnovne baletske škole može da se upiše u drugi ciklus nakon položenog ispita za proveru znanja. 
	
	Učenik osnovne muzičke ili osnovne baletske škole može da nastavi sticanje muzičkog, odnosno baletskog obrazovanja i vaspitanja po jedinstvenom školskom programu za talente, ako se utvrdi da ima izuzetne muzičke, odnosno baletske sposobnosti.
	*Službeni glasnik RS, broj 101/2017
	Odgovornost za upis i redovno pohađanje nastave
	Član 58.
	Roditelj, odnosno drugi zakonski zastupnik 
	odgovoran je za upis deteta u školu, za redovno pohađanje nastave i obavljanje 
	drugih školskih obaveza.
	Škola je dužna da obavesti roditelja, odnosno 
	drugog zakonskog zastupnika i jedinicu lokalne samouprave o detetu koje nije 
	upisano u prvi razred, najkasnije 15 dana pre početka školske godine.
	Škola je dužna da obavesti roditelja, odnosno 
	drugog zakonskog zastupnika o učeniku koji neredovno pohađa ili je prestao 
	da pohađa nastavu, najkasnije dva dana od dana prestanka pohađanja nastave.
	Ako roditelj, odnosno drugi zakonski zastupnik po 
	prijemu obaveštenja iz stava 3. ovog člana ne obezbedi da u roku od tri dana 
	učenik nastavi redovno da pohađa nastavu, odnosno ne obavesti školu o 
	razlozima izostajanja učenika, škola odmah obaveštava jedinicu lokalne 
	samouprave i nadležnu ustanovu socijalne zaštite.
	*Službeni glasnik RS, broj 101/2017
	Vreme provedeno u školi
	*Službeni glasnik RS, broj 101/2017
	Član 59.
	Vreme provedeno u školi izraženo je u satima i 
	obuhvata časove obaveznih predmeta, izbornih programa i vreme provedeno u 
	aktivnostima, propisane zakonom i planom i programom nastave i učenja, koje 
	su sadržane u školskom programu i u funkciji su razvoja sposobnosti, 
	interesovanja i kreativnosti učenika.
	Učenik u prvom ciklusu ima obavezne predmete, 
	izborne programe i aktivnosti do 20 sati nedeljno.
	Učenik u drugom ciklusu ima obavezne predmete, 
	izborne programe i aktivnosti do 25 sati nedeljno.
	Učenik u prvom ciklusu koji stiče osnovno 
	obrazovanje i vaspitanje na jeziku nacionalne manjine ima obavezne predmete, 
	izborne programe i aktivnosti do 22 sata nedeljno, a u drugom ciklusu do 27 
	sati nedeljno.
	U nedeljni broj sati iz st. 2–4. ovog člana ne 
	uračunava se trajanje časova dopunske i dodatne nastave.
	*Službeni glasnik RS, broj 101/2017
	Raspored i trajanje časa
	*Službeni glasnik RS, broj 101/2017
	Član 59a
	Škola u skladu sa planom i programom nastave i 
	učenja vrši raspored obaveznih predmeta, izbornih programa i aktivnosti, 
	odnosno utvrđuje raspored časova.
	Raspored časova može da se menja u toku nastavne 
	godine.
	Čas nastave traje 45 minuta.
	Izuzetno, čas nastave može da traje duže ili kraće 
	od 45 minuta, u skladu sa planom i programom nastave i učenja.
	Trajanje časa nastave može se prilagoditi posebnim 
	uslovima u kojima se ostvaruje obrazovno-vaspitni rad u određenom vremenskom 
	periodu, uz saglasnost Ministarstva.
	*Službeni glasnik RS, broj 101/2017
	Ocenjivanje
	Član 60.
	Ocenjivanje je sastavni deo procesa nastave i učenja 
	kojim se obezbeđuje stalno praćenje ostvarivanja propisanih ishoda i standarda 
	postignuća i angažovanja učenika u toku savladavanja programa obaveznih 
	predmeta.
	Nastavnik je dužan da redovno ocenjuje učenike u 
	skladu sa zakonom.
	Praćenje razvoja, napredovanja i postignuća učenika 
	obavlja se formativnim i sumativnim ocenjivanjem.
	Učenik kome je usled socijalne uskraćenosti, 
	smetnji u razvoju, invaliditeta, teškoća u učenju i drugih razloga potrebna 
	dodatna podrška u obrazovanju i vaspitanju ocenjuje se na osnovu angažovanja i 
	stepena ostvarenosti ciljeva i standarda postignuća u toku savladavanja IOP-a 
	1, i to na način koji uzima u obzir njegove jezičke, motoričke i čulne 
	mogućnosti.
	Ukoliko učenik stiče obrazovanje i vaspitanje po 
	IOP-u 2, ocenjuje se na osnovu angažovanja i stepena ostvarenosti prilagođenih 
	ciljeva i ishoda, u skladu sa IOP-om 2.
	Učenik sa izuzetnim sposobnostima koji stiče 
	obrazovanje i vaspitanje na prilagođen i obogaćen način, primenom 
	individualnog obrazovnog plana, ocenjuje se na osnovu praćenja ostvarivanja 
	propisanih ishoda i standarda postignuća i angažovanja.
	Učeniku se ne može umanjiti ocena iz obaveznog 
	predmeta zbog neprimerenog ponašanja.
	*Službeni glasnik RS, broj 101/2017
	Uspeh učenika i ocena
	Član 61.
	Učenik se ocenjuje iz obaveznog predmeta, izbornog 
	programa i aktivnosti i iz vladanja, opisnom i brojčanom ocenom, u skladu sa 
	zakonom.
	Ocena je javna i saopštava se učeniku sa 
	obrazloženjem.
	U prvom razredu osnovnog obrazovanja i vaspitanja 
	učenik se iz obaveznog predmeta, izbornih programa i aktivnosti ocenjuje 
	opisnom ocenom.
	Od drugog do osmog razreda učenik se iz obaveznog 
	predmeta, izbornih programa i aktivnosti ocenjuje opisno i brojčano.
	Brojčana ocena iz obaveznog predmeta je: odličan 
	(5), vrlo dobar (4), dobar (3), dovoljan (2) i nedovoljan (1). Ocena nedovoljan 
	(1) je neprelazna.
	Uspeh učenika iz izbornih programa i aktivnosti 
	ocenjuje se opisno i to: ističe se, dobar i zadovoljava, osim iz izbornog 
	programa drugi strani jezik koji se ocenjuje brojčano i to brojčanom ocenom 
	iz stava 5. ovog člana.
	Učenik se ocenjuje najmanje četiri puta u 
	polugodištu, a ako je nedeljni fond časova obaveznog predmeta, izbornog 
	programa i aktivnosti jedan čas najmanje dva puta u polugodištu.
	Zaključna ocena iz obaveznog predmeta utvrđuje se 
	na kraju prvog i drugog polugodišta.
	Zaključna ocena iz obaveznog predmeta za učenika 
	prvog razreda je opisna i iskazuje se kao napredovanje učenika u ostvarivanju 
	ishoda, angažovanje i preporuka.
	U prvom razredu zaključne ocene iz obaveznih 
	predmeta i iz izbornih programa i aktivnosti unose se u đačku knjižicu i 
	učenik prelazi u naredni razred. 
	Zaključna ocena iz obaveznog predmeta za učenika od 
	drugog do osmog razreda je brojčana.
	Zaključna ocena iz izbornih programa i aktivnosti 
	je opisna i to: ističe se, dobar i zadovoljava i ne utiče na opšti uspeh 
	učenika, osim iz izbornog programa drugi strani jezik koji se ocenjuje 
	brojčano i zaključna ocena utiče na opšti uspeh učenika.
	Na osnovu praćenja i vrednovanja tokom nastavne 
	godine zaključnu ocenu iz obaveznog predmeta, izbornog programa i aktivnosti 
	utvrđuje odeljenjsko veće koje čine nastavnici koji predaju učeniku na predlog 
	nastavnika, a ocenu iz vladanja na predlog odeljenjskog starešine.
	U postupku predlaganja zaključne ocene nastavnik 
	razredne nastave, odnosno predmetni nastavnik uzima u obzir celokupno 
	zalaganje i postignuća učenika u toku obrazovno-vaspitnog rada i to: uspeh 
	učenika postignut na takmičenjima, nagrade, pohvale i diplome, nastupe na 
	kulturnim i sportskim manifestacijama u školi i van škole, radove učenika 
	objavljene u školskom listu i drugim listovima i časopisima, radove na 
	izložbama, konkursima i sl.
	Učeniku koji nije ocenjen najmanje četiri puta iz 
	obaveznog predmeta i izbornog programa drugi strani jezik u toku 
	polugodišta, odnosno najmanje dva puta u toku polugodišta ukoliko je nedeljni 
	fond obaveznog predmeta, izbornog programa i aktivnosti jedan čas, ne može 
	da se utvrdi zaključna ocena.
	Učenika koji redovno pohađa nastavu i izvršava 
	školske obaveze, a nema propisani broj ocena u polugodištu, nastavnik je 
	dužan da oceni na posebno organizovanom času u toku trajanja polugodišta uz 
	prisustvo odeljenjskog starešine, pedagoga ili psihologa.
	Ako nastavnik iz bilo kojih razloga nije u 
	mogućnosti da organizuje čas iz stava 16. ovog člana, škola je dužna da 
	obezbedi odgovarajuću stručnu zamenu.
	Odeljenjski starešina je u obavezi da redovno prati 
	ocenjivanje učenika i ukazuje nastavnicima na broj propisanih ocena koje 
	učenik treba da ima u polugodištu radi utvrđivanja zaključne ocene.
	Кada obavezni predmet sadrži module, zaključna 
	ocena se izvodi na osnovu pozitivnih ocena svih modula u okviru predmeta.
	*Službeni glasnik RS, broj 10/2019
	Opšti uspeh učenika
	Član 62.
	Opšti uspeh učenika od drugog do osmog razreda 
	utvrđuje se na kraju prvog i drugog polugodišta na osnovu aritmetičke 
	sredine zaključnih prelaznih brojčanih ocena iz obaveznih predmeta i iz 
	izbornog programa drugi strani jezik, kao i ocene iz vladanja počev od šestog 
	razreda.
	Opšti uspeh učenika je: odličan, vrlo dobar, dobar, dovoljan 
	i nedovoljan.
	Učenik je postigao opšti uspeh:
	1) odličan – ako ima srednju ocenu najmanje 4,50;
	2) vrlo dobar – ako ima srednju ocenu od 3,50 zaključno sa 4,49;
	3) dobar – ako ima srednju ocenu od 2,50 zaključno sa 3,49;
	4) dovoljan uspeh – ako ima srednju ocenu do 2,49.
	Učenik nije sa uspehom završio razred, odnosno ima 
	nedovoljan uspeh ukoliko ima više od dve nedovoljne ocene, osim ocene iz 
	vladanja ili nije položio popravni ispit, osim učenika drugog i trećeg 
	razreda osnovne škole koji se prevodi u naredni razred, u skladu sa Zakonom.
	*Službeni glasnik RS, broj 101/2017
	**Službeni glasnik RS, broj 10/2019
	Ocenjivanje vladanja učenika
	Član 63.
	Vladanje učenika od prvog do petog razreda ocenjuje se opisno u toku i na kraju polugodišta. 
	
	Zaključna ocena iz vladanja učenika iz stava 1. ovog člana jeste: primerno; vrlo dobro; dobro; zadovoljavajuće i nezadovoljavajuće i ne utiče na opšti uspeh učenika.
	Vladanje učenika od šestog do osmog razreda ocenjuje se opisno u toku polugodišta. 
	
	Ocena iz vladanja iz stava 3. ovog člana na kraju prvog i drugog polugodišta jeste brojčana, i to: primerno (5), vrlo dobro (4), dobro (3), zadovoljavajuće (2) i nezadovoljavajuće (1), i utiče na opšti uspeh učenika.
	Prilikom ocenjivanja vladanja sagledava se ponašanje učenika u celini, imajući pri tom u vidu i angažovanje učenika u aktivnostima izvan nastave u skladu sa školskim programom (slobodne aktivnosti, učenička zadruga, zaštita životne sredine, zaštita od nasilja, zlostavljanja i zanemarivanja i programi prevencije drugih oblika rizičnog ponašanja, kulturna aktivnost škole).
	Na ocenu iz vladanja ne utiču ocene iz 
	obaveznog predmeta, izbornih programa i 
	aktivnosti.
	Zaključnu ocenu iz vladanja na predlog odeljenjskog starešine utvrđuje odeljenjsko veće.
	*Službeni glasnik RS, broj 101/2017
	**Službeni glasnik RS, broj 10/2019
	Dodatna podrška u obrazovanju i vaspitanju
	Član 64.
	Detetu i učeniku kome je usled socijalne 
	uskraćenosti, smetnji u razvoju, invaliditeta, teškoća u učenju, rizika od 
	ranog napuštanja školovanja i drugih razloga potrebna dodatna podrška u 
	obrazovanju i vaspitanju, škola obezbeđuje otklanjanje fizičkih i 
	komunikacijskih prepreka, prilagođavanje načina ostvarivanja školskog programa 
	i izradu, donošenje i ostvarivanje individualnog obrazovnog plana.
	Cilj dodatne podrške u obrazovanju i vaspitanju jeste 
	postizanje optimalnog uključivanja učenika u redovan obrazovno-vaspitni rad, 
	osamostaljivanje u vršnjačkom kolektivu i njegovo napredovanje.
	Za ostvarivanje dodatne podrške u obrazovanju i 
	vaspitanju, direktor škole, nastavnik, stručni saradnik, vaspitač, pedagoški 
	asistent i roditelj, odnosno drugi zakonski zastupnik može da dobije posebnu 
	stručnu pomoć u pogledu sprovođenja inkluzivnog obrazovanja i vaspitanja.
	Radi ostvarivanja dodatne podrške u obrazovanju i 
	vaspitanju, škola ostvaruje saradnju sa organima jedinice lokalne samouprave, 
	kao i sa školom za učenike sa smetnjama u razvoju i invaliditetom, odnosno 
	školom koja ima odeljenje za učenike sa smetnjama u razvoju, drugim 
	organizacijama, ustanovama i institucijama na lokalnom i širem nivou.
	Škola je u obavezi da uspostavi saradnju sa drugom 
	školom u kojoj učenik koji ostvaruje pravo na dodatnu podršku nastavlja 
	sticanje obrazovanja, a u cilju ostvarivanja kontinuiteta dodatne podrške.
	Posebnu stručnu pomoć iz stava 3. ovog člana mogu 
	da pružaju lica kompetentna u oblasti inkluzivnog obrazovanja i vaspitanja i 
	škole koje su svojim aktivnostima postale primeri dobre prakse u sprovođenju 
	inkluzivnog obrazovanja i vaspitanja.
	Liste lica i škola iz stava 6. ovog člana utvrđuje 
	ministar.
	Liste iz stava 7. ovog člana objavljuju se na 
	zvaničnoj internet strani Ministarstva.
	*Službeni glasnik RS, broj 101/2017
	Oslobađanje od nastave
	Član 65.
	Učenik može biti privremeno ili za određenu 
	školsku godinu oslobođen od praktičnog dela nastave fizičkog i zdravstvenog 
	vaspitanja u celini ili delimično.
	Direktor donosi odluku o oslobađanju učenika od 
	praktičnog dela nastave fizičkog i zdravstvenog vaspitanja na osnovu predloga 
	izabranog lekara.
	Učenik koji je oslobođen praktičnog dela nastave 
	fizičkog i zdravstvenog vaspitanja ocenjuje se na osnovu teorijskih znanja, u 
	skladu sa programom predmeta.
	Izuzetno, učenik može da bude oslobođen nastave 
	stranog jezika za određenu školsku godinu i određeni razred na osnovu 
	odgovarajućeg uverenja o položenom ispitu iz stranog jezika izdatom od strane 
	škole, u skladu sa članom 73. ovog zakona.
	*Službeni glasnik RS, broj 101/2017
	Pohvaljivanje i nagrađivanje učenika
	Član 66.
	Učenik koji se ističe u učenju i vladanju pohvaljuje se ili nagrađuje.
	Opštim aktom škole određuju se uslovi i način za dodeljivanje pohvala i nagrada, kao i za izbor učenika generacije.
	U toku školovanja učeniku se dodeljuje diploma ili nagrada za izuzetan opšti uspeh, odnosno diploma za izuzetan uspeh iz pojedinih nastavnih predmeta i izuzetnog postignuća u bilo kojoj oblasti rada škole.
	Vrste diploma, odnosno nagrada i bliže uslove za njihovo dodeljivanje propisuje ministar. 
	
	Brže napredovanje učenika
	Član 67.
	Učenik koji se ističe znanjem i sposobnostima može da završi školu u roku kraćem od osam godina.
	U toku jedne školske godine učenik može da završi dva razreda.
	Nastavničko veće utvrđuje ispunjenost uslova za brže napredovanje učenika.
	Uslove i postupak napredovanja učenika propisuje ministar. 
	Učenički parlament
	Član 68.
	Za učenike sedmog i osmog razreda organizuje se učenički parlament, u skladu sa Zakonom. 
	
	Učenički parlament na kraju svake školske godine dostavlja izveštaj o svom radu školskom odboru i savetu roditelja škole.
	Prevoz i ishrana
	Član 69.
	Učenik koji je nastanjen na udaljenosti većoj od četiri kilometra od sedišta škole ima pravo na besplatan prevoz.
	Učenik ima pravo na besplatan prevoz i u slučaju 
	kada pohađa školu na teritoriji druge jedinice lokalne samouprave, ako je ta 
	škola na udaljenosti većoj od četiri kilometra i najbliža je mestu 
	prebivališta učenika.
	Učenik kome je na osnovu zahteva roditelja, odnosno 
	drugog zakonskog zastupnika omogućeno da pohađa školu van područja kome pripada ima pravo na besplatan prevoz samo u okviru školskog područja u kojem ima prebivalište.
	Učenik sa smetnjama u razvoju i invaliditetom ima pravo na besplatan prevoz bez obzira na udaljenost njegovog prebivališta od škole.
	Škola u okviru školskog objekta, u saradnji sa savetom roditelja škole, organizuje ishranu za učenike.
	Škola u dogovoru sa jedinicom lokalne samouprave i donatorima može da obezbedi za sve učenike besplatnu ishranu u celini ili delimično.
	Bliže uslove za organizovanje, ostvarivanje i 
	praćenje ishrane učenika u osnovnoj školi propisuje ministar i ministar 
	nadležan za poslove zdravlja.
	Sredstva za viši kvalitet obrazovanja, koja škola ostvaruje po osnovu učešća roditelja, odnosno 
	drugog zakonskog zastupnika, jedinice lokalne samouprave, donatora, sponzora, proširene delatnosti i učeničke zadruge, dužna je prioritetno da koristi za ishranu i pomoć učenika.
	*Službeni glasnik RS, broj 101/2017
	VI. ISPITI
	Vrste
	Član 70.
	Uspeh učenika ocenjuje se i na ispitu.
	U školi se polažu popravni, razredni, završni ispit, ispit iz stranog jezika i drugi ispiti.
	Ispiti iz stava 2. ovog člana, osim završnog ispita, polažu se pred ispitnom komisijom od tri člana od kojih su najmanje dva stručna za predmet.
	Ispitnu komisiju obrazuje direktor škole. 
	Ako škola nema potreban broj stručnih lica za odgovarajući predmet angažuje se stručno lice iz druge škole. 
	
	Učenik osnovne muzičke, odnosno baletske škole polaže: prijemni ispit za utvrđivanje muzičke, odnosno baletske sposobnosti, kontrolni, godišnji, razredni i popravni ispit, u skladu sa
	planom i programom nastave i učenja.
	Način i vreme polaganja razrednih, popravnih ispita, ispita iz stranog jezika i drugih ispita uređuje se opštim aktom škole.
	*Službeni glasnik RS, broj 101/2017
	Razredni ispit
	Član 71.
	Razredni ispit polaže učenik koji nije ocenjen iz 
	jednog ili više predmeta, izbornog programa ili aktivnosti.
	Učenik može biti neocenjen iz obaveznog predmeta, 
	izbornog programa i aktivnosti ukoliko nije pohađao nastavu više od trećine 
	ukupnog godišnjeg broja časova tog obaveznog predmeta, izbornog programa i 
	aktivnosti i ukoliko se ocenjivanjem utvrdi da nije dostigao obrazovne 
	standarde na osnovnom nivou.
	Učenik koji na razrednom ispitu dobije jednu ili 
	dve nedovoljne ocene, kao i učenik koji nije pristupio polaganju razrednog 
	ispita iz jednog ili dva obavezna predmeta, izbornog programa i aktivnosti 
	polaže popravni ispit.
	Učenik koji na razrednom ispitu dobije nedovoljnu 
	ocenu iz više od dva obavezna predmeta, uključujući i izborni program drugi 
	strani jezik, ili koji ne pristupi polaganju razrednog ispita iz više od dva 
	obavezna predmeta, izbornog programa i aktivnosti, ponavlja razred, u skladu 
	sa zakonom.
	*Službeni glasnik RS, broj 10/2019
	Popravni ispit
	Član 72.
	Popravni ispit polaže učenik od četvrtog do osmog 
	razreda koji na kraju drugog polugodišta ima do dve nedovoljne zaključne 
	brojčane ocene iz obaveznih predmeta ili iz jednog obaveznog predmeta i 
	izbornog programa drugi strani jezik.
	Popravni ispit polaže i učenik od drugog do 
	završnog razreda osnovnog muzičkog i baletskog obrazovanja i vaspitanja koji 
	na kraju drugog polugodišta ima do dve nedovoljne zaključne brojčane ocene.
	Učenik od četvrtog do sedmog razreda i učenik od 
	drugog do završnog razreda osnovnog muzičkog i baletskog obrazovanja i 
	vaspitanja polaže popravni ispit u avgustovskom ispitnom roku, a učenik 
	osmog, odnosno završnog razreda u junskom i avgustovskom ispitnom roku.
	Učenik koji polaže popravni ispit obavezan je da 
	pohađa pripremnu nastavu, koju je škola dužna da organizuje neposredno pre 
	polaganja popravnog ispita.
	Učenik koji položi popravni ispit završava razred.
	Učenik od četvrtog do sedmog razreda i učenik od 
	drugog do završnog razreda osnovnog muzičkog i baletskog obrazovanja i 
	vaspitanja koji na kraju drugog polugodišta ima više od dve nedovoljne 
	zaključne brojčane ocene i učenik koji ne položi popravni ispit ili ne 
	pristupi polaganju popravnog ispita ponavlja razred, u skladu sa zakonom.
	Učenik osmog, odnosno završnog razreda koji ima 
	više od dve nedovoljne zaključne brojčane ocene ili ne položi popravni ispit 
	ne ponavlja razred, već završava započeto obrazovanje i vaspitanje u istoj 
	školi polaganjem ispita iz obaveznog predmeta, odnosno izbornog programa 
	drugi strani jezik iz kojeg ima nedovoljnu ocenu, u skladu sa zakonom.
	Učenik osmog razreda osnovnog obrazovanja i 
	vaspitanja koji položi popravni ispit, stiče pravo da polaže završni ispit u 
	osnovnom obrazovanju i vaspitanju u propisanim rokovima.
	*Službeni glasnik RS, broj 10/2019
	Ispit iz stranog jezika
	Član 73.
	Učenik može da polaže ispit iz stranog jezika koji 
	nije izučavao u školi.
	Ispit iz stava 1. ovog člana polaže se po 
	propisanom programu nastave i učenja za određeni razred.
	Škola izdaje učeniku uverenje o položenom ispitu.
	Ispit iz stranog jezika može da se polaže i u 
	drugoj školi, koja ostvaruje program tog jezika.
	Izuzetno, učeniku može da se prizna uverenje o 
	položenom ispitu iz stranog jezika kao dokaz o savladanosti programa stranog 
	jezika za određeni razred, ako je to u najboljem interesu učenika, ukoliko je 
	učenik nastavio sticanje osnovnoškolskog obrazovanja u drugoj školi, u kojoj 
	se izučava drugi strani jezik u odnosu na školu u kojoj je prethodno sticao 
	osnovnoškolsko obrazovanje i vaspitanje.
	Ocena o položenom ispitu iz stranog jezika unosi 
	se u propisanu evidenciju.
	*Službeni glasnik RS, broj 101/2017
	Završni ispit
	Član 74.
	Nakon završenog osmog razreda učenik polaže 
	završni ispit pisanim putem – rešavanjem testova.
	Programom završnog ispita određuju se nastavni 
	predmeti iz kojih učenik polaže završni ispit.
	Prilagođavanje završnog ispita za učenike kojima je 
	potrebna dodatna podrška vrši se u skladu sa vrstom potrebne dodatne 
	podrške.
	Polaganjem završnog ispita učenik stiče pravo na 
	upis u srednju školu, u skladu sa Zakonom i zakonom koji uređuje oblast 
	srednjeg obrazovanja i vaspitanja.
	Regularnost završnog ispita obezbeđuje direktor.
	Rezultati završnog ispita služe školi za 
	utvrđivanje kvaliteta rada nastavnika i škole, oslonac su za razvojno 
	planiranje i unapređivanje sveukupnog rada škole i služe Ministarstvu za 
	procenu stanja i napretka obrazovanja u Republici Srbiji.
	Na osnovu rezultata završnog ispita ne vrši se 
	rangiranje škola, ali uspešne škole koje pokažu izuzetnu pedagošku vrednost 
	mogu da se nagrade, a neuspešne se upozoravaju na potrebu unapređivanja svog 
	rada.
	*Službeni glasnik RS, broj 101/2017
	VII. VREDNOVANJE OBRAZOVNO-VASPITNOG RADA
	Vrednovanje kvaliteta rada škole
	Član 75.
	Vrednovanje kvaliteta rada škole ostvaruje se kao samovrednovanje i spoljašnje vrednovanje kvaliteta.
	Samovrednovanje i spoljašnje vrednovanje vrši se u skladu sa Zakonom.
	Na osnovu rezultata vrednovanja kvaliteta rada, škola sačinjava plan za unapređivanje kvaliteta rada u oblastima definisanim standardima kvaliteta rada ustanova.
	Plan za unapređivanje kvaliteta rada sastavni je deo razvojnog plana škole.
	Državno ispitivanje
	*Službeni glasnik RS, broj 101/2017
	Član 76.
	Ostvarenost standarda postignuća učenika u toku osnovnog obrazovanja i vaspitanja proverava se i 
	državnim ispitivanjem na uzorku škola i učenika. 
	
	Učenik je dužan da učestvuje u državnom ispitivanju.
	Direktor je dužan da obezbedi uslove za ispitivanje i regularnost ispitivanja.
	Rezultati državnog ispitivanja ne utiču na ocene, odnosno na opšti uspeh učenika.
	Bliže uslove za sprovođenje državnog ispitivanja utvrđuje ministar.
	Rezultati državnog ispitivanja služe za procenu stanja i napretka obrazovanja u Republici Srbiji i koriste ih Ministarstvo, jedinica lokalne samouprave, obrazovne i naučne ustanove i građani, u skladu sa zakonom.
	Škola rezultate koristi za unapređivanje svog razvojnog plana, školskog programa, plana stručnog usavršavanja i napredovanja nastavnika.
	*Službeni glasnik RS, broj 101/2017
	Međunarodno ispitivanje
	Član 77.
	Škola učestvuje u međunarodnim ispitivanjima na osnovu međunarodnih ugovora, uz saglasnost Ministarstva.
	Rezultati međunarodnih ispitivanja koriste se za procenu stanja i napretka obrazovanja u Republici Srbiji.
	VIII. ŠTRAJК ZAPOSLENIH
	Član 78.
	Zaposleni u školi ostvaruju pravo na štrajk u skladu sa Zakonom, ovim zakonom i zakonom kojim se uređuje štrajk.
	Štrajkački odbor i zaposleni koji učestvuju u štrajku dužni su da štrajk organizuju i vode na način kojim se ne ugrožava bezbednost zaposlenih i učenika, imovine i omogućava nastavak rada po okončanju štrajka.
	Član 79.
	Nastavnici, odnosno stručni saradnici u školi ostvaruju pravo na štrajk, pod uslovom da obezbede minimum procesa rada škole, u ostvarivanju prava građana od opšteg interesa u osnovnom obrazovanju i vaspitanju.
	Minimum procesa rada za nastavnika je izvođenje nastave u trajanju od 30 minuta po času u okviru dnevnog rasporeda i obavljanje ispita, a za stručnog saradnika
	i nastavnika u produženom boravku 20 časova rada nedeljno.
	Ako nastavnici, odnosno stručni saradnici škole učestvuju u štrajku ne obezbeđujući minimum procesa rada iz stava 2. ovog člana, direktor škole pokreće disciplinski postupak.
	Nastavniku, odnosno stručnom saradniku za povredu obaveze iz stava 2. ovog člana izriče se mera prestanka radnog odnosa.
	Direktor škole za vreme štrajka organizovanog protivno odredbi stava 2. ovog člana, dužan je da obezbedi ostvarivanje nastave i obavljanje ispita dok traje štrajk.
	*Službeni glasnik RS, broj 101/2017
	IX. EVIDENCIJA I JAVNE ISPRAVE
	Vrste evidencija 
	Član 80.
	Škola vodi evidenciju o:
	1) učeniku, odnosno detetu;
	2) uspehu učenika;
	3) ispitima;
	4) obrazovno-vaspitnom radu; 
	5) zaposlenom. 
	Evidencija o učeniku
	Član 81.
	Evidenciju o učeniku čine podaci kojima se određuje njegov identitet (lični podaci), obrazovni, socijalni i zdravstveni status, kao i podaci o preporučenoj i pruženoj dodatnoj obrazovnoj, zdravstvenoj i socijalnoj podršci.
	Lični podaci o učeniku, odnosno detetu su: ime i prezime učenika, jedinstveni matični broj građana, pol, datum rođenja, mesto, opština i država rođenja, adresa, mesto, opština i država stanovanja, kontakt telefon, matični broj učenika, nacionalna pripadnost i državljanstvo.
	Izjašnjenje o nacionalnoj pripadnosti nije obavezno.
	Lični podaci o roditelju, odnosno drugom 
	zakonskom zastupniku ili hranitelju učenika, odnosno deteta su: ime i prezime, jedinstveni matični broj građana, pol, datum rođenja, mesto, opština i država rođenja, adresa, mesto, opština i država stanovanja, kontakt telefon, odnosno adresa elektronske pošte. 
	
	Podaci kojima se određuje obrazovni status učenika 
	jesu: podaci o vrsti škole i trajanju obrazovanja i vaspitanja, jeziku na kojem 
	se izvodi obrazovno-vaspitni rad, organizaciji obrazovno-vaspitnog rada, 
	obaveznim predmetima i izbornim programima i aktivnostima, stranim jezicima, 
	podaci o individualnom obrazovnom planu, dopunskoj i dodatnoj nastavi, 
	celodnevnoj nastavi i produženom boravku, vannastavnim aktivnostima za koje 
	se opredelio i drugim oblastima školskog programa u kojima učestvuje, učešću 
	na takmičenjima, izostancima, izrečenim vaspitnim i vaspitno-disciplinskim 
	merama, učešću u radu organa škole i opredeljenju za nastavak obrazovanja.
	Podaci kojima se određuje socijalni status učenika, odnosno deteta, roditelja, odnosno 
	drugog zakonskog zastupnika ili hranitelja su: podaci o uslovima stanovanja (stanovanje u stanu, kući, porodičnoj kući, podstanarstvu, domu, da li učenik ima svoju sobu i drugim oblicima stanovanja), udaljenosti domaćinstva od škole; stanju porodice (broj članova porodičnog domaćinstva, da li su roditelji živi, da li jedan ili oba roditelja žive u inostranstvu, bračni status roditelja, odnosno 
	drugog zakonskog zastupnika ili hranitelja, njihov obrazovni nivo i zaposlenje), kao i podatak o primanju novčane socijalne pomoći i da li porodica može da obezbedi užinu, knjige i pribor za učenje. 
	
	Podatak kojim se određuje zdravstveni status učenika, odnosno deteta je podatak o tome da li je učenik obuhvaćen primarnom zdravstvenom zaštitom.
	Podaci o preporučenoj i pruženoj dodatnoj obrazovnoj, zdravstvenoj i socijalnoj podršci su podaci koje dostavlja interresorna komisija koja vrši procenu potreba i podaci o njihovoj ostvarenosti.
	*Službeni glasnik RS, broj 101/2017
	**Službeni glasnik RS, broj 10/2019
	Evidencija o uspehu učenika
	Član 82.
	Evidenciju o uspehu učenika čine podaci kojima se utvrđuje postignut uspeh učenika u učenju i vladanju i to: ocene u toku klasifikacionog perioda, zaključne ocene iz nastavnih predmeta, 
	izbornih programa i aktivnosti i vladanja na kraju prvog i drugog polugodišta, ocene postignute na ispitima, zaključne ocene na kraju školske godine, izdatim đačkim knjižicama, svedočanstvima, diplomama, kao i posebnim diplomama za izuzetan uspeh, nagradama i pohvalama. 
	
	*Službeni glasnik RS, broj 10/2019
	Evidencija o ispitima
	Član 83.
	Evidenciju o ispitima čine podaci o razrednim, popravnim, kontrolnim i godišnjim ispitima, o završnom ispitu u osnovnom obrazovanju i vaspitanju i drugim ispitima u skladu sa zakonom. 
	
	Evidencija o obrazovno-vaspitnom radu
	Član 84.
	Evidenciju o obrazovno-vaspitnom radu čine podaci o: podeli predmeta, 
	izbornih programa i aktivnosti na nastavnike i rasporedu časova nastave i ostalih oblika obrazovno-vaspitnog rada, udžbenicima i drugim nastavnim sredstvima, rasporedu pismenih radova, kontrolnim vežbama, podaci o ostvarivanju školskog programa, saradnji sa roditeljima, odnosno 
	drugim zakonskim zastupnicima i jedinicom lokalne samouprave i ostalim oblicima obrazovno-vaspitnog rada, u skladu sa Zakonom.
	*Službeni glasnik RS, broj 101/2017
	**Službeni glasnik RS, broj 10/2019
	Evidencija o zaposlenima
	Član 85.
	Evidenciju o zaposlenima čine sledeći podaci: ime i prezime, jedinstveni matični broj građana, pol, datum rođenja, mesto, opština i država rođenja, adresa, mesto, opština i država stanovanja, kontakt telefon, adresa elektronske pošte, nivo i vrsta obrazovanja, podaci o stručnom usavršavanju i stečenim zvanjima, podaci o državljanstvu, sposobnosti za rad sa decom i učenicima i proveri psihofizičkih sposobnosti, podatak o poznavanju jezika nacionalne manjine, podatak o vrsti i trajanju radnog odnosa i angažovanja, istovremenim angažovanjima u drugim ustanovama, izrečenim disciplinskim merama, podaci o stručnom ispitu i licenci, podaci o zaduženjima i fondu časova nastavnika, vaspitača i stručnih saradnika, plati i učešću u radu organa škole, a u svrhu ostvarivanja obrazovno-vaspitnog rada, u skladu sa Zakonom.
	Način prikupljanja podataka za evidenciju
	Član 86.
	Podaci za evidenciju prikupljaju se na osnovu dokumentacije izdate od strane nadležnih organa, kao i dokumentacije koju dostavljaju roditelji, odnosno 
	drugi zakonski zastupni i izjave roditelja, odnosno 
	drugih zakonskih zastupnika.
	Podaci za evidenciju obrađuju se u skladu sa zakonom.
	*Službeni glasnik RS, broj 101/2017
	Vođenje evidencije
	Član 87.
	Prikupljeni podaci čine osnov za vođenje evidencije.
	U školi može da se vodi evidencija elektronski, u 
	okviru jedinstvenog informacionog sistema prosvete i na obrascima, u skladu 
	sa Zakonom.
	Vrstu, naziv, sadržaj i izgled obrazaca evidencija 
	i javnih isprava i način njihovog vođenja, popunjavanja i izdavanja, propisuje 
	ministar, u skladu sa Zakonom i ovim zakonom.
	Evidencija se vodi na srpskom jeziku, ćiriličkim pismom i latiničkim pismom u skladu sa zakonom.
	Кada se obrazovno-vaspitni rad ostvaruje i na jeziku nacionalne manjine, evidencija se vodi i na jeziku i pismu te nacionalne manjine.
	Škola koja ostvaruje pripremni predškolski program vodi evidenciju u skladu sa zakonom kojim se uređuje predškolsko vaspitanje i obrazovanje.
	*Službeni glasnik RS, broj 10/2019
	Obrada podataka
	Član 88.
	Podatke u evidencijama prikuplja škola.
	Direktor škole se stara i odgovoran je za blagovremen i tačan unos podataka i održavanje ažurnosti evidencija i bezbednost podataka, bez obzira na način njihovog vođenja.
	Rokovi čuvanja podataka u evidenciji
	Član 89.
	Lični podaci iz evidencije o učenicima i podaci iz evidencije o uspehu učenika koji se odnose na zaključne ocene na kraju školske godine i rezultati na završnom ispitu čuvaju se trajno. 
	
	Svi ostali podaci iz čl. 81. do 84. ovog zakona čuvaju se deset godina.
	Podaci iz evidencije o zaposlenima čuvaju se deset godina.
	Javne isprave
	Član 90.
	Na osnovu podataka unetih u evidenciju škola izdaje javne isprave.
	Javne isprave, u smislu ovog zakona, jesu: 
	1) đačka knjižica;
	2) prevodnica;
	3) svedočanstvo o završenom razredu prvog ciklusa za učenike koji odlaze u inostranstvo i za odrasle;
	4) svedočanstvo o svakom završenom razredu drugog ciklusa;
	5) uverenje o položenom ispitu iz stranog jezika;
	6) svedočanstvo o završenom osnovnom obrazovanju i vaspitanju;
	7) uverenje o obavljenom završnom ispitu.
	Škola upisanom učeniku, na početku školske godine, izdaje đačku knjižicu, a prilikom ispisivanja – prevodnicu.
	Učenik prelazi iz jedne u drugu školu na osnovu 
	prevodnice.
	Škola učeniku prilikom ispisivanja izdaje 
	prevodnicu.
	Prevodnica se izdaje u roku od sedam dana od dana prijema obaveštenja o upisu učenika u drugu školu, a škola u koju učenik prelazi, u roku od sedam dana obaveštava školu iz koje se učenik ispisao da je primila prevodnicu.
	Škola koja ostvaruje pripremni predškolski program izdaje javnu ispravu, u skladu sa zakonom kojim se uređuje predškolsko vaspitanje i obrazovanje.
	Javna isprava izdaje se na srpskom jeziku ćiriličkim pismom, latiničkim pismom u skladu sa Zakonom, a kada se obrazovno-vaspitni rad izvodi na jeziku nacionalne manjine, javna isprava izdaje se i na jeziku i pismu te nacionalne manjine.
	Sadržaj obrazaca javnih isprava propisuje ministar i odobrava njihovo izdavanje.
	*Službeni glasnik RS, broj 101/2017
	Duplikat javne isprave
	Član 91.
	Škola izdaje duplikat javne isprave na propisanom obrascu, posle oglašavanja originala javne isprave nevažećim u „Službenom glasniku Republike Srbije”. 
	
	Škola izdaje uverenje o činjenicama o kojima vodi evidenciju, u nedostatku propisanog obrasca, u skladu sa zakonom.
	Član 92.
	Učeniku koji nije stekao osnovno obrazovanje i vaspitanje, a prestala mu je obaveza pohađanja nastave i učeniku koji odlazi u inostranstvo izdaje se svedočanstvo o poslednjem završenom razredu.
	Pečat
	Član 93.
	Verodostojnost javne isprave škola overava pečatom, u skladu sa zakonom.
	Statutom škole određuje se lice odgovorno za upotrebu i čuvanje pečata.
	Utvrđivanje stečenog obrazovanja i vaspitanja u nedostatku evidencije
	Član 94.
	Lice koje nema javnu ispravu o završenom osnovnom obrazovanju i vaspitanju, odnosno arhivska građa je uništena ili nestala, može da podnese zahtev nadležnom sudu, radi utvrđivanja stečenog obrazovanja i vaspitanja.
	Zahtev sadrži dokaze na osnovu kojih može da se utvrdi da je lice steklo osnovno obrazovanje i vaspitanje i potvrdu da je evidencija, odnosno arhivska građa uništena ili nestala.
	Potvrdu da je arhivska građa uništena ili nestala izdaje škola u kojoj je lice steklo obrazovanje i vaspitanje ili druga ustanova koja je preuzela evidenciju, odnosno arhivsku građu. Ako takva ustanova ne postoji, potvrdu izdaje nadležni organ jedinice lokalne samouprave. 
	
	Član 95.
	Rešenje o utvrđivanju stečenog osnovnog obrazovanja i vaspitanja donosi nadležni sud u vanparničnom postupku, u skladu sa zakonom.
	Rešenje kojim se utvrđuje stečeno osnovno obrazovanje i vaspitanje zamenjuje svedočanstvo o završenom osnovnom obrazovanju i vaspitanju.
	X. PRIZNAVANJE STRANIH ŠКOLSКIH ISPRAVA
	Čl. 96-99.
	Prestali su da važe 
	(vidi član 53. Zakona - 27/2018-3)
	XI. FINANSIRANJE
	Član 100.
	Sredstva za finansiranje delatnosti javne škole obezbeđuju se u skladu sa Zakonom.
	Sredstva za obavljanje delatnosti privatne škole obezbeđuje osnivač.
	XII. ODREDBE OVOG ZAКONA КOJE SE ODNOSE I NA OSNOVNO OBRAZOVANJE ODRASLIH
	Član 101.
	Prava učenika na sticanje osnovnog obrazovanja i vaspitanja iz člana 2. stav 2, člana 4. stav 2, čl. 9–12, člana 15. stav 2, čl. 21–23, člana 31. st. 1, 3. i 4, člana 32. st. 1. i 4–8, člana 34. stav 1, čl. 41, 43, 45, 47, 50, člana 59. stav 8, čl. 60, 61, 64, 66, 69-74, čl. 76, 80–83. i čl. 90. i 91. odnose se i na prava odraslih na sticanje osnovnog obrazovanja, ako posebnim zakonom nije drukčije uređeno.
	XIII. POVERAVANJE POSLOVA DRŽAVNE UPRAVE AUTONOMNOJ POКRAJINI
	Član 102.
	Poslovi utvrđeni članom 12. stav 4. (ostvarivanje obrazovno-vaspitnog rada na jeziku i pismu nacionalne manjine, odnosno dvojezično i za manje od 15 učenika upisanih u prvi razred), članom 96. stav 4. (priznavanje strane školske isprave), članom 97. st. 4. i 5. (postupak priznavanja strane školske isprave) i člana 99. stav 4. (vođenje evidencije i čuvanje dokumentacije o priznavanju strane školske isprave) ovog zakona, poveravaju se autonomnoj pokrajini.
	*Službeni glasnik RS, broj 101/2017
	XIV. КAZNENE ODREDBE
	Član 103.
	Novčanom kaznom od 100.000,00 do 1.000.000,00 dinara kazniće se za prekršaj škola ako:
	1) obavi ispit suprotno odredbama ovog zakona (čl. 70–74);
	2) ne vodi propisanu evidenciju ili evidenciju vodi suprotno odredbama ovog zakona (čl. 80–89);
	3) izda javnu ispravu suprotno odredbama ovog zakona (čl. 90–93).
	Novčanom kaznom od 25.000,00 do 100.000,00 dinara za prekršaj iz stava 1. ovog člana kazniće se i direktor, odnosno odgovorno lice škole.
	*Službeni glasnik RS, broj 101/2017
	XV. PRELAZNE I ZAVRŠNE ODREDBE
	Usklađivanje organizacije i akata škole
	Član 104.
	Škola će uskladiti svoju organizaciju i opšte akte sa odredbama ovog zakona u roku od šest meseci od dana stupanja na snagu ovog zakona.
	Član 104a
	Uspeh učenika petog razreda, koji su u školskoj 
	2018/2019. godini započeli izučavanje izbornog programa drugi strani jezik, 
	ocenjuje se brojčano počev od dana stupanja na snagu ovog zakona.
	Zaključna brojčana ocena učenika iz stava 1. ovog 
	člana na kraju drugog polugodišta utvrđuje se na osnovu najmanje tri brojčane 
	ocene iz navedenog programa.
	Prilikom zaključivanja ocene na kraju drugog 
	polugodišta uzimaju se u obzir sve pojedinačne opisne ocene kojim je učenik 
	ocenjen u toku prvog polugodišta školske 2018/2019. godine.
	*Službeni glasnik RS, broj 10/2019
	Rok za donošenje podzakonskih akata
	Član 105.
	Vlada će u roku od 60 dana od dana stupanja na snagu ovog zakona, obrazovati Кomisiju iz člana 33. stav 2. ovog zakona.
	Ministar će doneti podzakonske akte na osnovu ovlašćenja iz ovog zakona u roku od dve godine od dana početka primene ovog zakona.
	Podzakonski akti doneti do stupanja na snagu ovog zakona primenjivaće se, ako nisu u suprotnosti sa ovim zakonom, do donošenja podzakonskih akata na osnovu ovog zakona.
	Prestanak važenja zakona 
	Član 106.
	Danom početka primene ovog zakona prestaje da važi Zakon o osnovnoj školi („Službeni glasnik RS”, br. 50/92, 53/93 – dr. zakon, 67/93 – dr. zakon, 48/94 – dr. zakon, 66/94 – US, 22/02, 62/03 – dr. zakon, 64/03 – ispr. dr. zakona, 58/04, 62/04, 79/05, 101/05 – dr. zakon i 72/09 – dr. zakon).
	Stupanje zakona na snagu
	Član 107.
	Ovaj zakon stupa na snagu osmog dana od dana objavljivanja u „Službenom glasniku Republike Srbije”, a primenjuje se počev od školske 2013/2014. godine.
	
	ODREDBE КOJE NISU UNETE U "PREČIŠĆEN TEКST" ZAКONA
	Zakon o izmenama i dopunama Zakona o osnovnom 
	obrazovanju i vaspitanju: "Službeni glasnik RS", broj 101/2017-11
	Član 66.
	Podzakonski akti za sprovođenje ovog zakona doneće se u roku od 
	dve godine od dana stupanja na snagu ovog zakona.
	Do donošenja propisa iz stava 1. ovog člana primenjuju se propisi 
	koji su važili do dana stupanja na snagu ovog zakona, ako nisu u suprotnosti 
	sa ovim zakonom.
	Član 67.
	Ovaj zakon stupa na snagu osmog dana od dana objavljivanja u 
	„Službenom glasniku Republike Srbije”.
	Zakon o izmenama i dopunama Zakona o osnovnom 
	obrazovanju i vaspitanju: "Službeni glasnik RS", broj 10/2019-3
	Član 11.
	Podzakonski akti za sprovođenje ovog 
	zakona doneće se u roku od dve godine od dana stupanja na snagu ovog zakona.
	Do donošenja propisa iz stava 1. ovog 
	člana primenjuju se propisi koji su važili do dana stupanja na snagu ovog 
	zakona, ako nisu u suprotnosti sa ovim zakonom.
	Član 12.
	Ovaj zakon stupa na snagu osmog dana od 
	dana objavljivanja u „Službenom glasniku Republike Srbije”.
	
	

