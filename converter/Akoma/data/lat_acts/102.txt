




Redakcijski prečišćen tekst






ZAКON 
o ličnoj karti
„Službeni glasnik RS“, br. 62 od 19. jula 2006, 36 od 27. 
maja 2011.


I OPŠTE ODREDBE

Pojam lične karte i njena svrha

Član 1.
Lična karta je javna isprava kojom građani Republike Srbije 
dokazuju identitet.
U skladu sa zakonom, lična karta služi i kao dokaz o drugim 
činjenicama koje su u njoj sadržane.
Ako je to određeno međunarodnim ugovorom, lična karta može 
da služi i kao putna isprava.
Pravo na ličnu kartu

Član 2.
Pravo na ličnu kartu ima svaki državljanin Republike Srbije 
(u daljem tekstu: državljanin), stariji od 16 godina života.
Pravo na ličnu kartu ima i državljanin stariji od deset 
godina života (u daljem tekstu: dete). 

Dužnost da se ima lična karta

Član 3.
Državljanin stariji od 16 godina života koji ima 
prebivalište na teritoriji Republike Srbije dužan je da ima ličnu kartu. 


Stranci i lična karta

Član 4.
Stranim državljanima i licima bez državljanstva koji borave 
na teritoriji Republike Srbije lična karta se izdaje u skladu sa posebnim 
zakonom.

II VAŽENJE LIČNE КARTE 

Član 5.
Lična karta izdaje se sa rokom važenja od 10 godina, a 
deci sa rokom važenja od pet godina.
Državljaninu starijem od 65 godina života, na njegov 
zahtev, može se izdati lična karta bez ograničenog roka važenja, na obrascu koji 
ne sadrži mikrokontroler (čip).
Državljaninu koji ima pravo na ličnu kartu, a nema 
prijavljeno prebivalište na teritoriji Republike Srbije, izdaće se lična karta na 
osnovu utvrđenog boravišta sa rokom važenja od dve godine.

*Službeni glasnik RS, broj 36/2011

III NADLEŽNOST ZA IZDAVANJE LIČNE КARTE

Član 6.
Ličnu kartu izdaje na propisan način ministarstvo nadležno 
za unutrašnje poslove (u daljem tekstu: nadležni organ).
Propis iz stava 1. ovog člana donosi ministar nadležan za 
unutrašnje poslove (u daljem tekstu: ministar).

IV OBRAZAC LIČNE КARTE

Sadržina obrasca

Član 7.
Lična karta izdaje se na obrascu koji propiše ministar.
U obrazac lične karte unose se sledeći podaci o imaocu te 
isprave:
1) prezime;
2) ime;
3) pol;
4) dan, mesec i godina rođenja;
5) mesto, opština i država rođenja;
6) jedinstveni matični broj građana.
U obrazac lične karte unose se i slike biometrijskih 
podataka imaoca te isprave (fotografija, otisak prsta i potpis).
U obrazac lične karte unosi se i datum izdavanja lične karte 
sa rokom njenog važenja.

Automatsko očitavanje podataka. Zaštitni elementi

Član 8.
Obrazac lične karte sadrži prostor za mikrokontroler 
(čip) i prostor za mašinski čitljivu zonu za potrebe automatskog očitavanja 
podataka.
Ako obrazac sadrži mikrokontroler (čip), u njega se 
unose svi vidljivi podaci na ličnoj karti, kao i podaci o državljanstvu, 
prebivalištu, odnosno boravištu i adresi stana njenog imaoca i ime jednog od 
roditelja, a može se uneti i jedinstveni matični broj roditelja imaoca lične 
karte.
Na zahtev imaoca lične karte, u skladu sa posebnim 
propisima, u čip se upisuju kvalifikovani elektronski sertifikat imaoca i 
odgovarajući podaci za formiranje kvalifikovanog elektronskog potpisa tako da ta 
lična karta postaje sredstvo za formiranje kvalifikovanog elektronskog potpisa, u 
skladu sa zakonom.
Obrazac lične karte sadrži i zaštitne elemente koje 
propisuje ministar.

*Službeni glasnik RS, broj 36/2011

Štampanje obrasca. Upisivanje podataka

Član 9.
Obrazac lične karte štampa se na srpskom jeziku, ćiriličkim 
pismom, i na engleskom jeziku.
Obrazac lične karte štampa se i na jeziku i pismu 
nacionalnih manjina, u skladu sa zakonom.
U obrazac lične karte podaci o prezimenu i imenu upisuju se 
u izvornom obliku onako kako su upisani u izvodu iz matične knjige rođenih. 
Podaci o prezimenu i imenu pripadnika nacionalnih manjina paralelno se upisuju i 
po srpskom pravopisu i pismu.
Ostali podaci upisuju se na srpskom jeziku, ćiriličkim 
pismom, i na jeziku i pismu nacionalnih manjina, u skladu sa zakonom.

Član 9a
Podaci o prezimenu i imenu podnosioca zahteva za ličnu 
kartu, u obrascu lične karte, mogu se, na njegov zahtev, pored ćiriličkim pismom, 
upisati i latiničkim pismom, ako za to postoji tehnička mogućnost.
Tehničke mogućnosti, odnosno ograničenja koja se odnose 
na broj oznaka kojima se, na način iz stava 1. ovog člana, unose odgovarajući 
podaci utvrđuju se propisom iz člana 6. stav 2. ovog zakona.

*Službeni glasnik RS, broj 36/2011

V POSTUPAК IZDAVANJA LIČNE КARTE

Zahtev. Podnošenje zahteva

Član 10.
Lična karta izdaje se na lični zahtev.
Zahtev za izdavanje lične karte podnosi se nadležnom organu 
preko njegovih organizacionih jedinica u opštinama, gradovima i gradu Beogradu, a 
može se podneti i preko nadležnog diplomatskog ili konzularnog predstavništva 
Republike Srbije koji će ga, bez odlaganja, proslediti nadležnom organu.
Zahtev za izdavanje lične karte podnosi se lično.
Za maloletna ili poslovno nesposobna lica, zahtev 
podnosi jedan od roditelja uz pismenu saglasnost drugog roditelja, odnosno drugi 
zakonski zastupnik ili staratelj.
Maloletnom licu starijem od 16 godina lična karta će 
se izdati bez saglasnosti drugog roditelja ukoliko taj roditelj ne vrši roditeljsko 
pravo.
Detetu će se izdati lična karta i bez saglasnosti 
drugog roditelja ukoliko taj roditelj ne vrši roditeljsko pravo, uz potvrdu 
nadležnog organa starateljstva da je izdavanje lične karte u interesu deteta.
Radi utvrđivanja identiteta i drugih činjenica značajnih za 
rešavanje o zahtevu za izdavanje lične karte i uzimanja biometrijskih podataka 
(fotografija, otisak prsta, potpis), prilikom podnošenja zahteva potrebno je 
prisustvo lica kome se izdaje lična karta. 
Lice iz stava 7. ovog člana, koje prema nacionalnoj 
pripadnosti, veroispovesti ili narodnim običajima nosi kapu ili maramu kao 
sastavni deo nošnje, odnosno odeće, može biti fotografisano sa kapom ili maramom, 
u skladu sa propisom o načinu uzimanja biometrijskih podataka.
Biometrijski podaci iz stava 7. ovog člana uzimaju se na 
način koji propiše ministar. 

*Službeni glasnik RS, broj 36/2011

Rok za podnošenje zahteva

Član 11.
Lica koja su po odredbama ovog zakona dužna da imaju ličnu 
kartu zahtev za izdavanje lične karte podnose najkasnije u roku od 15 dana po 
navršenoj 16. godini života, odnosno u roku od 15 dana po ispunjavanju uslova iz 
člana 3. ovog zakona.

Istinitost podataka

Član 12.
U zahtevu za izdavanje lične karte podnosilac zahteva mora 
da navede istinite podatke.

Sadržina zahteva

Član 13.
Podnosilac zahteva dužan je da u zahtevu za izdavanje lične 
karte da sledeće podatke: 
1) jedinstveni matični broj građana;
2) prezime i ime;
3) pol;
4) datum rođenja;
5) mesto, opština i država rođenja;
6) državljanstvo;
7) jedinstveni matični broj za roditelje;
8) prebivalište na teritoriji Republike Srbije (mesto, 
opština i adresa stana) u vreme podnošenja zahteva;
9) strana država u kojoj živi, za lica bez prebivališta na 
teritoriji Republike Srbije;
10) datum podnošenja zahteva.

Prilozi uz zahtev

Član 14.
Službeno lice će, prilikom prijema zahteva i 
utvrđivanja identiteta podnosioca, naložiti podnosiocu zahteva da mu stavi na 
uvid odgovarajuću javnu ispravu izdatu na osnovu propisanih službenih 
evidencija, ako nadležni organ ne može da, po službenoj dužnosti – pristupanjem 
podacima u centralnom sistemu za elektronsku obradu i skladištenje podataka, 
odnosno uvidom u evidencije o državljanstvu, matičnu knjigu rođenih, matičnu knjigu 
venčanih, matičnu knjigu umrlih i druge evidencije koje, u skladu sa zakonom, on 
ili drugo ministarstvo vodi utvrdi činjenice o ispunjenosti uslova za izdavanje 
lične karte.
Lice kome se prvi put izdaje lična karta uz zahtev za 
izdavanje lične karte može priložiti fotografiju propisane veličine, koja verno 
prikazuje njegov lik.

*Službeni glasnik RS, broj 36/2011

Potvrda o podnetom zahtevu

Član 15.
Prilikom podnošenja zahteva za izdavanje lične karte 
podnosiocu se izdaje potvrda na obrascu koji propiše ministar, koja služi kao 
dokaz o podnetom zahtevu.

Određivanje jedinstvenog matičnog broja građana u slučaju 
kad taj broj nije određen

Član 16.
Ako se u postupku izdavanja lične karte utvrdi da 
državljaninu koji nije rođen na teritoriji Republike Srbije i na toj teritoriji 
nema prijavljeno prebivalište nije određen jedinstveni matični broj građana, 
nadležni organ je dužan da prilikom izdavanja lične karte državljaninu odredi taj 
broj, u skladu sa zakonom.
Za određivanje jedinstvenog matičnog broja građana u slučaju 
iz stava 1. ovog člana, za broj registra (IV grupa) određuje se broj 
70. 


*Službeni glasnik RS, broj 36/2011

Rok za izdavanje lične karte

Član 17.
Nadležni organ je dužan da izda ličnu kartu najkasnije u 
roku od 15 dana od dana podnošenja zahteva.
U hitnim slučajevima (lečenje, bolest ili smrt člana 
porodice, neodložan službeni put) ili iz drugih opravdanih razloga, ako su za to 
ispunjeni uslovi koje propiše ministar, nadležni organ je dužan da ličnu kartu 
izda i u kraćem roku.

Poništavanje ranije izdate lične karte

Član 18.
Prilikom uručenja lične karte nadležni organ je dužan da 
ranije izdatu ličnu kartu poništi.
Poništavanje lične karte vrši se na način koji propiše 
ministar.

VI POSEBNE OBAVEZE U VEZI SA IZDATOM LIČNOM КARTOM

Zabrana korišćenja lične karte. Izdavanje nove lične karte

Član 19.
Imalac ne sme da koristi ličnu kartu: 
1) ako su promenjeni njegovi lični podaci iz člana 7. stav 2. 
ovog zakona;
2) ako fotografija na ličnoj karti više ne odgovara njegovom 
izgledu;
3) ako je lična karta oštećena ili iz bilo kog drugog 
razloga ne služi svrsi; 
4) ako naknadno sazna da mu je u ličnu kartu unet netačan 
podatak.
Imalac lične karte dužan je da podnese zahtev za izdavanje 
nove lične karte u roku od 15 dana od dana nastupanja nekog od razloga iz stava 
1. ovog člana.

Ograničenja korišćenja lične karte za prelazak državne 
granice

*Službeni glasnik RS, broj 36/2011

Član 19a
Izuzetno od člana 1. stav 3. ovog zakona, lična karta 
ne može da služi kao putna isprava i da se njenom upotrebom zamenjuje korišćenje 
putne isprave i prelazi državna granica ako su ispunjeni uslovi za oduzimanje 
putne isprave – utvrđeni zakonom kojim se uređuju putne isprave za putovanje 
državljana Republike Srbije u inostranstvo.
Ako su ispunjeni uslovi iz stava 1. ovog člana nadležni 
organ donosi rešenje o zabrani korišćenja lične karte kao putne isprave, koje važi 
šest meseci i koje dostavlja imaocu i organu koji je podneo zahtev.
Organ po čijem zahtevu je doneto rešenje o zabrani 
korišćenja lične karte može obnavljati zahtev za zabranu korišćenja lične karte za 
prelazak državne granice dok budu postojali razlozi iz stava 1. ovog člana.

*Službeni glasnik RS, broj 36/2011

Prestanak važenja lične karte

Član 20.
Lična karta prestaje da važi:
1) istekom roka na koji je izdata;
2) smrću njenog imaoca;
3) ako njen imalac prestane da ispunjava uslove iz člana 2. 
ovog zakona.
U slučaju iz tačke 1. stava 1. ovog člana, lice koje je po 
odredbama ovog zakona dužno da ima ličnu kartu dužno je da podnese zahtev za 
izdavanje nove lične karte najkasnije u roku od 15 dana po isteku roka na koji mu 
je prethodna lična karta izdata. 
Lice koje je u posedu lične karte umrlog lica, odnosno lice 
iz tačke 3. stava 1. ovog člana dužno je da vrati ličnu kartu nadležnom organu 
radi poništenja u roku od 15 dana od dana prestanka važenja lične karte.

Legitimisanje. Zabrana zloupotrebe

Član 21.
Lice koje je po odredbama ovog zakona dužno da ima ličnu 
kartu dužno je da je nosi i da je pokaže na zahtev službenog lica ovlašćenog za 
legitimisanje.
Zabranjeno je ličnu kartu davati drugom licu da se njom služi 
kao svojom, odnosno služiti se tuđom ličnom kartom kao svojom ili je na drugi 
način zloupotrebljavati.

Nestanak i pronalazak lične karte

Član 22.
Lice koje ostane bez lične karte ili nađe tuđu ličnu kartu 
dužno je bez odlaganja da prijavi nestanak ili pronalazak lične karte nadležnom 
organu.
Ako je lična karta nestala ili pronađena u inostranstvu, 
lice iz stava 1. ovog člana dužno je da njen nestanak ili pronalazak prijavi 
diplomatsko-konzularnom predstavništvu Republike Srbije koje će o tome 
obavestiti nadležni organ.

Nevažeća lična karta

Član 23.
Nestalu ličnu kartu nadležni organ rešenjem proglašava 
nevažećom.
Protiv rešenja iz stava 1. ovog člana žalba nije dopuštena.
Lična karta proglašena nevažećom oglašava se u 
„Službenom glasniku Republike Srbije” o trošku lica čija se lična karta oglašava 
nevažećom.
Nadležni organ izdaće ličnu kartu nakon donošenja 
rešenja o proglašenju lične karte nevažećom i dostavljanja rešenja „Službenom 
glasniku Republike Srbije”.

*Službeni glasnik RS, broj 36/2011

Troškovi izdavanja lične karte. Oslobađanje od plaćanja takse

Član 24.
Za izdavanje lične karte plaća se naknada, koja obuhvata 
cenu obrasca lične karte i troškove tehničke izrade.
Cenu obrasca lične karte i troškove tehničke izrade 
utvrđuje ministar.
U postupku izdavanja lične karte ne plaća se taksa.

VII EVIDENCIJA I КORIŠĆENJE PODATAКA

Evidencija o ličnim kartama. Nadležnost za vođenje 
evidencije

Član 25.
O izdatim ličnim kartama, o podnetim zahtevima za izdavanje 
lične karte, o ličnim kartama koje su poništene i o ličnim kartama koje su 
proglašene nevažećim vodi se evidencija (u daljem tekstu: evidencija o ličnim 
kartama).
Evidenciju o ličnim kartama vodi nadležni organ.
Način vođenja evidencije o ličnim kartama i obrasce za 
vođenje te evidencije propisuje ministar.
Кod vođenja evidencije o ličnim kartama na sredstvima za 
automatsku obradu podataka primenjuju se mere zaštite od neovlašćenog pristupa i 
čuvanja podatka u obliku u kome je formiran, odnosno primljen.

Sadržina evidencije

Član 26.
Evidencija o ličnim kartama sadrži podatke o: podnosiocu 
zahteva iz člana 13. ovog zakona i slike njegovih biometrijskih podataka; o 
serijskom i registarskom broju lične karte; o roku važenja i datumu izdavanja 
lične karte; o razlozima poništenja lične karte i o nevažećim ličnim kartama. 

Evidencija sadrži i podatke na osnovu kojih se može 
identifikovati službeno lice u nadležnom organu koje je rešavalo o zahtevu za 
izdavanje lične karte.

Tačnost podataka. Zaštita podataka

Član 27.
Evidencija o ličnim kartama mora da bude ažurna, tačna i 
bezbednim merama zaštićena od neovlašćenog pristupa i korišćenja.

Кorišćenje podataka

Član 28.
Nadležni organ može podatke iz evidencije davati državnim i 
drugim organima i organizacijama, kao i pravnim i fizičkim licima, i to pod 
sledećim uslovima:
1) da je subjekt koji traži podatke zakonom ili drugim 
propisima ovlašćen da traži i prima te podatke;
2) da su subjektu koji traži podatke ti podaci neophodni za 
izvršavanje poslova iz njegove nadležnosti;
3) da subjekt koji traži podatke obezbeđuje zaštitu ličnih 
podataka.

VIII КAZNENE ODREDBE

Prekršaji

Član 29.
Novčanom kaznom do 50.000 dinara ili kaznom zatvora do 30 
dana kazniće se za prekršaj lice:
1) koje suprotno utvrđenoj dužnosti nema ličnu kartu (član 
3);
2) koje u određenom roku ne podnese zahtev za izdavanje 
lične karte (čl. 11. i 20. stav 2);
3) koje u zahtevu za izdavanje lične karte navede neistinite 
podatke (član 12);
4) koje koristi ličnu kartu koju ne sme da koristi (član 
19);
5) koje upotrebi ličnu kartu suprotno zabrani 
korišćenja lične karte kao putne isprave (član 19a stav 2);
6) koje odbije da pokaže ličnu kartu službenom licu 
ovlašćenom za legitimisanje (član 21. stav 1);
7) koje ličnu kartu da drugom licu da se njome služi kao 
svojom, odnosno služi se tuđom ličnom kartom kao svojom ili je na drugi način 
zloupotrebljava (član 21. stav 2).

*Službeni glasnik RS, broj 36/2011

Član 30.
Novčanom kaznom do 5.000 dinara kazniće se za prekršaj 
lice:
1) koje u propisanom roku ne vrati ličnu kartu nadležnom 
organu radi poništenja (član 20. stav 3);
2) koje ne nosi ličnu kartu a dužno je da je ima (član 21. 
stav 1);
3) koje bez odlaganja ne prijavi nestanak ili pronalazak 
lične karte (član 22);
Brisana je ranija tačka 4) (vidi član 10. Zakona - 
36/2011-94).  

IX PRELAZNE I ZAVRŠNE ODREDBE

Važenje lične karte izdate po ranijim propisima

Član 31.
Lična karta izdata pre dana početka primene ovog zakona 
važi do roka navedenog u ličnoj karti, a najduže pet godina od dana stupanja na 
snagu ovog zakona.

Primena Zakona na državljane Srbije i Crne Gore sa 
prebivalištem na teritoriji Republike Srbije

Član 32.
Na državljane Srbije i Crne Gore sa prebivalištem na 
teritoriji Republike Srbije koji nemaju državljanstvo Republike Srbije primenjuju 
se odredbe ovog zakona, a najduže pet godina od dana stupanja na snagu ovog 
zakona.

Postupanje sa nerešenim zahtevima

Član 33.
Postupak za rešavanje zahteva za izdavanje lične karte 
započet pre dana početka primene ovog zakona okončaće se po odredbama ovog 
zakona.

Rok za donošenje podzakonskih propisa. Primena ranijih 
propisa

Član 34.
Podzakonske propise utvrđene u članu 6. stav 2, članu 7. 
stav 1, članu 8. stav 2, članu 10. stav 7, članu 14. stav 2, članu 15, članu 17. 
stav 2, članu 18. stav 2, članu 24. stav 2. i članu 25. stav 3. ovog zakona, 
ministar će doneti u roku od šest meseci od dana stupanja na snagu ovog zakona.
Do početka primene podzakonskih propisa iz stava 1. ovog 
člana primenjivaće se propisi doneti do dana stupanja na snagu ovog zakona, ako 
nisu u suprotnosti sa odredbama ovog zakona.

Prestanak važenja zakona

Član 35.
Danom početka primene ovog zakona prestaju da važe Zakon o 
osnovnim podacima za ličnu kartu ("Službeni list SFRJ", broj 6/73) i Zakon o 
ličnoj karti ("Službeni glasnik SRS", br. 15/74, 54/77, 57/80, 45/85 i 40/88 i 
"Službeni glasnik RS", br. 53/93 - dr. zakon, 67/93 - dr. zakon, 48/94 - dr. 
zakon i 101/05 - dr. zakon).

Stupanje na snagu Zakona i početak primene

Član 36.
Ovaj zakon stupa na snagu osmog dana od dana objavljivanja u 
"Službenom glasniku Republike Srbije", a počinje da se primenjuje po isteku šest 
meseci od dana stupanja na snagu.



ODREDBE КOJE NISU UNETE U "PREČIŠĆEN TEКST" ZAКONA


Zakon o izmenama i dopunama Zakona o ličnoj karti: 
"Službeni glasnik RS", broj 36/2011-94

Član 11.
Lična karta izdata pre dana početka primene ovog zakona 
važi do roka navedenog u ličnoj karti, a najduže do 31. decembra 2016. godine – 
do kog roka važe i lične karte izdate nakon početka primene Zakona o ličnoj 
karti („Službeni glasnik RS”, broj 62/06), sa rokom važenja „27. juli 2011. 
godine”.

Član 12.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.



