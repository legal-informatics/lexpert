


Redakcijski prečišćen tekst


ZAКON
o sahranjivanju i grobljima
„Službeni glasnik SRS”, br. 20 od 21. maja 1977, 24 od 6. 
jula 1985 - dr. zakon, 6 od 25. februara 1989 
- dr. zakon, „Službeni glasnik 
RS”, br. 53 od 16. jula 1993 - 
dr. zakon, 67 od 30. avgusta 1993 
- dr. zakon, 48 
od 20. jula 1994 - dr. zakon, 101 od 21. novembra 2005 
- dr. zakon, 120 od 21. 
decembra 2012 - US, 84 od 24. septembra 2013 - US
I. OPŠTE ODREDBE
Član 1.
Sahranjivanje umrlih, određivanje i stavljanje van upotrebe 
groblja, održavanje i uređenje groblja i krematorijuma vrši se na način utvrđen 
propisom skupštine opštine, donetim u skladu sa načelima ovog zakona i drugim 
propisima koji se odnose na sahranjivanje i groblja.
Član 2.
Sahranjivanje umrlih može se vršiti samo na groblju.
Prestao je da važi raniji stav 2. 
(vidi  
Odluku US - 
84/2013-17)
Član 3.
Sahranjivanje se vrši u skladu sa odgovarajućim sanitarnim 
propisima, a na način koji odgovara pijetetu prema umrlom, dostojanstvu mesta na 
kojem on počiva i uz poštovanje osećanja srodnika umrlog i drugih osoba koje su 
bile bliske sa umrlim.
Pod sahranjivanjem, u smislu ovog zakona, smatra se 
pokopavanje posmrtnih ostataka umrlog, odnosno spaljivanje posmrtnih ostataka i 
ostavljanje pepela na određena mesta i druge radnje koje se u tom cilju preduzimaju.
Član 4.
Grobljem se, u smislu ovog zakona, smatra zemljište koje je 
odgovarajućim urbanističkim planom ili odlukom skupštine opštine određeno za 
sahranjivanje umrlih.
Urbanističkim planom ili odlukom iz stava 1. ovog člana, 
utvrđuju se lokacija i urbanističko-tehnički uslovi za podizanje objekata 
neophodnih za vršenje pogrebne delatnosti (mrtvačnice, prodavnice i drugi 
objekti), komunalnih uređaja i instalacija, spoljnih i unutrašnjih saobraćajnica, 
za određivanje grobnih mesta, za izgradnju grobnica, drugih spomen objekata i za 
podizanje spomenika.
Prilikom određivanja zemljišta za groblje mora se posebno 
voditi računa o zaštiti izvorišta za snabdevanje vodom, objekata za snabdevanje 
vodom za piće, geološkom sastavu tla, kao i o sanitarnim i drugim uslovima 
propisanim za podizanje groblja.
Član 5.
Groblja se moraju koristiti u skladu sa opštim uslovima 
kojima se obezbeđuju njihova namena, korišćenje i drugi uslovi utvrđeni zakonom, 
odnosno odlukom skupštine opštine u skladu sa zakonom.
Član 6.
Poslove pogrebne delatnosti i uređivanja i održavanja groblja 
vrše organizacije udruženog rada kojima je skupština opštine poverila vršenje 
ovih poslova.
Uređivanje i održavanje groblja skupština opštine može 
poveriti i mesnoj zajednici.
Član 7.
Prilikom sahranjivanja mogu se vršiti verski obredi koji nisu 
u suprotnosti sa propisima o pravnom položaju verskih zajednica.
Član 8.
Prestao je da važi (vidi
 
Odluku US - 120/2012-204)
II. SAHRANJIVANJE
Član 9.
Sahranjivanje se može izvršiti posle utvrđivanja smrti na 
način određen posebnim propisima.
Sahranjivanje se može izvršiti najranije po isteku 24 časa od 
momenta nastupanja smrti.
Član 10.
Pokopavanje posmrtnih ostataka umrlog vrši se na groblju koje 
je u upotrebi.
Groblje u upotrebi koje se nalazi u gradu, naselju gradskog 
karaktera, ili u turističkom mestu mora imati prostoriju koja služi za čuvanje 
posmrtnih ostataka umrlog do sahranjivanja i ispraćaj posmrtnih ostataka (u daljem 
tekstu: mrtvačnica).
Član 11.
Odobrenje za pokopavanje u određeno groblje i grobno mesto 
daje nadležni organ opštine, odnosno organizacija udruženog rada koja vrši 
poslove pogrebne delatnosti, uređivanje i održavanje groblja, ili mesna zajednica 
kojoj je povereno vršenje poslova uređivanja i održavanja groblja.
Sahrana spaljenih posmrtnih ostataka umrlog vrši se 
ostavljanjem pepela na određena mesta.
Član 12.
Posmrtni ostaci, po utvrđenoj smrti, prenose se na groblje i 
do sahrane čuvaju u mrtvačnici, ako na groblju postoji mrtvačnica.
Posmrtni ostaci mogu se, sa odobrenjem verske zajednice, 
čuvati i u crkvama, kapelama i drugim objektima koji su namenjeni za vršenje 
verskih obreda do sahrane.
Pre sahranjivanja, posmrtni ostaci mogu biti izloženi na 
određenom mestu van groblja, radi ukazivanja posebnih posmrtnih počasti, ako 
sahranjivanje organizuje društveno-politička zajednica ili po odobrenju nadležnog 
organa opštine.
Član 13.
Spaljivanje posmrtnih ostataka može se vršiti ako je takvu 
želju za života izjavilo umrlo lice ili po nalogu lica koje je dužno da sahrani 
umrlog (član 14).
Spaljivanje posmrtnih ostataka ne može se vršiti ako je umrli 
za života izrazio želju da se njegovi posmrtni ostaci ne spaljuju.
Spaljivanje posmrtnih ostataka lica koja nisu umrla prirodnom 
smrću, može se izvršiti samo po odobrenju organa nadležnog za pokretanje ili 
vođenje krivičnog postupka.
Član 14.
Sahranjivanje umrlog dužni su da obezbede njegovi srodnici, 
odnosno lica koja bi prema važećim propisima bila obavezna da ga izdržavaju, 
odnosno da se o njemu staraju ili druga fizička i pravna lica koja preuzmu 
obavezu da obezbede sahranjivanje, odnosno koja su dužna da se o tome staraju.
Ako ne postoje lica iz stava 1. ovog člana, ili ako lica 
koja su dužna da izvrše sahranjivanje to odbiju, ili nisu u mogućnosti da 
sahranjivanje obezbede, sahranjivanje će izvršiti organizacija udruženog rada koja 
vrši poslove pogrebne delatnosti i uređivanje i održavanje groblja, ili mesna 
zajednica kojoj je povereno vršenje tih poslova, ili nadležni organ opštine u 
mestu u kome je lice umrlo, odnosno gde su posmrtni ostaci nađeni.
U slučaju iz stava 2. ovog člana prijavljivanje sahrane, 
utvrđivanje identiteta umrlog i upis u matičnu knjigu umrlih vrši nadležni organ 
opštine.
Član 15.
Troškove sahranjivanja snose lica koja su bila dužna da 
umrlog za života izdržavaju ili da se staraju o njegovom sahranjivanju.
Ako ne postoje lica koja su dužna da obezbede sahranjivanje 
(član 14. stav 1) troškove sahranjivanja snosi opština na čijoj teritoriji je 
umrli imao poslednje prebivalište, a ako se ne može utvrditi poslednje 
prebivalište umrlog, troškove snosi opština na čijoj je teritoriji umrlo 
sahranjeno lice, odnosno na čijoj teritoriji su nađeni posmrtni ostaci umrlog.
Opština koja je obezbedila sahranjivanje umrlog lica ima 
pravo na naknadu troškova od lica koja su bila dužna da obezbede sahranjivanje 
(član 14. stav 1), odnosno iz zaostavštine umrlog.
III. GROBLJA
Član 16.
Svako naseljeno mesto, po pravilu, ima groblje.
Izuzetno, u jednom naseljenom mestu mogu se odrediti i 
posebna groblja, čije se uređenje, održavanje i korišćenje reguliše posebnim 
propisima (groblja boraca narodnooslobodilačkog rata, groblja sa posebnim 
memorijalnim obeležjima i sl.).
Član 17.
Organizacija udruženog rada koja vrši poslove pogrebne 
delatnosti i uređivanja i održavanja groblja ili mesna zajednica kojoj je povereno 
vršenje tih poslova daje na korišćenje grobna mesta (parcele) pod uslovima i na 
način utvrđen odlukom skupštine opštine.
Grobno mesto (parcela) koje je dato na korišćenje ne može se 
stavljati u pravni promet.
Član 18.
Posmrtni ostaci sahranjenih moraju da počivaju u grobnom 
mestu najmanje 10 godina od dana sahranjivanja.
Porodica, srodnici i druga lica koja za to imaju interes 
imaju pravo da po isteku roka počivanja iz stava 1. ovog člana, produžuju 
počivanje posmrtnih ostataka pod uslovima koje utvrdi skupština opštine.
U isto grobno mesto ne može se izvršiti sahranjivanje, ako od 
prethodne sahrane nije protekao rok iz stava 1. ovog člana osim u slučajevima 
koje utvrdi skupština opštine.
Član 19.
Posmrtni ostaci sahranjenog mogu se iskopati i preneti na 
drugo groblje, po prethodno pribavljenom odobrenju opštinskog nadležnog organa i 
odobrenju organa nadležnog za poslove sanitarne inspekcije, ako je na drugom 
groblju obezbeđeno grobno mesto za sahranu.
Ako se na osnovu odluke nadležnog organa opštine vrši 
iskopavanje i prenos posmrtnih ostataka pre isteka roka kojim je produženo 
počivanje posmrtnih ostataka, troškove iskopavanja i prenosa posmrtnih ostataka, 
grobnih znakova, spomenika i drugih predmeta tih grobnih mesta snosi opština 
čiji je organ naredio iskopavanje i prenos posmrtnih ostataka.
Član 20.
Groblje stavljeno van upotrebe, ili deo takvog groblja, može 
se koristiti za druge namene, prema urbanističkom planu i njime određenim 
uslovima, posle isteka obaveznog roka počivanja za sva grobna mesta, ili posle 
izvršenog prenosa posmrtnih ostataka iz onih grobnih mesta za koje još nije 
istekao rok kojim je produženo počivanje posmrtnih ostataka.
Član 21.
Uređivanje i održavanje groblja vrši se saglasno uslovima koje 
odlukom utvrđuje skupština opštine.
Odlukom iz stava 1. ovog člana utvrđuju se naročito: uslovi 
za uređivanje i održavanje groblja (sanitarno-tehnički uslovi za uređenje grobnog 
mesta, održavanje zelenila, uređivanje i održavanje prilaznih puteva i staza, 
održavanje objekata na groblju i sl.), održavanje reda na groblju, određivanje 
vremena vršenja sahranjivanja i dr.
Član 22.
Izgradnja odnosno rekonstrukcija grobnice ili drugog 
spomen-obeležja, kao i podizanje, prepravka ili uklanjanje spomenika i drugog 
predmeta na grobu, može se vršiti ako su ispunjeni uslovi iz člana 21. ovog 
zakona i ako je za to prethodno pribavljeno odobrenje nadležnog opštinskog organa.
Lice koje traži odobrenje za izgradnju dužno je podneti: 
skicu objekta, odnosno spomenika i potvrdu da je obezbeđeno korišćenje grobnog 
mesta (parcele).
Ako je grobnica ili drugi spomen objekat izgrađen ili ako 
je spomenik ili drugi predmet na grobu podignut protivno odredbi stava 1. ovog 
člana, nadležni organ opštine može narediti obustavljanje radova, odnosno uklanjanje 
grobnice, spomen objekta, odnosno spomenika ili drugog predmeta, ili narediti 
njegovo usklađivanje sa uslovima utvrđenim saglasno članu 21. ovog zakona.
IV. КAZNENE ODREDBE
Član 23.
Novčanom kaznom od 10.000 do 1.000.000 dinara kazniće se 
za prekršaj organizacija, odnosno mesna zajednica:
1. prestala je da važi (vidi Odluku US - 120/2012-204)
2. ako vrši pokopavanje posmrtnih ostataka umrlog van groblja 
koje je u upotrebi (član 10);
3. ako ne obezbedi sahranjivanje za umrla lica iz stava 2. 
člana 14. ovog zakona;
4. ako ne obezbedi prenos na drugo groblje posmrtnih 
ostataka (član 19. stav 2).
Za prekršaj iz stava 1. ovog člana, kazniće se i odgovorno 
lice organizacije ili mesne zajednice novčanom kaznom 
od 1.000 do 50.000 
dinara.
*Službeni glasnik RS, broj 101/2005
Član 24.
Novčanom kaznom od 1.000 do 50.000 dinara kazniće se za 
prekršaj građanin:
1. prestala je da važi (vidi  
Odluku US - 120/2012-204)
2. ako vrši pokopavanje posmrtnih ostataka umrlog van groblja 
koje je u upotrebi (član 10);
3. ako postupi protivno odredbama člana 22. st. 1. i 2.
*Službeni glasnik RS, broj 101/2005
V. PRELAZNE I ZAVRŠNE ODREDBE
Član 25.
Prestao je da važi (vidi Odluku US - 120/2012-204)
Član 26.
U roku od dve godine od dana stupanja na snagu ovog zakona 
na grobljima u upotrebi u gradovima, naseljima gradskog karaktera i u turističkim 
mestima, moraju se obezbediti mrtvačnice.
Član 27.
U roku od jedne godine od dana stupanja na snagu ovog zakona 
skupštine opština su dužne da donesu propise u skladu sa ovim zakonom, odnosno 
da usklade svoje propise sa odredbama ovog zakona.
Organizacije udruženog rada koje vrše pogrebnu delatnost i 
uređivanje i održavanje groblja, ili mesne zajednice koje vrše poslove uređivanja i 
održavanja groblja dužne su da u roku od šest meseci od dana donošenja propisa iz 
stava 1. ovog člana usklade svoje samoupravne opšte akte sa odredbama ovog 
zakona i propisima skupštine opštine, ako tim propisima nije određen drugi rok.
Član 28.
Republički sekretarijat za urbanizam, stambene i komunalne 
delatnosti donosi bliže propise o evidencijama koje je dužna da vodi 
organizacija, odnosno mesna zajednica kojoj je povereno vršenje poslova uređivanja 
i održavanja groblja.
Član 29.
Danom stupanja na snagu ovog zakona prestaje da važi Zakon o 
sahranjivanju i grobljima („Službeni glasnik SRS”, br. 20/61 i 15/65).
Član 30.
Ovaj zakon stupa na snagu osmog dana od dana objavljivanja u 
„Službenom glasniku Socijalističke Republike Srbije”.

