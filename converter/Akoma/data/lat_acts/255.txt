



Redakcijski prečišćen tekst










ZAКON

o 
regresu dela kamate na kredite koji se koriste za izvoz opreme i brodova i 
izvođenje investicionih radova u inostranstvu na kredit

„Službeni list SFRJ”, broj 21 od 20. 

aprila 1990. i „Službeni list SRJ”, br. 16 od 7. 

aprila 1993 
- dr. zakon, 31 od 18.

juna 1993 
- dr. zakon, 41 od 23.

jula 1993 
- dr. zakon, 50 od 26.

avgusta 1993 
- dr. zakon





Član 1.

Ovim zakonom utvrđuje se pravo na regres dela kamate na kredite koji se koriste za izvoz opreme i brodova i izvođenje investicionih radova u inostranstvu na kredit (u daljem tekstu: pravo na regres) preko Jugoslovenske banke za međunarodnu ekonomsku saradnju (u daljem tekstu: Jugoslovenska banka) i način obezbeđivanja i korišćenja tih sredstava.



Član 2.

Pravo na regres ostvaruju:

1) preduzeća i druga pravna lica koja izvoze opremu i brodove na kredit i izvode investicione radove u inostranstvu na kredit, a koje kreditira ili refinansira Jugoslovenska banka;

2) Jugoslovenska banka – za kredite date stranim kupcima ili naručiocima radova, stranim bankama i drugim stranim licima u skladu sa članom 10. Zakona o Jugoslovenskoj banci za međunarodnu ekonomsku saradnju („Službeni list SFRJ”, br. 77/88).

Pravo na regres utvrđuje se na iznos obračunate i naplaćene kamate po odobrenom kreditu iz stava 1. ovog člana.



Član 3.

Preduzeća i druga pravna lica za kredite iz člana 2. stav 1. tačka 1. ovog zakona i Jugoslovenska banka za kredite iz člana 2. stav 1. tačka 2. ovog zakona, ostvaruju pravo na regres dela kamate na te kredite u visini razlike između 10% godišnje kamatne stope i kamatne stope koju utvrdi Jugoslovenska banka. Ako je kamatna stopa Jugoslovenske banke veća od eskontne stope Narodne banke Jugoslavije, pravo na regres dela kamate ostvaruje se u visini razlike između 10% godišnje kamatne stope i eskontne stope Narodne banke Jugoslavije.

Preduzeća i druga pravna lica iz stava 1. ovog člana pravo na regres ostvaruju preko Jugoslovenske banke.



Član 4.

Jugoslovenska banka sastavlja obračun i dostavlja zahtev za naplatu regresa saveznom organu uprave nadležnom za poslove finansija.



Član 5.

Funkcioner koji rukovodi saveznim organom uprave nadležnim za poslove finansija propisaće postupak, način i dokumentaciju potrebnu za ostvarivanje prava na regres.



Član 6.

Sredstva za regres obezbeđuju se svake godine u budžetu federacije.

Visinu sredstava za regres utvrđuje, svake godine, Skupština

SFRJ svojom odlukom.



Član 7.

Novčanom kaznom od 4.500 do 45.000 dinara kazniće se za privredni prestup Jugoslovenska banka ako podnese netačan obračun i ostvari regres na teret sredstava za regres na koji nije imala pravo.

Za radnju iz stava 1. ovog člana kazniće se i odgovorno lice u Jugoslovenskoj banci novčanom kaznom od 250 do 2.500 dinara. 





NAPOMENA IZDAVAČA:
Visina novčanih kazni nije usklađivana posle uvođenja novog dinara.



Član 8.

Izuzetno od odredbe člana 6. stav 2. ovog zakona, u Budžetu federacije za 1990. godinu obezbeđuju se sredstva za regres u iznosu do 942,000.000 dinara, s tim što se obračun vrši od 1. januara 1990. godine.



Član 9.

Ovaj zakon stupa na snagu osmog dana od dana objavljivanja u „Službenom listu SFRJ”.

