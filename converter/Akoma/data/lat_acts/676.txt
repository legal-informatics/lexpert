






ZAКON

o
uplati doprinosa za penzijsko i invalidsko osiguranje za pojedine kategorije 
osiguranika – zaposlenih 

„Službeni
glasnik RS”, broj 85 od 6. 
oktobra 2005.





Član
1.

Ovim zakonom uređuju
se uslovi, slučajevi, način i sredstva za finansiranje uplate doprinosa za
penzijsko i invalidsko osiguranje radi utvrđivanja staža osiguranja u periodu od
1. januara 1991. godine do 31. decembra 2003. godine za zaposlene za koje nije
uplaćen doprinos za penzijsko i invalidsko osiguranje (u daljem tekstu:
doprinos).



Član
2.

Pravo na uplatu
doprinosa u skladu sa ovim zakonom ima lice koje je u periodu od 1. januara
1991. godine do 31. decembra 2003. godine bilo u radnom odnosu u preduzeću
(privrednom društvu), ustanovi, banci, organizaciji i zemljoradničkoj zadruzi u
Republici Srbiji (u daljem tekstu: poslodavac), a koje je u tom periodu bilo
prijavljeno na osiguranje, za vreme za koje mu doprinos nije plaćen. 



Član
3.

Osnovica za uplatu
doprinosa iz člana 2. ovog zakona je najniža osnovica važeća u mesecu u kome se
vrši uplata doprinosa, prema zakonu kojim se uređuju doprinosi za obavezno
socijalno osiguranje. 

Doprinos iz stava 1.
ovog člana plaća se po zbirnoj stopi (doprinosi koje plaćaju poslodavci i
zaposleni) koja važi na dan uplate doprinosa, prema zakonu kojim se uređuju
doprinosi za obavezno socijalno osiguranje.

Osiguraniku za koga
je doprinos obračunat i uplaćen u skladu sa odredbama st. 1. i 2. ovog člana u
prijavu podataka za matičnu evidenciju, koju podnosi Republički fond za
penzijsko i invalidsko osiguranje zaposlenih, kod podatka o zaradi, odnosno
osnovici osiguranja unosi se:

1) za period do 1.
januara 1999. godine – garantovana zarada koja je bila propisana za mesec na
koji se uplata doprinosa odnosi;

2) za period od 1.
januara 1999. godine – najniža osnovica koja je bila propisana za mesec na koji
se uplata doprinosa odnosi i to za poslove za koje se nije zahtevala stručnost
i poslove za koje se zahtevala osposobljenost do jedne, odnosno do dve godine
(I i II stepen). 



Član 4.

Zahtev za uplatu
doprinosa podnosi poslodavac za zaposlene koji su bili u radnom odnosu u
periodu i pod uslovima iz člana 2. ovog zakona, a još uvek su u radnom odnosu
kod poslodavca. 

Zahtev se podnosi
filijali Republičkog fonda za penzijsko i invalidsko osiguranje zaposlenih –
prema sedištu poslodavca (u daljem tekstu: Fond).

Uz zahtev se
podnosi:

1) spisak zaposlenih
kojima nije uplaćen doprinos, koji sadrži i period za koji nije uplaćen
doprinos, sa ugovorom o radu ili odlukom, odnosno rešenjem o zasnivanju radnog
odnosa;

2) pismena
saglasnost zaposlenog da prihvata uplatu doprinosa u skladu sa ovim zakonom;

3) kopija dokaza da
su zaposleni u tom periodu bili prijavljeni Fondu na osiguranje.

Pored zahteva iz
stava 1. ovog člana, poslodavac je dužan da dostavi Fondu spisak lica kojima je
prestalo svojstvo zaposlenih kod njega, a koja ispunjavaju uslove za uplatu
doprinosa po ovom zakonu, sa dokazom da su ta lica bila prijavljena na
osiguranje.

Poslodavac je dužan
da najkasnije 30 dana pre isteka roka za podnošenje zahteva utvrđenog ovim
zakonom, u službenim prostorijama objavi spisak iz st. 3. i 4. ovog člana i
omogući uvid zaposlenima i drugim licima, u skladu sa ovim zakonom.



Član
5.

Zahtev za uplatu
doprinosa mogu podneti i lica: 

1) koja su bila u
radnom odnosu kod poslodavca koji je prestao da postoji (stečaj, likvidacija i
dr.);

2) koja su prešla na
rad kod drugog poslodavca;

3) kojima je prestao
radni odnos kod poslodavca (zbog sticanja uslova za penziju, prestanka potrebe
za radom zaposlenog i dr.);

4) za koje
poslodavac nije podneo zahtev iz člana 4. ovog zakona. 

Za umrlog
osiguranika, odnosno korisnika prava iz penzijskog i invalidskog osiguranja,
zahtev iz stava 1. ovog člana može podneti lice koje ispunjava uslove za sticanje
prava na porodičnu penziju.

Zahtev iz st. 1. i
2. ovog člana podnosi se Fondu.

Uz zahtev iz st. 1.
i 2. ovog člana podnosi se dokaz da je osiguranik u periodu iz člana 1. ovog
zakona bio u radnom odnosu.



Član 6.

Zahtev iz čl. 4. i
5. ovog zakona može da se podnese u roku od tri meseca od dana stupanja na snagu
ovog zakona. 



Član
7.

Fond je dužan, ako
su ispunjeni uslovi utvrđeni ovim zakonom, da donese rešenje kojim se utvrđuje
pravo na uplatu doprinosa u skladu sa ovim zakonom, najkasnije u roku od 12
meseci od dana podnošenja zahteva.

Rešenje iz stava 1.
ovog člana dostavlja se poslodavcu, zaposlenom, licu iz člana 5. ovog zakona i
ministarstvu nadležnom za poslove finansija.

Pravo na utvrđivanje
staža osiguranja lice iz člana 2. ovog zakona stiče kada se Fondu prenesu
sredstva iz budžeta Republike, u okviru planiranih sredstava za transfere
organizacijama obaveznog socijalnog osiguranja, a u visini i na način kojim se
ne ugrožava likvidna mogućnost budžeta, o čemu ministarstvo nadležno za poslove
finansija obaveštava ministarstvo nadležno za penzijsko i invalidsko osiguranje
i Fond, sa specifikacijom na koja se lica odnose preneta sredstva.

Po uplati doprinosa,
odnosno prenosu sredstava iz stava 3. ovog člana Fond donosi rešenje o
utvrđivanju staža osiguranja, u skladu sa ovim zakonom, koje dostavlja podnosiocu
zahteva, odnosno licu kome je utvrđen staž osiguranja.

Fond je dužan da o
prenosu sredstava iz stava 3. ovog člana, kao i o broju lica i vremenu za koje
je za njih utvrđen staž osiguranja, jednom mesečno obaveštava ministarstvo
nadležno za penzijsko i invalidsko osiguranje i ministarstvo nadležno za poslove
finansija



Član 8.

Sredstva za uplatu
doprinosa u skladu sa ovim zakonom obezbeđuju se u budžetu Republike, u okviru
sredstava namenjenih transferima organizacijama obaveznog socijalnog osiguranja.

Republika Srbija će
preuzeti potraživanja koja Fond ima prema poslodavcu iz člana 2. ovog zakona za
iznos uplaćenih doprinosa u skladu sa zakonom.

Ministar nadležan za
poslove finansija bliže će urediti postupak naplate potraživanja iz stava 2.
ovog člana.



Član 9.

Pravo na penziju,
odnosno na uvećanu penziju po osnovu staža osiguranja uplaćenog po ovom zakonu
stiče se najranije danom uplate doprinosa u skladu sa ovim zakonom.



Član 10.

Ministar nadležan za
poslove penzijskog i invalidskog osiguranja bliže će urediti način i postupak
podnošenja zahteva, kao i formu i sadržaj obrasca zahteva i spiska iz čl. 4. i
5. ovog zakona. 



Član
11.

Nadzor nad sprovođenjem
ovog zakona ostvaruje se u saradnji nadležnih ministarstava za poslove rada,
zapošljavanja i socijalne politike, poslove finansija i privrede.



Član
12.

Lica koja, uz
pismenu saglasnost iz člana 4. stav 3. tačka 2) ovog zakona, odnosno po zahtevu
iz člana 5. ovog zakona ostvare pravo na uplatu doprinosa, odriču se prava da
kod poslodavca, nadležnog suda i drugog nadležnog organa zahtevaju uplatu
eventualne razlike doprinosa za penzijsko i invalidsko osiguranje.

Odredba stava 1.
ovog člana odnosi se i na pokrenute postupke kod suda, odnosno drugog nadležnog
organa.



Član 13.

Odredbe člana 2. i
člana 3. st. 1. i 3. ovog zakona, primenjuju se i na osiguranike samostalnih
delatnosti iz člana 12. stav 1. tačka 4) Zakona o penzijskom i invalidskom
osiguranju („Službeni glasnik RS”, br. 34/03, 64/04 i 84/04), odnosno na
sveštenike i verske službenike.

Zahtev
za uplatu doprinosa za lica iz stava 1. ovog člana podnosi Republičkom fondu za
penzijsko i invalidsko osiguranje samostalnih delatnosti nadležni organ za
podnošenje prijave na osiguranje za navedenu kategoriju osiguranika prema Zakonu
iz stava 1. ovog člana, u roku od tri meseca od dana stupanja na snagu ovog
zakona.

Sveštenicima
i verskim službenicima za koje je utvrđen staž osiguranja iz stava 1. ovog
člana, u prijavu podataka za matičnu evidenciju koju podnosi Republički fond za
penzijsko i invalidsko osiguranje sasmostalnih delatnosti, kod podataka o
osnovici osiguranja unosi se:

1) za
period do 1. januara 1999. godine – garantovana zarada koja je bila propisana
za osiguranike zaposlene za mesec na koji se uplata doprinosa odnosi;

2) za
period od 1. januara 1999. godine – najniža osnovica koja je bila propisana za
mesec na koji se uplata doprinosa odnosi i to za poslove za koje se nije
zahtevala stručnost i poslove za koje se zahtevala osposobljenost do jedne,
odnosno do dve godine (I i II stepen) za osiguranike
zaposlene.

Fond
iz stava 2. ovog člana je dužan da po sprovedenom postupku i u roku koji će
bliže urediti ministar nadležan za poslove penzijskog i invalidskog osiguranja,
ako su ispunjeni uslovi utvrđeni ovim članom, donese rešenje kojim se utvrđuje
uplata doprinosa u skladu sa ovim zakonom.

Rešenje
iz stava 4. ovog člana dostavlja se podnosiocu zahteva iz stava 2. ovog člana.

Sredstva
za uplatu doprinosa iz stava 1. ovog člana obezbeđuje Fond iz stava 2. ovog
člana, iz viška prihoda. 



Član 14.

Ovaj zakon stupa na
snagu osmog dana od dana objavljivanja u „Službenom glasniku Republike Srbije”.




