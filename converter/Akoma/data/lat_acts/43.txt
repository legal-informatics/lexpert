









	Redakcijski prečišćen tekst




ZAКON

o sprečavanju diskriminacije
osoba sa invaliditetom


"Službeni

glasnik RS", br. 33 od 17. 

aprila 2006, 
13 od 19. februara 2016.



Prvi
deo 



OSNOVNE
ODREDBE 



Predmet
Zakona



Član
1.

Ovim
zakonom uređuje se opšti režim zabrane diskriminacije po osnovu invalidnosti, posebni
slučajevi diskriminacije osoba sa invaliditetom, postupak zaštite osoba izloženih
diskriminaciji i mere koje se preduzimaju radi podsticanja ravnopravnosti i socijalne
uključenosti osoba sa invaliditetom.




Načela Zakona




Član
2.

Ovaj
zakon zasniva se na načelima:

1. zabrane diskriminacije osoba sa invaliditetom;

2. poštovanja ljudskih prava i dostojanstva osoba sa invaliditetom;

3. uključenosti osoba sa invaliditetom u sve sfere društvenog života na ravnopravnoj
osnovi;

4. uključenosti osoba sa invaliditetom u sve procese u kojima se odlučuje o njihovim
pravima i obavezama;

5. jednakih prava i obaveza.




Definicije pojmova




Član
3.

U
ovom zakonu:

1. izraz „osobe sa invaliditetom” označava osobe sa urođenom ili stečenom fizičkom,
senzornom, intelektualnom ili emocionalnom onesposobljenošću koje usled društvenih
ili drugih prepreka nemaju mogućnosti ili imaju ograničene mogućnosti da se uključe
u aktivnosti društva na istom nivou sa drugima, bez obzira na to da li mogu da ostvaruju
pomenute aktivnosti uz upotrebu tehničkih pomagala ili službi podrške; 


2. izrazi „diskriminacija” i „diskriminatorsko postupanje” označavaju svako pravljenje
razlike ili nejednako postupanje, odnosno propuštanje (isključivanje, ograničavanje ili
davanje prvenstva) u odnosu na lica ili grupe, kao i na članove njihovih porodica,
ili njima bliska lica, na otvoren ili prikriven način, a koje se zasniva na invalidnosti
ili razlozima u vezi sa njom;

3. izraz „organ javne vlasti” označava državni organ, organ teritorijalne autonomije,
organ lokalne samouprave, organizaciju kojoj je povereno vršenje javnih ovlašćenja,
kao i pravno lice koje osniva ili finansira u celini, odnosno u pretežnom delu,
Republika, teritorijalna autonomija ili lokalna samouprava.




Obaveze organa javne
vlasti




Član
4.

Organi
javne vlasti dužni su da osobama sa invaliditetom obezbede uživanje prava i sloboda
bez diskriminacije.




Opšta zabrana zloupotrebe
prava




Član
5.

Zabranjeno
je vršenje prava utvrđenih ovim zakonom protivno cilju u kome su priznata ili sa namerom
da se povrede ili ograniče prava drugih ili da se izazovu ozbiljne posledice po bezbednost
zemlje, javni poredak i moral.



Drugi deo 




OPŠTA
ZABRANA DISКRIMINACIJE 



Oblici
diskriminacije



Član
6.

(1)
Oblici diskriminacije su neposredna i posredna diskriminacija, kao i povreda načela
jednakih prava i obaveza.

(2)
Neposredna diskriminacija postoji ako se lica ili grupa (u daljem tekstu: diskriminisani),
u istoj ili sličnoj situaciji, bilo kojim aktom ili radnjom, stavljaju ili su stavljeni
u nepovoljniji položaj ili bi mogli biti stavljeni u nepovoljniji položaj zbog njegove,
odnosno njihove invalidnosti.

(3)
Posredna diskriminacija postoji ako se diskriminisani, zbog njegove invalidnosti,
stavlja u nepovoljniji položaj donošenjem akta ili preduzimanjem radnje koja je prividno
zasnovana na načelu jednakosti i nediskriminacije, osim ako je taj akt ili radnja
opravdana zakonitim ciljem, a sredstva za postizanje tog cilja su primerena i nužna.

(4)
Diskriminacija postoji i u slučaju:

1. ako se prema diskriminisanom postupa gore nego što se postupa ili bi se postupalo
prema drugome, isključivo ili uglavnom zbog toga što je diskriminisani tražio, odnosno
namerava da traži pravnu zaštitu od diskriminacije ili zbog toga što je ponudio
ili namerava da ponudi dokaze o diskriminatorskom postupanju;

2. ako se prema diskriminisanom očigledno ponižavajuće postupa, isključivo ili uglavnom
zbog njegove invalidnosti.

(5)
Diskriminacijom se smatra i pozivanje i navođenje na diskriminaciju i pomaganje u diskriminatorskom
postupanju.




Povreda načela jednakih
prava i obaveza




Član
7.

Povreda
načela jednakih prava i obaveza postoji:

1. ako se diskriminisanom isključivo ili uglavnom zbog njegove invalidnosti neopravdano
uskraćuju prava i slobode, odnosno nameću obaveze, koje se u istoj ili sličnoj situaciji
ne uskraćuju ili ne nameću drugom licu ili grupi;

2. ako su cilj ili posledica preduzetih mera neopravdani; 

3. ako ne postoji srazmera između preduzetih mera i cilja koji se ovim merama ostvaruje.




Član 8.

Ne
smatraju se povredom načela jednakih prava i obaveza niti diskriminacijom:

1. odredbe zakona, propisa, kao ni odluke ili posebne mere donete u cilju poboljšanja
položaja osoba sa invaliditetom, članova njihovih porodica i udruženja osoba sa invaliditetom,
kojima se pruža posebna podrška, neophodna za uživanje i ostvarivanje njihovih prava
pod istim uslovima pod kojima ih uživaju i ostvaruju drugi;

2. donošenje, odnosno zadržavanje postojećih akata i mera čiji je cilj otklanjanje ili
popravljanje nepovoljnog položaja osoba sa invaliditetom kojima se pruža posebna podrška.




Teški oblici diskriminacije




Član
9.

Posebno
je zabranjeno i kažnjivo:

1. izazivanje i podsticanje neravnopravnosti ili netrpeljivosti prema osobama sa invaliditetom;

2. propagiranje ili smišljeno vršenje diskriminacije od strane organa javne vlasti u
postupku pred tim organom, putem javnih glasila, u političkom životu, prilikom pružanja
javnih usluga, u oblasti radnih odnosa, obrazovanja, kulture, sporta i sl.




Zabrana ispisivanja i
isticanja diskriminatorskih
poruka i simbola




Član
10.

Zabranjeno
je ispisivanje i isticanje na javnim mestima i širenje na drugi način poruka i simbola
kojima se poziva na diskriminatorsko postupanje prema osobama sa invaliditetom.



Treći deo 




POSEBNI
SLUČAJEVI DISКRIMINACIJE




Diskriminacija
u postupcima pred organom javne vlasti 


Član
11.

(1)
Organ javne vlasti ne sme svojom radnjom ili propuštanjem vršiti diskriminaciju osoba
sa invaliditetom.

(2)
Diskriminacija osoba sa invaliditetom od strane organa javne vlasti obuhvata:

1. uskraćivanje prava osobi sa invaliditetom, ako se ovo pravo u istim okolnostima
priznaje osobama bez invaliditeta;

2. postavljanje posebnih uslova za ostvarivanje prava osobi sa invaliditetom, osim ako
takve uslove ne opravdavaju razlozi opšte, lične i imovinske bezbednosti, koje organ
javne vlasti mora posebno naznačiti;

3. uskraćivanje prava u okviru diskrecionog ovlašćenja, ako je do uskraćivanja došlo
zbog invalidnosti podnosioca zahteva;

4. vođenje postupka ostvarivanja prava osoba sa invaliditetom na način koji faktički
onemogućuje ili znatno otežava ostvarenje prava.

(3)
Posebno težak oblik diskriminacije zbog invalidnosti jeste uznemiravanje, vređanje
i omalovažavanje osoba sa invaliditetom od strane nosilaca javnih funkcija i lica
zaposlenih u organima javne vlasti u toku postupka ostvarivanja prava osoba sa invaliditetom,
zbog njene invalidnosti.




Diskriminacija u vezi
sa udruženjima




Član
12.

(1)
Zabranjena je diskriminacija zbog invalidnosti u udruženjima.

(2)
Diskriminacija zbog invalidnosti u udruženjima obuhvata:

1. odbijanje zahteva za učlanjenje u udruženje osobi sa invaliditetom zbog njene invalidnosti;

2. postavljanje posebnih uslova za učlanjenje osoba sa invaliditetom u udruženje;

3. uskraćivanje prava osobi sa invaliditetom da bira i bude birana u organe upravljanja
udruženja;

4. postavljanje posebnih uslova za izbor osoba sa invaliditetom u organe upravljanja udruženja.

(3)
Diskriminacijom zbog invalidnosti ne smatra se osnivanje ili delovanje udruženja osoba
sa invaliditetom i drugih oblika njihovog samoorganizovanja.




Diskriminacija u vezi
sa pružanjem usluga i korišćenjem objekata i površina




Član
13.

(1)
Zabranjena je diskriminacija na osnovu invalidnosti u pogledu dostupnosti usluga
i pristupa objektima u javnoj upotrebi i javnim površinama.

(2)
Pod uslugom, u smislu ovog zakona, smatra se svaka usluga koju, uz naknadu ili bez
nje, pravno ili fizičko lice pruža u okviru svoje delatnosti, odnosno trajnog zanimanja.

(3)
Pod objektima u javnoj upotrebi, u smislu ovog zakona, smatraju se: objekti u oblasti
obrazovanja, zdravstva, socijalne zaštite, kulture, sporta, turizma ili objekti koji
se koriste za zaštitu životne sredine, zaštitu od elementarnih nepogoda i slično.

(4)
Pod javnim površinama, u smislu ovog zakona, smatraju se: parkovi, zelene površine,
trgovi, ulice, pešački prelazi i druge javne saobraćajnice i slično.

(5)
Diskriminacija na osnovu invalidnosti u pogledu dostupnosti usluga naročito obuhvata:

1. odbijanje pružanja usluga osobi sa invaliditetom, osim ako bi pružanje usluge ugrozilo
život ili zdravlje osobe sa invaliditetom ili drugog lica;

2. pružanje usluge osobi sa invaliditetom pod drugačijim i nepovoljnijim uslovima od
onih pod kojima se usluga pruža drugim korisnicima, osim ako bi pružanje usluge pod
redovnim uslovima ugrozilo život ili zdravlje osobe sa invaliditetom ili drugog lica;

3. odbijanje da se izvrši tehnička adaptacija objekta neophodna da bi se usluga pružila
korisniku sa invaliditetom.



Član 14.

Diskriminacijom
u smislu člana 13. ovog zakona ne smatra se:

1. povećanje cene usluge srazmerno povećanim troškovima, neposredno proisteklim iz
pružanja usluge korisniku sa invaliditetom;

2. pružanje usluga vezanih za specifične potrebe nekih korisnika sa invaliditetom,
ili za specifičan način zadovoljavanja njihovih opštih potreba;

3. aktivnost vezana za otklanjanje postojećih i sprečavanje novih vidova diskriminacije
zbog invalidnosti.



Član 15.

Posebno
težak oblik diskriminacije zbog invalidnosti jeste uznemiravanje, vređanje i omalovažavanje
osoba sa invaliditetom – korisnika usluge zbog njene invalidnosti, kada te radnje
vrši lice koje neposredno pruža uslugu ili njemu nadređeno lice.



Član 16.

(1)
Vlasnik objekta u javnoj upotrebi, kao i javno preduzeće nadležno za održavanje javnih
površina, dužni su da obezbede pristup objektu u javnoj upotrebi, odnosno javnoj
površini svim osobama sa invaliditetom, bez obzira na vrstu i stepen njihove invalidnosti.

(2)
Obavezu iz stava 1. ovog člana ima i drugo lice na koje je preneto pravo korišćenja,
osim ako je sa vlasnikom, odnosno nadležnim organom ugovorilo drugačije.

(3)
Vlasnik objekta u javnoj upotrebi dužan je da izvrši adaptaciju objekta u cilju zadovoljavanja
uslova za ispunjavanje obaveze iz stava 1. ovog člana.

(4)
Organ nadležan za izdavanje upotrebne dozvole za objekte u javnoj upotrebi izdaće
ovu dozvolu ako je ispunjen uslov iz stava 1. ovog člana.




Diskriminacija u vezi
sa zdravstvenim uslugama 



Član
17.

(1)
Posebno težak slučaj diskriminacije zbog invalidnosti jeste svaka diskriminacija
osoba sa invaliditetom prilikom pružanja zdravstvenih usluga. 

(2)
Diskriminacijom osoba sa invaliditetom prilikom pružanja zdravstvenih usluga smatra
se:

1. odbijanje da se pruži zdravstvena usluga osobi sa invaliditetom zbog njene invalidnosti;

2. postavljanje posebnih uslova za pružanje zdravstvenih usluga osobama sa invaliditetom
ako ti uslovi nisu opravdani medicinskim razlozima;

3. odbijanje postavljanja dijagnoze i uskraćivanje odgovarajućih informacija o trenutnom
zdravstvenom stanju, preduzetim ili nameravanim merama lečenja i rehabilitacije osobi
sa invaliditetom zbog njene invalidnosti;

4. svako uznemiravanje, vređanje ili omalovažavanje osobe sa invaliditetom u toku boravka
u zdravstvenoj ustanovi zbog njene invalidnosti.




Diskriminacija u vezi
sa vaspitanjem i obrazovanjem 



Član
18.

(1)
Zabranjena je diskriminacija zbog invalidnosti na svim nivoima vaspitanja i obrazovanja.

(2)
Diskriminacija iz stava 1. ovog člana obuhvata:

1. uskraćivanje prijema deteta predškolskog uzrasta, učenika, odnosno studenta sa invaliditetom
u vaspitnu odnosno obrazovnu ustanovu koja odgovara njegovom prethodno stečenom znanju,
odnosno obrazovnim mogućnostima;

2. isključenje iz vaspitne, odnosno obrazovne ustanove koju već pohađa dete predškolskog
uzrasta, učenik, odnosno student sa invaliditetom iz razloga vezanih za njegovu invalidnost;

3. postavljanje neinvalidnosti kao posebnog uslova za prijem u vaspitnu odnosno obrazovnu
ustanovu, uključujući podnošenje uverenja o zdravstvenom stanju i prethodnu proveru
psihofizičkih sposobnosti, osim ako je taj uslov utvrđen u skladu sa propisima kojima
se uređuje oblast obrazovanja.



Član 19.

Diskriminacijom
u obrazovanju zbog invalidnosti ne smatra se:

1. provera posebnih sklonosti dece predškolskog uzrasta, učenika i studenata, odnosno
kandidata za upis u vaspitnu odnosno obrazovnu ustanovu prema određenom nastavnom
predmetu ili grupi predmeta, njihovih umetničkih sklonosti ili oblika posebne darovitosti;

2. organizacija posebnih oblika nastave, odnosno vaspitanja za učenike, odnosno decu
predškolskog uzrasta, koji zbog nedovoljnih intelektualnih sposobnosti ne mogu da
prate redovne nastavne sadržaje, kao i upućivanje učenika, odnosno dece predškolskog
uzrasta u te oblike nastave, odnosno vaspitanja, ako se upisivanje vrši na osnovu
akta nadležnog organa kojim je utvrđena potreba za takvim oblikom obrazovanja učenika,
odnosno deteta predškolskog uzrasta.



Član 20.

Posebno
težak oblik diskriminacije zbog invalidnosti jeste uznemiravanje, vređanje i omalovažavanje
invalidnog deteta predškolskog uzrasta, učenika, odnosno studenta zbog njegove invalidnosti,
kada te radnje vrši vaspitač, nastavnik ili drugo lice zaposleno u vaspitnoj, odnosno
obrazovnoj ustanovi.




Diskriminacija u vezi
sa zapošljavanjem i radnim odnosom 



Član
21.

(1)
Zabranjeno je vršiti diskriminaciju zbog invalidnosti u zapošljavanju i ostvarivanju
prava iz radnog odnosa prema:

1. osobi sa invaliditetom koja traži zaposlenje;

2. pratiocu osobe sa invaliditetom koji traži zaposlenje;

3. zaposlenoj osobi sa invaliditetom;

4. zaposlenom pratiocu osobe sa invaliditetom.

(2)
Pod osobom koja traži zaposlenje, u smislu ovog zakona, smatra se osoba uredno prijavljena
službi nadležnoj za zapošljavanje u skladu sa zakonom kojim se uređuje zapošljavanje.

(3)
Pod pratiocem osobe sa invaliditetom, u smislu ovog zakona, smatra se svako lice,
bez obzira na srodstvo, koje živi u zajedničkom domaćinstvu sa osobom sa invaliditetom
i trajno joj pomaže u zadovoljavanju svakodnevnih životnih potreba bez novčane ili
druge materijalne naknade.



Član 22. 


Diskriminacijom
zbog invalidnosti u zapošljavanju smatra se:

1. neprimanje u radni odnos osobe sa invaliditetom ili pratioca osobe sa invaliditetom
zbog invalidnosti, odnosno zbog svojstva pratioca osobe sa invaliditetom;

2. postavljanje posebnih zdravstvenih uslova za prijem u radni odnos osobe sa invaliditetom,
osim ako su posebni zdravstveni uslovi za obavljanje određenih poslova utvrđeni u
skladu sa zakonom;

3. prethodna provera psihofizičkih sposobnosti koje nisu u neposrednoj vezi sa poslovima
za koje se zasniva radni odnos;

4. odbijanje da se izvrši tehnička adaptacija radnog mesta koja omogućuje efikasan
rad osobe sa invaliditetom, ako troškovi adaptacije ne padaju na teret poslodavca
ili nisu nesrazmerni u odnosu na dobit koju poslodavac ostvaruje zapošljavanjem osobe
sa invaliditetom.



Član 23.

Diskriminacijom
zbog invalidnosti u zapošljavanju ne smatra se:

1. izbor kandidata bez invaliditeta koji je pokazao najbolji rezultat na prethodnoj
proveri psihofizičkih sposobnosti neposredno vezanih za zahteve radnog mesta;

2. preduzimanje podsticajnih mera za brže zapošljavanje osoba sa invaliditetom u skladu
sa zakonom kojim se uređuje zapošljavanje osoba sa invaliditetom.



Član 24.

Diskriminacijom
zbog invalidnosti u ostvarivanju prava iz radnog odnosa smatra se:

1. određivanje manje zarade zbog invalidnosti zaposlenog, nezavisno od radnog učinka;

2. postavljanje posebnih uslova rada zaposlenom sa invaliditetom, ako ti uslovi neposredno
ne proističu iz zahteva radnog mesta;

3. postavljanje posebnih uslova zaposlenom sa invaliditetom za korišćenje drugih prava
iz radnog odnosa koja pripadaju svakom zaposlenom.



Član 25.

Diskriminacijom
zbog invalidnosti u ostvarivanju prava iz radnog odnosa ne smatra se nagrađivanje
zaposlenog prema radnom učinku.



Član 26.

Posebno
težak oblik diskriminacije zbog invalidnosti jeste uznemiravanje, vređanje i omalovažavanje
zaposlenog sa invaliditetom od strane poslodavca, odnosno neposredno nadređenog
lica u radnom procesu, zbog njegove invalidnosti.




Diskriminacija u vezi
sa prevozom




Član
27.

(1)
Zabranjeno je vršiti diskriminaciju zbog invalidnosti u prevozu u svim granama saobraćaja.

(2)
Diskriminacijom iz stava 1. ovog člana smatra se:

1. odbijanje da se preveze putnik sa invaliditetom;

2. odbijanje posade prevoznog sredstva da pruži fizičku pomoć putniku sa invaliditetom
ako bez takve pomoći putnik sa invaliditetom ne može da koristi prevozničku uslugu
i ako se pružanjem pomoći ne ugrožava bezbednost saobraćaja;

3. utvrđivanje nepovoljnijih uslova prevoza za putnike sa invaliditetom, naročito uslova
plaćanja, osim u meri u kojoj su ti uslovi opravdani tehničkim zahtevima ili neophodnim
povećanim troškovima prevoza putnika sa invaliditetom.



Član 28.

Diskriminacijom
zbog invalidnosti u prevozu ne smatra se:

1. organizovanje prevoza putnika sa invaliditetom prevoznim sredstvima prilagođenim
potrebama tih putnika;

2. organizovanje prevoza putnika sa invaliditetom uz povlastice za prevoz tih putnika.



Član 29.

Posebno
težak oblik diskriminacije zbog invalidnosti predstavlja uznemiravanje, vređanje i
omalovažavanje putnika sa invaliditetom u toku putovanja od strane posade prevoznog
sredstva, zbog njegove invalidnosti.




Diskriminacija u vezi
sa bračnim i porodičnim odnosima 



Član
30.

(1)
Zabranjena je svaka diskriminacija u ostvarivanju prava iz bračnih i porodičnih odnosa
zbog invalidnosti.

(2)
Diskriminacijom iz stava 1. ovog člana smatra se:

1. uskraćivanje prava na brak osobama sa invaliditetom;

2. postavljanje posebnih uslova za sklapanje braka osoba sa invaliditetom;

3. postavljanje posebnih uslova osobama sa invaliditetom za vršenje roditeljskog prava.

(3)
Diskriminacijom u vezi sa bračnim i porodičnim odnosima zbog invalidnosti ne smatra
se uskraćivanje ili ograničavanje prava koje je u skladu sa zakonom kojim se uređuju
bračni i porodični odnosi.




Diskriminacija udruženja
osoba sa invaliditetom




Član
31.

Zabranjen
je svaki oblik diskriminacije udruženja osoba sa invaliditetom.



Četvrti deo 




MERE
ZA PODSTICANJE RAVNOPRAVNOSTI
OSOBA SA
INVALIDITETOM 



Mere
za podsticanje osnivanja službi podrške za osobe sa invaliditetom



Član
32.

Jedinice
lokalne samouprave dužne su da podstiču osnivanje službi podrške za osobe sa invaliditetom,
radi povećavanja nivoa samostalnosti osoba sa invaliditetom u svakodnevnom životu
i radi ostvarivanja njihovih prava.




Mere za stvaranje pristupačnog
okruženja




Član
33.

Jedinice
lokalne samouprave dužne su da preduzmu mere s ciljem da se fizička sredina, zgrade,
javne površine i prevoz učine pristupačnim osobama sa invaliditetom.




Mere za obezbeđivanje
ravnopravnosti pred organima javne vlasti 



Član
34.

Organi
javne vlasti dužni su da preduzmu mere za obezbeđenje ravnopravnosti osoba sa invaliditetom
u postupcima pred tim organima.

Organi javne vlasti dužni su da u postupcima pred tim organima, pored 
potpisivanja isprava na način uređen posebnim propisom, osobi sa invaliditetom 
koja ima trajne posledice telesnog ili senzornog oštećenja ili bolesti omoguće 
potpisivanje isprava uz pomoć pečata koji sadrži podatke o ličnom identitetu ili 
uz pomoć pečata sa ugraviranim potpisom.*

Isprave koje predstavljaju formu ugovora ili nekog drugog pravnog posla 
ne mogu se potpisivati u skladu sa stavom 2. ovog člana, već u skladu sa 
propisima koji uređuju overu potpisa i potvrđivanje isprave.*

*Službeni glasnik RS, broj 13/2016



Član 34a*

Pravna i fizička lica iz člana 13. ovog zakona dužna su da osobi sa 
invaliditetom koja ima trajne posledice telesnog ili senzornog oštećenja ili 
bolesti omoguće korišćenje usluga potpisivanjem, kada je to potrebno, uz pomoć 
pečata koji sadrži podatke o ličnom identitetu ili uz pomoć pečata sa 
ugraviranim potpisom.*

*Službeni glasnik RS, broj 13/2016




Mere za obezbeđivanje
pristupa informacijama




Član
35.

Organi
državne uprave, teritorijalne autonomije i lokalne samouprave nadležni za poslove
kulture i medija dužni su da preduzmu mere, s ciljem da se osobama sa invaliditetom
učine pristupačnim informacije i komunikacije putem upotrebe odgovarajućih tehnologija.

Merom
iz stava 1. ovog člana smatra se naročito dnevno saopštavanje informacija namenjenih
i osobama sa invaliditetom odgovarajućom tehnologijom simultanog pisanog teksta.




Mere za obezbeđivanje
ravnopravnosti u oblasti vaspitanja i obrazovanja




Član
36.

Organi
državne uprave, teritorijalne autonomije i lokalne samouprave nadležni za poslove
vaspitanja i obrazovanja dužni su da preduzmu mere, s ciljem da vaspitanje i obrazovanje
osoba sa invaliditetom postane integralni deo opšteg sistema vaspitanja i obrazovanja.




Mere za obezbeđivanje
učešća u kulturnom, sportskom i verskom životu zajednice




Član
37.

Jedinice
lokalne samouprave dužne su da preduzmu mere radi obezbeđivanja ravnopravnog učešća
osoba sa invaliditetom u kulturnom, sportskom i verskom životu zajednice.




Aktivnosti usmerene ka
stvaranju jednakih mogućnosti 



Član
38.

Svi
organi državne uprave, teritorijalne autonomije i lokalne samouprave dužni su da
preduzimaju aktivnosti s ciljem stvaranja jednakih mogućnosti za osobe sa invaliditetom
i da u tim aktivnostima obezbede učešće osoba sa invaliditetom i njihovih udruženja.



Peti deo 




POSTUPAК
U SPORU ZA ZAŠTITU OD
DISКRIMINACIJE ZBOG INVALIDNOSTI




Sadržina
ovog dela zakona



Član
39.

Odredbama
ovog dela zakona uređuje se posebni parnični postupak za zaštitu od diskriminacije
zbog invalidnosti.




Primena zakona kojim
se uređuje parnični postupak 



Član
40.

Na
postupak suda koji je u vezi sa zaštitom od diskriminacije zbog invalidnosti primenjuju
se odredbe zakona kojim se uređuje parnični postupak, ako ovim zakonom nije drugačije
određeno.




Mesna nadležnost




Član
41.

U
sporu za zaštitu od diskriminacije zbog invalidnosti mesno je nadležan, pored suda
opšte mesne nadležnosti, i sud na čijem području ima prebivalište, odnosno boravište
osoba sa invaliditetom prema kojoj je diskriminacija izvršena.




Pokretanje postupka




Član
42.

(1)
Postupak u sporu za zaštitu od diskriminacije zbog invalidnosti pokreće se tužbom.

(2)
Tužbu za zaštitu od diskriminacije zbog invalidnosti mogu podneti osoba sa invaliditetom
prema kojoj je diskriminacija izvršena i njen zakonski zastupnik.

(3)
Tužbu za zaštitu od diskriminacije može podneti i pratilac osobe sa invaliditetom
u slučaju da je prema njemu izvršena diskriminacija u smislu čl. 21. i 22. ovog zakona.




Tužbe




Član
43.

Tužbom
iz člana 42. ovog zakona može se tražiti:

1. zabrana izvršenja radnje od koje preti diskriminacija, zabrana daljeg vršenja radnje
diskriminacije, odnosno zabrana ponavljanja radnje diskriminacije;

2. izvršenje radnje radi uklanjanja posledica diskriminatorskog postupanja;

3. utvrđenje da je tuženi prema tužiocu diskriminatorski postupao;

4. naknada materijalne i nematerijalne štete.




Revizija




Član
44.

U
sporu za zaštitu od diskriminacije zbog invalidnosti revizija je uvek dozvoljena.




Privremena mera




Član
45.

(1)
Osoba iz člana 42. st. 2. i 3. ovog zakona može uz tužbu za zaštitu od diskriminacije
zbog invalidnosti, u toku sudskog postupka, kao i po okončanju sudskog postupka,
sve dok izvršenje ne bude sprovedeno, zahtevati da sud privremenom merom zabrani
diskriminatorsko postupanje da bi se otklonila opasnost od nasilja ili veća nenadoknadiva
šteta. 

(2)
U predlogu za izdavanje privremene mere predlagač mora učiniti verovatnim da je mera
potrebna da bi se otklonila opasnost od nasilja zbog diskriminatorskog postupanja,
sprečila upotreba sile ili nastanak nenadoknadive štete. 

(3)
O predlogu za izdavanje privremene mere sud je dužan da odluči u roku od 48 sati
od dana kada je predlog primljen u sudu.



Šesti deo 




КAZNENE
ODREDBE 



Član
46.

Novčanom
kaznom od 10.000 do 100.000 dinara kazniće se za prekršaj udruženje ako:

1. odbije osobi sa invaliditetom zahtev za učlanjenje u udruženje zbog njene invalidnosti
(član 12. stav 2. tačka 1);

2. postavi posebne uslove za učlanjenje osobi sa invaliditetom u udruženje (član 12.
stav 2. tačka 2);

3. uskrati prava učlanjenoj osobi sa invaliditetom da bira i bude birana u organe upravljanja
udruženja, odnosno postavi posebne uslove za izbor osobe sa invaliditetom u organe
upravljanja udruženja (član 12. stav 2. tač. 3. i 4).

Novčanom
kaznom od 5.000 do 50.000 dinara kazniće se za prekršaj iz stava 1. ovog člana i
odgovorno lice u udruženju.



Član 47.

Novčanom
kaznom od 10.000 do 100.000 dinara kazniće se za prekršaj pravno lice ako:

1. odbije da pruži uslugu osobi sa invaliditetom, osim ako bi pružanje usluge ugrozilo
život ili zdravlje osobe sa invaliditetom ili drugog lica (član 13. stav 5. tačka
1);

2. pruži uslugu osobi sa invaliditetom pod nepovoljnijim uslovima od onih pod kojima
se usluga pruža drugim korisnicima, osim ako bi pružanje usluge pod redovnim uslovima
ugrozilo život ili zdravlje osobe sa invaliditetom ili drugog lica (član 13. stav
5. tačka 2).

Novčanom
kaznom od 5.000 do 50.000 dinara kazniće se za prekršaj iz stava 1. ovog člana i
odgovorno lice u pravnom licu.

Novčanom
kaznom od 5.000 do 50.000 dinara kazniće se za prekršaj iz stava 1. ovog člana fizičko
lice.



Član 48.

Novčanom
kaznom od 10.000 do 100.000 dinara kazniće se za prekršaj pravno lice ako postavlja
posebne uslove za pružanje zdravstvenih usluga osobama sa invaliditetom u slučajevima
kada ti uslovi nisu opravdani medicinskim razlozima (član 17. stav 2. tačka 2).

Novčanom
kaznom od 5.000 do 50.000 dinara kazniće se za prekršaj iz stava 1. ovog člana i
odgovorno lice u pravnom licu.



Član 49.

Novčanom
kaznom od 10.000 do 100.000 dinara kazniće se za prekršaj pravno lice ako:

1. uskrati prijem detetu predškolskog uzrasta, učeniku odnosno studentu sa invaliditetom
u vaspitnu, odnosno obrazovnu ustanovu koja odgovara njegovom prethodno stečenom
znanju, odnosno obrazovnim mogućnostima (član 18. stav 2. tačka 1);

2. isključi iz vaspitne, odnosno obrazovne ustanove koju pohađa dete predškolskog uzrasta,
učenika odnosno studenta sa invaliditetom iz razloga vezanih za njegovu invalidnost
(član 18. stav 2. tačka 2).

Novčanom
kaznom od 5.000 do 50.000 dinara kazniće se za prekršaj iz stava 1. ovog člana i
odgovorno lice u pravnom licu.



Član 50.

Novčanom
kaznom od 10.000 do 50.000 dinara kazniće se za prekršaj nastavnik, vaspitač ili
drugo lice zaposleno u obrazovnoj, odnosno vaspitnoj ustanovi koje stalno ili učestano
uznemirava, vređa i omalovažava učenika, studenta odnosno dete predškolskog uzrasta
zbog njegove invalidnosti (član 20).



Član 51.

Novčanom
kaznom od 25.000 do 500.000 dinara kazniće se za prekršaj pravno lice – prevoznik
ako odbije da preveze osobu sa invaliditetom (član 27. stav 2. tačka 1).

Novčanom
kaznom od 5.000 do 50.000 dinara kazniće se za prekršaj iz stava 1. ovog člana i
odgovorno lice u pravnom licu.

Novčanom
kaznom od 10.000 do 250.000 dinara kazniće se za prekršaj iz stava 1. ovog člana
preduzetnik.

Novčanom
kaznom od 5.000 do 50.000 dinara kazniće se za prekršaj iz stava 1. ovog člana vozno
osoblje.



Član 52.

Novčanom
kaznom od 5.000 do 50.000 dinara kazniće se za prekršaj vozno osoblje koje stalno
ili učestano uznemirava, vređa i omalovažava putnika sa invaliditetom u toku putovanja
zbog njegove invalidnosti (član 29).



Član 52a*

Novčanom kaznom od 10.000 do 100.000 dinara kazniće se za prekršaj 
pravno lice ako odbije da omogući korišćenje usluga potpisivanjem uz pomoć pečata 
koji sadrži podatke o ličnom identitetu ili uz pomoć pečata sa ugraviranim 
potpisom osobi sa invaliditetom koja ima trajne posledice telesnog ili senzornog 
oštećenja ili bolesti (član 34a).*

Novčanom kaznom od 5.000 do 50.000 dinara kazniće se za prekršaj iz 
stava 1. ovog člana i odgovorno lice u pravnom licu.*

Novčanom kaznom od 5.000 do 50.000 dinara kazniće se za prekršaj iz 
stava 1. ovog člana fizičko lice.*

*Službeni glasnik RS, broj 13/2016



Sedmi deo 




ZAVRŠNA
ODREDBA 



Stupanje
zakona na snagu



Član
53.

Ovaj zakon stupa na snagu osmog
dana od dana objavljivanja u „Službenom glasniku Republike Srbije”, a odredbe čl.
32. i 33. primenjivaće se od 1. januara 2007. godine.

