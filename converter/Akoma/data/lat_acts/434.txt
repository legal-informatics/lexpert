



ZAКON
o Socijalno-ekonomskom savetu
„Službeni glasnik RS”, broj 125 od 22. novembra 2004.
I. UVODNE ODREDBE
Član 1.
Ovim zakonom se uređuju osnivanje, registracija, delokrug i način rada, 
finansiranje i druga pitanja značajna za rad socijalno-ekonomskog saveta.
Član 2.
Socijalno-ekonomski savet je nezavisan organ koji čine:
1) za teritoriju Republike Srbije: predstavnici Vlade Republike Srbije (u 
daljem tekstu: Vlada), predstavnici reprezentativnih udruženja poslodavaca (u 
daljem tekstu: poslodavci) i predstavnici reprezentativnih sindikata (u daljem 
tekstu: sindikati), osnovanih za teritoriju Republike Srbije;
2) za teritoriju autonomne pokrajine i jedinice lokalne samouprave: 
predstavnici nadležnih izvršnih organa autonomne pokrajine ili jedinice lokalne 
samouprave, predstavnici poslodavaca i predstavnici sindikata, osnovanih za 
određenu teritorijalnu jedinicu.
Član 3.
Socijalno-ekonomski savet se osniva u cilju uspostavljanja i razvoja socijalnog 
dijaloga u pitanjima od značaja za ostvarivanje ekonomskih i socijalnih sloboda i 
prava čoveka, materijalnog, socijalnog i ekonomskog položaja zaposlenih i 
poslodavaca i uslova njihovog života i rada, razvoja kulture pregovaranja, 
podsticanja mirnog rešavanja kolektivnih radnih sporova, razvoja demokratije i 
izdavanja časopisa, brošura i drugih publikacija iz delokruga svog rada.
II. SOCIJALNO-EКONOMSКI SAVET REPUBLIКE SRBIJE
Član 4.
Osniva se Socijalno-ekonomski savet Republike Srbije (u daljem tekstu: 
Socijalno-ekonomski savet).
Socijalno-ekonomski savet ima svojstvo pravnog lica.
Sedište Socijalno-ekonomskog saveta je u Beogradu.
Član 5.
Socijalno-ekonomski savet ima 18 članova.
Socijalno-ekonomski savet čini šest predstavnika Vlade, šest predstavnika 
sindikata i šest predstavnika poslodavaca, osnovanih za teritoriju Republike 
Srbije.
Predstavnici sindikata i poslodavaca utvrđuju se srazmerno broju članova.
Članovi Socijalno-ekonomskog saveta imenuju se na četiri godine.
Svaki član Socijalno-ekonomskog saveta ima svog zamenika koji ga, u slučaju 
odsutnosti, zamenjuje na sednicama.
Član 6.
Vlada imenuje i razrešava svoje predstavnike u Socijalno-ekonomskom savetu na 
predlog ministra nadležnog za poslove rada (u daljem tekstu: ministar), a 
predstavnike sindikata i poslodavaca imenuju i razrešavaju sindikati i 
poslodavci.
Članu Socijalno-ekonomskog saveta prestaje članstvo:
1) ostavkom;
2) istekom roka na koji je imenovan;
3) ako je osuđen na bezuslovnu kaznu zatvora u trajanju od najmanje šest 
meseci;
4) razrešenjem.
Član 7.
Organizacione i administrativno-tehničke poslove za Socijalno-ekonomski savet 
obavlja Sekretarijat Socijalno-ekonomskog saveta (u daljem tekstu: Sekretarijat).
Sekretarijatom rukovodi i za njegov rad odgovara sekretar Socijalno-ekonomskog 
saveta (u daljem tekstu: sekretar).
Sekretar odlučuje o pojedinačnim pravima, obavezama i odgovornostima 
zaposlenih u Sekretarijatu.
Sekretara imenuje Socijalno-ekonomski savet na četiri godine.
Član 8.
Socijalno-ekonomski savet donosi akt o unutrašnjoj organizaciji i 
sistematizaciji radnih mesta u Sekretarijatu, na predlog sekretara, uz 
saglasnost Vlade.
U pogledu prava, obaveza i odgovornosti zaposlenih u Sekretarijatu, primenjuju 
se propisi o radnim odnosima u državnim organima.
Sekretar za svoj rad ostvaruje platu i druga primanja, u skladu sa zakonom i 
aktom Vlade.
Član 9.
Socijalno-ekonomski savet razmatra pitanja: razvoja i unapređivanja kolektivnog 
pregovaranja, uticaja ekonomske politike i mera za njeno sprovođenje na socijalni 
razvoj i stabilnost, politike zapošljavanja, politike zarada i cena, konkurencije 
i produktivnosti, privatizacije i druga pitanja strukturnog prilagođavanja, 
zaštite radne i životne sredine, obrazovanja i profesionalne obuke, zdravstvene i 
socijalne zaštite i sigurnosti, demografskih kretanja i druga pitanja u skladu sa 
aktima Socijalno-ekonomskog saveta.
Socijalno-ekonomski savet zauzima stavove o pitanjima koja razmatra i dostavlja 
ih Vladi.
Za zauzimanje stavova potrebna je saglasnost svih članova Socijalno-ekonomskog 
saveta.
Član 10.
Socijalno-ekonomski savet razmatra nacrte zakona i predloge drugih propisa od 
značaja za ekonomski i socijalni položaj zaposlenih i poslodavaca i o njima daje 
mišljenje.
Mišljenje se dostavlja ministarstvu nadležnom za određenu oblast koje je 
pripremalo zakon, odnosno drugi propis.
Ministarstvo je dužno da u roku od 30 dana od dana dostavljanja mišljenja 
obavesti Socijalno-ekonomski savet o svojim stavovima.
Ako ministarstvo ne prihvati mišljenje, Socijalno-ekonomski savet može mišljenje 
da dostavi Vladi.
Član 11.
Socijalno-ekonomski savet može da obrazuje stalna i privremena radna tela za 
razmatranje i predlaganje stavova po pojedinim oblastima.
Socijalno-ekonomski savet može da pozove predstavnike nevladinih 
organizacija, kao i istaknute naučnike i stručnjake da učestvuju u radu radnih 
tela, bez prava glasa.
Član 12.
Sednice Socijalno-ekonomskog saveta zakazuje i vodi predsedavajući 
Socijalno-ekonomskog saveta.
Socijalno-ekonomski savet bira predsedavajućeg iz svojih redova na godinu 
dana.
Funkciju predsedavajućeg naizmenično vrše predstavnici Vlade, 
reprezentativnih sindikata i reprezentativnih udruženja poslodavaca.
Predsedavajući Socijalno-ekonomskog saveta zastupa Socijalno-ekonomski savet, 
zaključuje pravne poslove, raspolaže sredstvima u ime i za račun 
Socijalno-ekonomskog saveta i odgovara za zakonitost zaključivanja pravnih poslova 
i raspolaganja sredstvima.
Član 13.
Rad Socijalno-ekonomskog saveta je javan.
Socijalno-ekonomski savet o svom radu i zauzetim stavovima može da obaveštava 
javnost putem sredstava javnog informisanja.
III. SOCIJALNO-EКONOMSКI SAVET ZA TERITORIJU AUTONOMNE POКRAJINE ILI JEDINICE 
LOКALNE SAMOUPRAVE
Član 14.
Socijalno-ekonomski savet za teritoriju autonomne pokrajine ili jedinice 
lokalne samouprave (u daljem tekstu: lokalni savet) može da se osnuje sporazumom 
između nadležnog izvršnog organa autonomne pokrajine ili jedinice lokalne 
samouprave, sindikata i poslodavaca, osnovanih za teritoriju autonomne 
pokrajine, odnosno jedinice lokalne samouprave (u daljem tekstu: učesnici).
Sporazum o osnivanju lokalnog saveta sadrži naročito: sastav i broj članova 
lokalnog saveta, delokrug rada, ciljeve osnivanja i delovanja, način finansiranja i 
obavljanja administrativno-tehničkih poslova i druga pitanja značajna za rad 
lokalnog saveta u skladu sa ovim zakonom.
Ako dva učesnika pokrenu inicijativu za obrazovanje lokalnog saveta, ostali 
učesnici su dužni da prihvate inicijativu.
Član 15.
Lokalni savet razmatra i zauzima stavove o pitanjima iz člana 9. ovog zakona o 
kojima se odlučuje na nivou autonomne pokrajine ili jedinice lokalne samouprave.
Za zauzimanje stavova potrebna je saglasnost svih članova lokalnog saveta.
Član 16.
Lokalni savet se registruje kod ministarstva nadležnog za poslove rada (u 
daljem tekstu: ministarstvo).
Registar lokalnih saveta (u daljem tekstu: Registar) vodi se kao javna i 
elektronska baza podataka.
Član 17.
Zahtev za registraciju lokalnog saveta (u daljem tekstu: zahtev) ministarstvu 
podnosi jedan od učesnika, u roku od 15 dana od dana zaključivanja sporazuma o 
osnivanju lokalnog saveta.
Uz zahtev se podnosi:
1) sporazum o osnivanju lokalnog saveta;
2) ovlašćenje za podnošenje zahteva za registraciju.
Član 18.
Lokalni savet stiče svojstvo pravnog lica danom upisa u Registar.
Član 19.
Ministarstvo donosi rešenje o upisu lokalnog saveta u Registar u roku od 30 
dana od dana podnošenja zahteva.
Rešenje sadrži:
1) broj i datum upisa;
2) naziv i nivo osnivanja lokalnog saveta;
3) sedište i adresu lokalnog saveta.
Član 20.
U Registar se naročito upisuju podaci koji se odnose na:
1) naziv i nivo osnivanja lokalnog saveta;
2) sedište i adresu lokalnog saveta;
3) učesnike lokalnog saveta;
4) datum zaključivanja sporazuma o osnivanju lokalnog saveta;
5) broj i datum rešenja o upisu i brisanju.
Ministar donosi podzakonski akt kojim se bliže uređuju sadržina i način upisa 
i brisanja lokalnog saveta iz Registra.
Član 21.
Lokalni savet se briše iz Registra u slučaju:
1) otkaza sporazuma iz člana 14. stav 1. ovog zakona od strane svih učesnika 
lokalnog saveta;
2) kada jedan od učesnika lokalnog saveta otkaže učešće u lokalnom savetu, 
odnosno kada izgubi svojstvo reprezentativnosti u smislu propisa o radu, zbog 
čega su prestali da postoje uslovi iz člana 2. tačka 2) ovog zakona u pogledu 
zastupljenosti sva tri učesnika lokalnog saveta.
Ministar donosi rešenje o brisanju lokalnog saveta ako nastupi okolnost iz 
stava 1. ovog člana, po prijavi jednog od učesnika ili po službenoj dužnosti, u 
roku od 15 dana od dana podnošenja prijave, odnosno saznanja za okolnost iz stava 
1. ovog člana.
Lokalni savet prestaje da postoji brisanjem iz Registra.
Član 22.
Odredbe čl. 11–13. ovog zakona primenjuju se i na lokalni savet.
IV. ZAJEDNIČКE ODREDBE
Član 23.
Socijalno-ekonomski savet i lokalni savet donose poslovnik o radu i druga 
akta kojima se uređuju način i delokrug rada i druga pitanja od značaja za rad.
Član 24.
Sredstva za osnivanje i rad Socijalno-ekonomskog saveta obezbeđuju se u budžetu 
Republike Srbije.
Sredstva za osnivanje i rad lokalnog saveta obezbeđuju se u budžetu autonomne 
pokrajine, odnosno jedinice lokalne samouprave.
Pored sredstava iz st. 1. i 2. ovog člana, sredstva za osnivanje i rad 
Socijalno-ekonomskog saveta i lokalnog saveta obezbeđuju se iz donacija, priloga 
i sponzorstva domaćih i stranih pravnih i fizičkih lica i iz drugih izvora, u 
skladu sa zakonom.
V. PRELAZNE I ZAVRŠNE ODREDBE
Član 25.
Imenovanje članova Socijalno-ekonomskog saveta i sekretara izvršiće se u roku 
od 30 dana od dana stupanja na snagu ovog zakona.
Akt iz člana 8. stav 1. ovog zakona doneće se u roku od 15 dana od dana 
imenovanja sekretara.
Član 26.
Lokalni saveti koji su obrazovani do dana stupanja na snagu ovog zakona 
nastavljaju sa radom u skladu sa ovim zakonom.
Učesnici lokalnih saveta koji nastavljaju sa radom dužni su da usklade 
sporazume o osnivanju sa odredbama ovog zakona i podnesu ministarstvu zahtev za 
registraciju u roku od 60 dana od dana stupanja na snagu ovog zakona.
Član 27.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.

