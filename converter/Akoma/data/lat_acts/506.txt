





Redakcijski prečišćen tekst

ZAКON
o stečaju
„Službeni glasnik RS“ br. 104 od 16. decembra 2009, 99 od 27. decembra 2011 - 
dr. zakon, 71 od 25. jula 2012 - US, 83 
od 5. avgusta 2014, 113 od 17. decembra 2017, 44 od 8. juna 2018, 95 od 8. 
decembra 2018.
I. OSNOVNE ODREDBE
1. Predmet
Član 1.
Ovim zakonom uređuju se uslovi i način pokretanja i sprovođenja stečaja nad 
pravnim licima.
Stečaj se, u smislu ovog zakona, sprovodi bankrotstvom ili reorganizacijom.
Pod bankrotstvom se podrazumeva namirenje poverilaca 
iz vrednosti celokupne 
imovine stečajnog dužnika, odnosno stečajnog dužnika kao pravnog lica.
Pod reorganizacijom se podrazumeva namirenje poverilaca prema usvojenom planu 
reorganizacije i to redefinisanjem dužničko-poverilačkih odnosa, statusnim 
promenama dužnika ili na drugi način koji je predviđen planom reorganizacije.
*Službeni glasnik RS, broj 113/2017
2. Cilj stečaja
Član 2.
Cilj stečaja jeste najpovoljnije kolektivno namirenje stečajnih poverilaca 
ostvarivanjem najveće moguće vrednosti stečajnog dužnika, odnosno njegove imovine.
3. Načela stečaja
Načelo zaštite stečajnih poverilaca
Član 3.
Stečaj omogućava kolektivno i srazmerno namirenje stečajnih poverilaca, u 
skladu sa ovim zakonom.
Načelo jednakog tretmana i ravnopravnosti
Član 4.
U stečajnom postupku svim poveriocima obezbeđuje se jednak tretman i 
ravnopravan položaj poverilaca istog isplatnog reda odnosno iste klase u 
postupku reorganizacije.
Načelo ekonomičnosti
Član 5.
Stečajni postupak se sprovodi tako da omogući ostvarivanje najveće moguće 
vrednosti imovine stečajnog dužnika i najvećeg mogućeg stepena namirenja 
poverilaca u što kraćem vremenu i sa što manje troškova.
Načelo sudskog sprovođenja postupka
Član 6.
Po otvaranju stečajni postupak sprovodi sud po službenoj dužnosti.
Načelo imperativnosti i prekluzivnosti
Član 7.
Stečajni postupak se sprovodi po odredbama ovog zakona, ako ovim zakonom nije 
drugačije određeno. Na pitanja koja nisu posebno uređena ovim zakonom, shodno se 
primenjuju odgovarajuće odredbe zakona kojim se uređuje parnični postupak.
Propisani rokovi su prekluzivni, ako ovim zakonom nije drugačije određeno.
Načelo hitnosti
Član 8.
Stečajni postupak je hitan.
U stečajnom postupku nije dozvoljen zastoj i prekid.
Načelo dvostepenosti
Član 9.
Stečajni postupak je dvostepen, osim ako je ovim zakonom isključen pravni lek.
Načelo javnosti i informisanosti
Član 10.
Stečajni postupak je javan i svi učesnici u stečajnom postupku imaju pravo na 
blagovremeni uvid u podatke vezane za sprovođenje postupka, osim podataka koji 
predstavljaju poslovnu ili službenu tajnu.
Svi poverioci imaju pravo da zatraže i da od stečajnog 
upravnika blagovremeno dobiju sve informacije koje se odnose na stečajnog 
dužnika, na tok stečajnog postupka i na imovinu i upravljanje imovinom stečajnog 
dužnika.
Zaključak o podacima koji predstavljaju službenu ili poslovnu tajnu donosi 
stečajni sudija na predlog stečajnog upravnika.
Oglasi, rešenja i drugi akti suda, na dan donošenja, 
objavljuju se na oglasnoj i elektronskoj oglasnoj tabli suda, a rešenja i drugi 
akti suda, kada je to propisano ovim zakonom, dostavljaju se i odgovarajućem 
registru radi javnog objavljivanja na internet strani tog registra ili na drugi 
način kojim se omogućava da javnost bude upoznata, ukoliko taj registar nema 
svoju internet stranu.
Svi podnesci stečajnog upravnika i učesnika u postupku 
sa svim prilozima objavljuju se, odmah po prijemu, na javnom portalu nadležnog 
privrednog suda ili na drugi način kojim se omogućava da javnost bude upoznata o 
toku stečajnog postupka, uz poštovanje propisa kojima se uređuje zaštita podataka 
o ličnosti.
Postupanje i donošenje odluka u stečajnom postupku vrši se na osnovu uvida u 
sve raspoložive informacije.
*Službeni glasnik RS, broj 83/2014
**Službeni glasnik RS, broj 95/2018
4. Stečajni razlozi
Član 11.
Stečajni postupak se otvara kada se utvrdi postojanje najmanje jednog stečajnog 
razloga.
Stečajni razlozi su:
1) trajnija nesposobnost plaćanja;
2) preteća nesposobnost plaćanja;
3) prezaduženost;
4) nepostupanje po usvojenom planu reorganizacije i ako je plan reorganizacije 
izdejstvovan na prevaran ili nezakonit način.
Trajnija nesposobnost plaćanja postoji ako stečajni dužnik:
1) ne može da odgovori svojim novčanim obavezama u roku od 45 dana od dana 
dospelosti obaveze;
2) potpuno obustavi sva plaćanja u neprekidnom trajanju od 30 dana.
Preteća nesposobnost plaćanja postoji ako stečajni dužnik učini verovatnim da 
svoje već postojeće novčane obaveze neće moći da ispuni po dospeću.
Prezaduženost postoji ako je imovina stečajnog dužnika manja od njegovih 
obaveza. Ako je stečajni dužnik društvo lica prezaduženost ne postoji ako to 
društvo ima najmanje jednog ortaka odnosno komplementara koji je fizičko lice.
Nepostupanje po usvojenom planu reorganizacije postoji kada stečajni dužnik ne 
postupa po planu reorganizacije ili postupa suprotno planu reorganizacije na 
način kojim se bitno ugrožava sprovođenje plana reorganizacije.
Pretpostavka trajnije nesposobnosti plaćanja
Član 12.
Postojanje trajnije nesposobnosti plaćanja se pretpostavlja u slučaju kada je 
predlog za pokretanje stečajnog postupka podneo poverilac koji u sudskom ili 
poreskom izvršnom postupku sprovedenom u Republici Srbiji nije mogao namiriti 
svoje novčano potraživanje bilo kojim sredstvom izvršenja.
Posebni slučajevi u kojima se stečajni postupak obustavlja ili zaključuje bez 
odlaganja
Član 13.
Ako se utvrdi da stečajni dužnik ima samo jednog poverioca, otvoreni stečajni 
postupak se obustavlja bez odlaganja.
Ako se utvrdi da je imovina stečajnog dužnika manja od visine troškova 
stečajnog postupka ili da je imovina stečajnog dužnika neznatne vrednosti, 
stečajni postupak se zaključuje bez odlaganja.
U slučaju iz stava 2. ovog člana stečajni sudija će rešenjem o zaključenju 
stečajnog postupka naložiti stečajnom upravniku da unovči imovinu stečajnog 
dužnika i ostvarenim sredstvima pokrije nastale troškove.

Izuzetno od odredbe stava 2. ovog člana stečajni postupak se ne zaključuje ako 
poverilac ili stečajni dužnik podnesu zahtev za sprovođenje postupka i ako po 
nalogu stečajnog sudije podnosilac zahteva položi sredstva neophodna za pokriće 
troškova stečajnog postupka.
*Službeni glasnik RS, broj 71/2012 (Odluka US)
5. Slučajevi na koje se zakon ne primenjuje
Član 14.
Stečajni postupak se ne sprovodi prema: Republici Srbiji; autonomnim 
pokrajinama i jedinicama lokalne samouprave; fondovima ili organizacijama 
obaveznog penzijskog, invalidskog, socijalnog i zdravstvenog osiguranja; pravnim 
licima čiji je osnivač Republika Srbija, autonomna pokrajina ili jedinica 
lokalne samouprave, a koja se isključivo ili pretežno finansiraju kroz ustupljene 
javne prihode ili iz republičkog budžeta odnosno budžeta autonomne pokrajine i 
jedinice lokalne samouprave; Narodnoj banci Srbije; Centralnom registru, depou i 
kliringu hartija od vrednosti; javnim agencijama.
Odredbe ovog zakona ne primenjuju se na stečajni postupak banaka i 
osiguravajućih organizacija, osim odredaba kojima se uređuju pitanja koja nisu 
uređena posebnim zakonom.
Za obaveze pravnog lica nad kojim se u skladu sa stavom 1. ovog člana ne 
sprovodi stečajni postupak solidarno odgovaraju njegovi osnivači, odnosno 
vlasnici, kao članovi ili akcionari.
Član 14a
Prava i obaveze iz ugovora o finansijskom obezbeđenju 
koji je zaključen u skladu sa zakonom kojim se uređuje finansijsko obezbeđenje, 
uključujući davanje, sticanje, promenu i realizaciju sredstva obezbeđenja u smislu 
tog zakona, izvršavaju se nesmetano bez obzira na pokretanje, otvaranje i 
sprovođenje postupka stečaja nad stečajnim dužnikom – davaocem ili primaocem 
sredstva obezbeđenja.
Odredba stava 1. ovog člana shodno se primenjuje na 
ostvarivanje prava na netiranje po osnovu drugih finansijskih ugovora u smislu 
zakona kojim se uređuje finansijsko obezbeđenje.
Na namirenje poverilaca iz sredstava obezbeđenja po 
osnovu ugovora o finansijskom obezbeđenju ne primenjuje se ovaj zakon.
Na namirenje poverilaca iz stava 3. ovog člana 
primenjuje se zakon kojim se uređuje finansijsko obezbeđenje.
*Službeni glasnik RS, broj 44/2018
II. NADLEŽNOST I ORGANI STEČAJNOG POSTUPКA
1. Nadležnost
Stvarna nadležnost
Član 15.
Stečajni postupak sprovodi sud određen zakonom kojim se uređuje nadležnost 
sudova.
Izvršne radnje u stečajnom postupku sprovodi stečajni sudija u skladu sa ovim 
zakonom.
Mesna nadležnost
Član 16.
Stečajni postupak sprovodi sud na čijem području je sedište stečajnog 
dužnika.
Stečajni postupak nad stečajnim dužnikom koji nema sedište u Republici Srbiji 
sprovodi sud na čijem području je središte glavnih interesa stečajnog dužnika, 
ako su za to ispunjeni uslovi predviđeni ovim zakonom.
2. Organi stečajnog postupka
Član 17.
Organi stečajnog postupka su stečajni sudija, stečajni upravnik, skupština 
poverilaca i odbor poverilaca.
2.1. Stečajni sudija
Član 18.
Stečajni sudija:
1) odlučuje o pokretanju prethodnog stečajnog postupka;
2) utvrđuje postojanje stečajnog razloga i odlučuje o otvaranju stečajnog 
postupka;
3) imenuje i razrešava stečajnog upravnika;
4) odobrava troškove stečajnog postupka i obaveze stečajne mase pre njihove 
isplate;
5) određuje iznos preliminarne i konačne naknade troškova i nagrade stečajnog 
upravnika;
6) odlučuje o primedbama na radnje stečajnog upravnika;
7) razmatra predlog plana reorganizacije i održava ročište za razmatranje 
predloga plana reorganizacije ili odbacuje predlog plana reorganizacije;
8) potvrđuje usvajanje plana reorganizacije ili konstatuje da plan 
reorganizacije nije usvojen;
9) donosi rešenje o glavnoj deobi stečajne mase;
10) donosi druge odluke i preduzima druge radnje određene ovim zakonom.
2.2. Stečajni upravnik
Pravni položaj i status stečajnog upravnika
Član 19.
Stečajni upravnik vodi poslove i zastupa stečajnog dužnika, osim ako je ovim 
zakonom drugačije određeno.
Stečajni upravnik, kao i lica koja obavljaju poslove stečajnog upravnika u ime 
organizacije koja je posebnim zakonom određena da obavlja poslove stečajnog 
upravnika, imaju status službenog lica u smislu odredaba Кrivičnog zakonika 
kojima se reguliše položaj službenog lica.
Stečajni upravnik ima legitimaciju koju izdaje 
ovlašćena organizacija.
Stečajni upravnik legitimaciju može da upotrebljava 
samo za službene radnje koje preduzima u granicama svojih zakonskih ovlašćenja.
Ministar bliže propisuje izgled, obrazac i sadržinu 
legitimacije stečajnog upravnika.
*Službeni glasnik RS, broj 83/2014
Imenovanje
Član 20.
Stečajnog upravnika imenuje stečajni sudija rešenjem o otvaranju stečajnog 
postupka.
Izbor stečajnog upravnika vrši se metodom slučajnog odabira sa liste aktivnih 
stečajnih upravnika za područje nadležnog suda, koju sudu dostavlja organizacija 
nadležna za vođenje imenika stečajnih upravnika (u daljem tekstu: ovlašćena 
organizacija).
Izuzetno od stava 2. ovog člana, stečajni sudija 
prilikom izbora stečajnog upravnika razmatra i predlog poverioca za imenovanje 
stečajnog upravnika, ukoliko je stečajni postupak pokrenut na predlog poverioca 
i ukoliko sadrži predlog za imenovanje stečajnog upravnika u skladu sa članom 56. 
stav 3. ovog zakona.
Brisan je raniji stav 3. (vidi član 3. Zakona - 83/2014-15)
U prethodnom stečajnom postupku, privremeni stečajni upravnik se imenuje 
rešenjem stečajnog sudije na način iz stava 2 ovog člana.
Ministar nadležan za poslove stečaja (u daljem tekstu: ministar) propisuje 
bliže uslove i način izbora stečajnog upravnika metodom slučajnog odabira.
*Službeni glasnik RS, broj 83/2014
**Službeni glasnik RS, broj 95/2018
Ograničenje u imenovanju
Član 21.
Za stečajnog upravnika ne može biti imenovano lice koje je:
1) u pritvoru, za vreme trajanja pritvora, ili protiv koga je po službenoj 
dužnosti pokrenut krivični postupak, kao i lice koje je pravnosnažno osuđeno za 
krivično delo protiv privrede, protiv pravnog saobraćaja, protiv službene 
dužnosti, kao i za delo za koje je zaprećena kazna preko pet godina zatvora ili 
koje ga čini nedostojnim za obavljanje poslova stečajnog upravnika;
2) srodnik po krvi u pravoj liniji bez obzira na stepen ili u pobočnoj liniji 
do četvrtog stepena srodstva, srodnik po tazbini do drugog stepena srodstva ili 
bračni drug stečajnog sudije, odnosno direktora, vlasnika ili člana organa 
upravljanja stečajnog dužnika ili lica povezanog sa stečajnim dužnikom, u smislu 
ovog zakona;
3) solidarni dužnik sa stečajnim dužnikom ili licem povezanim sa stečajnim 
dužnikom, u smislu ovog zakona;
4) bilo direktor, vlasnik ili član organa upravljanja ili nadzornog organa 
stečajnog dužnika ili lica povezanog sa stečajnim dužnikom, u smislu ovog 
zakona u poslednje dve godine pre otvaranja stečajnog postupka;
5) bilo zaposleno kod stečajnog dužnika ili lica povezanog sa stečajnim 
dužnikom, u smislu ovog zakona u poslednje dve godine pre otvaranja stečajnog 
postupka;
6) poverilac stečajnog dužnika ili lica povezanog sa stečajnim dužnikom, u 
smislu ovog zakona ili je kod takvog lica bilo zaposleno u poslednjih šest 
meseci pre otvaranja stečajnog postupka;
7) dužnik stečajnog dužnika ili lica povezanog sa stečajnim dužnikom, u 
smislu ovog zakona ili je kod takvog lica bilo zaposleno u poslednjih šest 
meseci pre otvaranja stečajnog postupka;
8) preduzetnik koji se bavi delatnošću koja je konkurentska delatnosti 
stečajnog dužnika, lice zaposleno kod tog preduzetnika, kao i lice koje bi 
imenovanjem za stečajnog upravnika bilo u sukobu interesa u odnosu na stečajnog 
dužnika;
9) radilo kao savetnik stečajnog dužnika ili lica povezanog sa stečajnim 
dužnikom, u smislu ovog zakona u poslovima vezanim za imovinu stečajnog dužnika 
ili lica povezanog sa stečajnim dužnikom, u smislu ovog zakona u poslednje dve 
godine pre otvaranja stečajnog postupka.
*Službeni glasnik RS, broj 83/2014
Imenovanje stečajnog upravnika u stečaju društvenih i državnih preduzeća
Član 22.
U postupku sprovođenja stečaja nad pravnim licem koje je 
sa većinskim javnim 
ili društvenim kapitalom, kao i u slučaju kada se tokom stečajnog postupka 
promeni vlasnička struktura stečajnog dužnika tako da stečajni dužnik postane 
pravno lice sa većinskim javnim kapitalom, za stečajnog upravnika stečajni 
sudija imenuje organizaciju iz člana 19. stav 2. ovog zakona.
Na obavljanje poslova stečajnog upravnika od strane organizacije iz stava 1. 
ovog člana ne primenjuju se odredbe člana 20. i čl. 23. do 26. ovog zakona.
Brisan je raniji stav 3. (vidi član 2. Zakona - 113/2017-257)
*Službeni glasnik RS, broj 83/2014
Licenca za obavljanje poslova stečajnog upravnika
Član 23.
Licencu za obavljanje poslova stečajnog upravnika (u daljem tekstu: licenca) 
izdaje ovlašćena organizacija rešenjem o izdavanju licence.
Licenca se izdaje licu koje:
1) je državljanin Republike Srbije;
2) ima poslovnu sposobnost;
3) ima stečeno visoko obrazovanje na studijama drugog 
stepena (diplomske akademske studije – master, specijalističke akademske 
studije, specijalističke strukovne studije), odnosno u osnovnom trajanju od 
najmanje četiri godine;
4) ima tri godine radnog iskustva sa visokom stručnom spremom ili tri godine 
radnog iskustva na sprovođenju stečajnih postupaka;
5) ima položen stručni ispit za dobijanje licence;
6) je dostojno poverenja za obavljanje poslova stečajnog upravnika.
Licenca se ne može izdati licu protiv koga je po službenoj dužnosti pokrenut 
krivični postupak, odnosno koje je pravnosnažno osuđeno za 
krivično delo protiv 
privrede, protiv pravnog saobraćaja, protiv službene dužnosti, kao i za delo za 
koje je zaprećena kazna preko pet godina zatvora ili za delo koje ga čini 
nedostojnim za obavljanje poslova stečajnog upravnika ili licu koje je u pritvoru, 
za vreme trajanja pritvora.
Nije dostojno poverenja za obavljanje poslova stečajnog upravnika u smislu stava 
2. tačka 6) ovog člana lice iz čijeg se ponašanja u obavljanju ranije profesionalne 
delatnosti ili drugih postupaka može zaključiti da neće savesno obavljati poslove 
stečajnog upravnika i čuvati ugled profesije stečajnog upravnika. Dostojnost 
poverenja za obavljanje poslova stečajnog upravnika utvrđuje se naročito u skladu 
sa kodeksom etike stečajnih upravnika (u daljem tekstu: kodeks etike).
U slučaju da nisu ispunjeni uslovi za izdavanje licence iz ovog člana, 
ovlašćena organizacija donosi rešenje o odbijanju zahteva za izdavanje licence.
Rešenja iz st. 1. i 5. ovog člana su konačna i protiv njih se može voditi 
upravni spor.
Licenca važi tri godine od dana izdavanja i može se obnoviti.
Brisan je raniji stav 8. (vidi član 6. Zakona - 83/2014-15)
Ministar bliže propisuje program i način polaganja stručnog ispita, kao i 
način izdavanja i obnavljanja licence.
*Službeni glasnik RS, broj 83/2014
Obnavljanje i oduzimanje licence
Član 24.
Licenca se obnavlja na zahtev stečajnog upravnika, koji se podnosi ovlašćenoj 
organizaciji najranije tri meseca pre isteka roka važnosti licence.
Stečajni upravnik može obnoviti licencu ako:
1) ispunjava uslove za izdavanje licence propisane ovim zakonom;
2) priloži dokaz da je u poslednje dve godine obavljao poslove stečajnog 
upravnika ili druge stručne poslove vezane za stečajni postupak;
3) je u prethodnom periodu važnosti licence savesno obavljao poslove stečajnog 
upravnika u skladu sa ovim zakonom, nacionalnim standardima za upravljanje 
stečajnom masom i kodeksom etike;
4) priloži dokaz o uplati naknade za obnavljanje licence čija je visina 
propisana tarifom o određivanju cena usluga ovlašćene organizacije;
5) priloži dokaz da je izmirio sve obaveze po osnovu novčanih kazni koje mu 
je izrekla ovlašćena organizacija u postupku stručnog nadzora.
Lice koje ne ispunjava uslov iz stava 2. tačka 2) ovog člana za potrebe 
obnavljanja licence prilaže dokaz da je bilo polaznik najmanje tri stručna seminara 
ili kursa godišnje na temu sprovođenja stečajnog postupka, koje organizuje ili 
priznaje ovlašćena organizacija.
Licu koje ne ispunjava uslov iz stava 2. tačka 3) ovog člana ne može biti 
izdata ni nova licenca.
Licenca se može oduzeti i pre isteka roka važenja licence u slučaju da se u 
postupku po prijavi zainteresovanog lica ili po službenoj dužnosti utvrdi da 
stečajni upravnik nije savesno obavljao poslove u skladu sa ovim zakonom, 
nacionalnim standardima za upravljanje stečajnom masom i kodeksom etike.
U slučaju iz st. 4. i 5. ovog člana ovlašćena organizacija donosi rešenje o 
odbijanju zahteva za obnavljanje licence, odnosno rešenje o oduzimanju licence, na 
osnovu kojih stečajnog upravnika briše iz imenika stečajnih upravnika.
Rešenja iz stava 6. ovog člana su konačna i protiv njih se može voditi upravni 
spor.
Ovlašćena organizacija bez odlaganja obaveštava sudove koji sprovode stečajne 
postupke o svim promenama u statusu licenciranog stečajnog upravnika.
Stečajnom upravniku kome je oduzeta licenca ili kome je zahtev za obnavljanje 
licence odbijen iz razloga propisanih u stavu 4. ovog člana ne može da se izda 
nova licenca u roku od pet godina od dana konačnosti rešenja o oduzimanju licence, 
odnosno rešenja o odbijanju zahteva za obnavljanje licence.
Imenik stečajnih upravnika
Član 25.
Imenik stečajnih upravnika vodi ovlašćena organizacija.
U imenik stečajnih upravnika upisuju se lica koja su stekla licencu za 
obavljanje poslova stečajnih upravnika kao aktivni stečajni upravnici ili kao 
neaktivni stečajni upravnici.
U imenik stečajnih upravnika kao aktivni stečajni upravnici upisuju se lica 
koja su, osim licence za obavljanje poslova stečajnog upravnika, dostavila dokaz o 
postojanju obaveznog osiguranja od profesionalne odgovornosti za tekuću godinu i 
koja su se registrovala kao preduzetnici ili su članovi društva lica.
U imenik aktivnih stečajnih upravnika ne može biti upisano lice koje je u 
radnom odnosu, osim ako je zaposleno kod preduzetnika ili ortačkog, odnosno 
komanditnog društva.
Ovlašćena organizacija je dužna da listu aktivnih 
stečajnih upravnika objavi na svojoj internet strani.
U slučaju privremene nemogućnosti za obavljanje poslova stečajnog upravnika 
stečajni upravnik je dužan da o tome bez odlaganja pismenom izjavom obavesti 
ovlašćenu organizaciju, koja ga po prijemu obaveštenja prevodi u status 
neaktivnog stečajnog upravnika.
Po prestanku privremene nemogućnosti za obavljanje poslova stečajnog upravnika, 
a na pismeni zahtev stečajnog upravnika, ovlašćena organizacija neaktivnog 
stečajnog upravnika prevodi u status aktivnog stečajnog upravnika.
*Službeni glasnik RS, broj 95/2018
Stručni nadzor
Član 26.
Stručni nadzor nad radom stečajnih upravnika (u daljem 
tekstu: stručni nadzor), vrši ovlašćena organizacija, u skladu sa posebnim 
zakonom. Na postupak stručnog nadzora shodno se primenjuju odredbe zakona kojim 
se uređuje opšti upravni postupak.
U postupku stručnog nadzora ovlašćena organizacija 
proverava da li stečajni upravnik obavlja dužnost stečajnog upravnika u skladu sa 
ovim zakonom, nacionalnim standardima za upravljanje stečajnom masom i kodeksom 
etike, kao i drugim propisima.
U slučaju utvrđenih nepravilnosti u radu stečajnog 
upravnika, ovlašćena organizacija, po sprovedenom disciplinskom postupku, 
stečajnom upravniku za utvrđene povrede dužnosti izriče sledeće mere:
1) opomenu;
2) javnu opomenu;
3) novčanu kaznu;
4) oduzimanje licence.
Mere iz stava 3. ovog člana izriču se rešenjem koje je konačno.
Povrede dužnosti stečajnog upravnika mogu biti lakše 
ili teže povrede dužnosti.
U slučaju lakše povrede dužnosti mogu se izreći mere: 
opomena, javna opomena i novčana kazna, a u slučaju teže povrede dužnosti mogu 
se izreći mere: mera javna opomena i novčana kazna, mera novčana kazna i mera 
oduzimanje licence.
Ministar bliže propisuje koje nepravilnosti u radu 
stečajnog upravnika predstavljaju lakše, a koje teže povrede dužnosti stečajnog 
upravnika.
Rešenje iz stava 4. ovog člana dostavlja se bez odlaganja svim sudovima koji 
sprovode stečajne postupke, kao i odboru poverilaca u svim postupcima u kojima 
je imenovan stečajni upravnik kome je izrečena disciplinska mera.
Po prijemu rešenja kojim se izriče mera oduzimanja licence stečajni sudija 
razrešava stečajnog upravnika.
Po prijemu rešenja kojima se izriču mere opomene, javne opomene i novčane 
kazne, stečajni sudija može razrešiti stečajnog upravnika ili odrediti druge 
mere, uključujući i obavezu dobijanja posebne saglasnosti stečajnog sudije ili 
pisanog odobrenja odbora poverilaca za sve ili pojedine radnje koje stečajni 
upravnik preduzima, ako oceni da samostalno postupanje stečajnog upravnika može 
dovesti do oštećenja stečajne mase.
Protiv rešenja iz stava 4. ovog člana može se voditi upravni spor.
*Službeni glasnik RS, broj 83/2014
Delokrug poslova stečajnog upravnika
Član 27.
Stečajni upravnik je naročito dužan da:
1) preduzme sve neophodne mere za zaštitu imovine stečajnog dužnika, 
uključujući i sprečavanje prenosa imovine, njeno pečaćenje ili oduzimanje ukoliko je 
to neophodno, kao i radnje pobijanja, ako bi se 
pobijanjem uvećala stečajna masa;
2) u roku od 30 dana od dana imenovanja sastavi plan toka stečajnog postupka 
sa predračunom troškova i vremenskim planom;
3) započne popisivanje imovine stečajnog dužnika u roku od deset dana od dana 
imenovanja i okonča njeno popisivanje u roku od 30 dana od dana imenovanja;
4) sastavi izveštaj o ekonomsko-finansijskom položaju 
stečajnog dužnika i da ga dostavi stečajnom sudiji, odboru poverilaca i 
ovlašćenoj organizaciji;
4a) sastavi poreske bilanse sa stanjem na dan otvaranja 
i dan okončanja stečajnog postupka, u skladu sa poreskim propisima i da te 
bilanse, sa poreskom prijavom, dostavi nadležnom poreskom organu u rokovima 
predviđenim poreskim propisima;
5) bez odlaganja pismenim putem obavesti o otvaranju stečajnog postupka sve 
poverioce koji su mu u tom trenutku poznati uz navođenje svih podataka iz rešenja 
o otvaranju stečajnog postupka, kao i drugih podataka od značaja za poverioce;
6) bez odlaganja pismenim putem obavesti o otvaranju stečajnog postupka sve 
sudove pred kojima se vode izvršni postupci;
7) uz saglasnost stečajnog sudije, na teret stečajne mase, osigura imovinu 
stečajnog dužnika, u celini ili delimično, ako je to potrebno radi njene zaštite;
8) podnosi stečajnom sudiji i odboru poverilaca redovan tromesečni izveštaj o 
toku stečajnog postupka i o stanju stečajne mase;
9) podnosi stečajnom sudiji plan troškova stečajnog postupka i obaveza 
stečajne mase za naredni mesec;
10) se stara o završetku započetih, a nezavršenih poslova stečajnog dužnika, 
u cilju ostvarivanja najveće moguće vrednosti stečajnog dužnika, odnosno njegove 
imovine;
11) daje mišljenje o predlogu plana reorganizacije kada on nije podnosilac;
12) utvrdi osnovanost, obim i prioritet prijavljenih potraživanja prema 
stečajnom dužniku, kao i svih obezbeđenja potraživanja;
13) unovči stvari i prava stečajnog dužnika, u skladu sa ovim zakonom;
14) sastavi nacrt rešenja za glavnu deobu stečajne mase i nacrt završnog 
računa;
15) izvrši isplatu poveriocima na osnovu rešenja o glavnoj deobi, u delu u 
kojem je rešenje postalo pravosnažno, u skladu sa ovim zakonom;
16) dostavi završni račun;
17) zastupa stečajnog dužnika, odnosno stečajnu masu u pokretanju i vođenju 
sudskih, upravnih i drugih postupaka;
18) podnese predlog, zahtev ili drugi odgovarajući akt nadležnom organu 
strane države kao zastupnik stečajnog dužnika, kojim između ostalog zahteva 
plenidbu, oduzimanje, zaštitu ili povraćaj imovine stečajnog dužnika koja se 
nalazi u inostranstvu ili je pod kontrolom tog organa ili trećeg lica koje se 
nalazi pod njegovom jurisdikcijom, kao i da sarađuje sa organima strane države 
ili stranim predstavnicima u skladu sa odredbama ovog zakona kojima se reguliše 
stečaj sa elementom inostranosti;
19) obavesti odgovarajuće registre o otvaranju stečajnog postupka, u skladu sa 
zakonom;
20) obavlja i druge poslove koji su predviđeni ovim zakonom ili su od interesa 
za uspešno sprovođenje stečajnog postupka.
Stečajni upravnik može uzeti kredit ili zajam, bez obezbeđenja ili uz 
obezbeđenje na imovini koja čini stečajnu masu, u skladu sa ovim zakonom.
Кredit ili zajam iz stava 2. ovog člana smatra se obavezom stečajne mase, 
čime se ne dira u ranije stečena prava razlučnih i založnih poverilaca, osim 
ako se razlučni i založni poverilac ne saglasi drugačije.
Stečajni upravnik obavlja svoje poslove samostalno i s pažnjom dobrog 
stručnjaka, u skladu sa ovim zakonom, nacionalnim standardima za upravljanje 
stečajnom masom i kodeksom etike.
Stečajni upravnik, u vršenju svojih poslova, može da angažuje stručna strana 
ili domaća pravna ili fizička lica, uz saglasnost stečajnog sudije. Nad radom 
angažovanih lica nadzor vrši stečajni upravnik.
Stečajni upravnik je dužan da u vršenju svojih poslova pruža uvid u svoj rad 
ovlašćenoj organizaciji, te da obezbeđuje neophodne podatke i dokumentaciju, kao 
i da sarađuje u postupku vršenja nadzora nad njegovim radom, osim u slučaju kada 
je za stečajnog upravnika imenovana organizacija koja je posebnim zakonom 
određena da vrši poslove stečajnog upravnika.
Stečajni upravnik može po potrebi da konsultuje odbor poverilaca ili 
stečajnog sudiju o pitanjima vezanim za stečajni postupak.
Stečajni upravnik imenovan u prethodnom stečajnom postupku vrši poslove 
određene rešenjem o njegovom imenovanju.
Ministar, na predlog ovlašćene organizacije, donosi nacionalne standarde za 
upravljanje stečajnom masom i kodeks etike.
*Službeni glasnik RS, broj 83/2014
Preduzimanje radnji od izuzetnog značaja
Član 28.
Radnje koje preduzima stečajni upravnik, a koje imaju ili mogu imati značajan 
uticaj ili posledice na stečajnu masu, kao što su uzimanje kredita ili zajma, 
nabavka opreme veće vrednosti, izdavanje u zakup i druge slične radnje (u daljem 
tekstu: radnje od izuzetnog značaja), mogu se preduzeti uz obaveštavanje stečajnog 
sudije i uz dobijanje saglasnosti odbora poverilaca. Pobijanje pravnih radnji 
stečajnog dužnika podnošenjem tužbi ili na drugi način ne smatra se radnjom od 
izuzetnog značaja.
Ako se u zakup izdaje imovina koja je opterećena 
razlučnim ili založnim pravom, stečajni upravnik je dužan da obaveštenje o tome 
dostavi i razlučnom, odnosno založnom poveriocu, a takva radnja se može preduzeti 
samo uz dobijanje saglasnosti razlučnog, odnosno založnog poverioca koji, shodnom 
primenom člana 35. stav 3. ovog zakona, učini verovatnim da se njegovo obezbeđeno 
potraživanje može namiriti iz opterećene imovine delimično ili u celosti.
Smatraće se da je saglasnost iz stava 2. ovog člana 
data ako se razlučni, odnosno založni poverilac, u roku od osam dana od prijema 
pisanog zahteva stečajnog upravnika za davanje takve saglasnosti, o tome ne 
izjasni dostavom podneska sudu.
Na zahtev razlučnog, odnosno založnog poverioca usled 
potrebe pribavljanja nove procene vrednosti predmetne imovine, sud može produžiti 
rok iz stava 3. ovog člana jednom za najviše 30 dana.
Radnje od izuzetnog značaja u toku prethodnog stečajnog postupka stečajni 
upravnik preduzima uz saglasnost stečajnog sudije.
Stečajni upravnik je dužan da pismenim putem obavesti o nameravanoj radnji od 
izuzetnog značaja stečajnog sudiju najkasnije 15 dana pre preduzimanja te radnje, 
kao i da svim članovima odbora poverilaca, odnosno stečajnom sudiji u slučaju 
iz stava 5. ovog člana, uputi zahtev za davanje saglasnosti za preduzimanje te 
radnje u istom roku.
U slučajevima izuzetne hitnosti rok iz stava 6. ovog člana može biti i kraći, 
ali ne kraći od tri dana, pod uslovom da nijedan član odbora poverilaca pismenim 
putem ili na sednici odbora poverilaca ne prigovori takvom roku dostavljanja.
Smatraće se da je odbor poverilaca saglasan sa predloženom radnjom, ako je o 
njoj obavešten u skladu sa st. 3. i 4. ovog člana i ako na obaveštenje stečajnog 
upravnika nije reagovao u roku od osam dana od dana prijema obaveštenja 
osporavanjem predložene ili predlaganjem druge radnje.
*Službeni glasnik RS, broj 83/2014
**Službeni glasnik RS, broj 113/2017
Izveštavanje
Član 29.
Stečajni upravnik dostavlja tromesečne pisane izveštaje o toku stečajnog 
postupka i o stanju stečajne mase odboru poverilaca, stečajnom sudiji i 
ovlašćenoj organizaciji u roku od 20 dana od dana isteka tromesečnog perioda.
Stečajni upravnik je dužan da izveštaje iz stava 1. 
ovog člana stečajnom sudiji dostavi u pisanom obliku, a odboru poverilaca i 
ovlašćenoj organizaciji elektronskim putem. 
Ovlašćena organizacija je dužna da izveštaje, odmah po 
dostavljanju, objavi na svojoj internet strani.
Na zahtev odbora poverilaca ili poverilaca čija su ukupna utvrđena ili 
osporena potraživanja veća od 20% od ukupnog iznosa prijavljenih potraživanja 
stečajnih poverilaca, stečajni upravnik je dužan da dostavlja i mesečne i druge 
izveštaje.
Troškove pripreme i dostavljanja izveštaja iz stava 2. ovog člana snosi 
podnosilac zahteva, a u slučaju odbora poverilaca stečajna masa.
Brisan je raniji stav 4. (vidi član 10. Zakona - 83/2014-15)
Tromesečni izveštaj naročito sadrži:
1) spisak imovine koja je prodata, prenesena ili na drugi način otuđena;
2) spisak gotovinskih priliva i odliva učinjenih u toku prethodna tri meseca;
3) početno i krajnje stanje na računu stečajnog dužnika;
4) spisak obaveza stečajnog dužnika;
5) spisak angažovanih stručnjaka i iznosa koji su im isplaćeni.
Privremeni stečajni upravnik dostavlja poseban pisani izveštaj o toku 
prethodnog stečajnog postupka licima iz stava 1. ovog člana, koji naročito 
sadrži podatke iz stava 6. tač. 1) do 4) ovog člana.
Stečajni upravnik dostavlja završni račun stečajnom sudiji, odboru poverilaca 
i ovlašćenoj organizaciji.
Obrazac i način dostavljanja izveštaja iz stava 1. ovog člana bliže propisuje 
ovlašćena organizacija.
*Službeni glasnik RS, broj 83/2014
**Službeni glasnik RS, broj 113/2017
Obavezno osiguranje
Član 30.
Aktivni stečajni upravnik je dužan da u svoje ime i za svoj račun zaključi sa 
osiguravajućim društvom ugovor o obaveznom osiguranju od profesionalne 
odgovornosti sa osiguranom sumom u iznosu od najmanje 30.000 evra u dinarskoj 
protivvrednosti na dan zaključenja ugovora, za sve rizike povezane sa obavljanjem 
poslova stečajnog upravnika.
Odbor poverilaca može u bilo kom trenutku zahtevati od stečajnog upravnika da 
zaključi ugovor o dodatnom osiguranju od profesionalne odgovornosti za konkretni 
stečajni postupak i na iznos koji je veći od iznosa iz stava 1. ovog člana, a 
stečajni upravnik je dužan da takvo osiguranje ugovori, osim ukoliko ne dokaže da 
nije u mogućnosti da na tržištu ugovori takvo osiguranje.
Iznos iz stava 2. ovog člana određuje odbor poverilaca s obzirom na visinu 
stečajne mase i posebne okolnosti, kao i postojeće ili moguće rizike, s tim što 
stečajni sudija, postupajući po službenoj dužnosti ili po zahtevu 
zainteresovanog lica, može naložiti umanjenje tog iznosa ili u potpunosti 
zabraniti preuzimanje dodatnog osiguranja ako proceni da su troškovi premije 
dodatnog osiguranja neopravdano visoki.
Premija dodatnog osiguranja iz stava 2. ovog člana predstavlja obavezu stečajne 
mase.
Odgovornost za štetu
Član 31.
U slučaju kada je u obavljanju poslova stečajni upravnik prouzrokovao štetu 
učesnicima u postupku namerno ili krajnjom nepažnjom, stečajni upravnik ličnom 
imovinom odgovara za takvu štetu.
Ako je šteta nastala zbog radnje stečajnog upravnika koja je izvršena po 
nalogu stečajnog sudije, stečajni upravnik nije odgovoran za nastalu štetu, osim 
ako je nalog dat na osnovu njegovih nesavesnih radnji ili predloga.
Za štetu koju učine stručna lica koja je angažovao stečajni upravnik, 
stečajni upravnik odgovara ako je šteta nastala usled propuštanja stečajnog 
upravnika da izvrši nadzor nad njihovim radom.
Zahtev za naknadu štete zastareva u roku od tri godine 
od dana brisanja stečajnog dužnika, odnosno stečajne mase iz nadležnog registra, 
odnosno pravnosnažnosti rešenja kojim je potvrđeno usvajanje plana reorganizacije.
*Službeni glasnik RS, broj 83/2014
Razrešenje
Član 32.
Stečajni sudija po službenoj dužnosti ili na predlog odbora poverilaca 
razrešava stečajnog upravnika ako utvrdi da stečajni upravnik:
1) ne ispunjava svoje obaveze;
2) ne poštuje rokove određene ovim zakonom;
3) postupa pristrasno u odnosu na pojedine poverioce;
4) po proteku jedne godine od ročišta za ispitivanje potraživanja nije preduzeo 
odgovarajuće mere radi unovčenja imovine koja ulazi u stečajnu masu, osim kada je 
preduzimanje takvih mera bilo sprečeno višom silom ili nepredvidivim okolnostima;
5) nije osigurao imovinu za slučaj nastupanja štete posle dva upozorenja 
stečajnog sudije ili odbora poverilaca;
6) nije tražio saglasnost ili nije postupio po dobijenoj saglasnosti u svim 
slučajevima gde je ovim zakonom propisana obavezna saglasnost odbora poverilaca.
Stečajni sudija po službenoj dužnosti razrešava stečajnog upravnika ako je 
brisan iz imenika stečajnih upravnika, kao i u drugim slučajevima propisanim 
ovim zakonom.
Po zaključenju ispitnog ročišta, na predlog odbora 
poverilaca za razrešenje i istovremeno imenovanje novog stečajnog upravnika za 
koji se izjasnilo najmanje tri četvrtine članova odbora, a po prethodno dobijenoj 
saglasnosti skupštine poverilaca, stečajni sudija razrešava stečajnog upravnika 
i kada ne postoje razlozi za razrešenje iz stava 1. ovog člana i istim rešenjem 
imenuje predloženog stečajnog upravnika, osim u slučaju kada je za stečajnog 
upravnika imenovana organizacija koja je posebnim zakonom određena da obavlja 
poslove stečajnog upravnika.
Brisan je raniji stav 4. (vidi član 5. Zakona - 113/2017-257)
Pre donošenja odluke o razrešenju iz stava 1. ovog člana, stečajni sudija će 
omogućiti stečajnom upravniku da se izjasni o razlozima za razrešenje.
Stečajni sudija odluku o razrešenju iz stava 1. ovog člana bez odlaganja 
dostavlja ovlašćenoj organizaciji.
Stečajni upravnik se razrešava i na lični zahtev.
Odredbe ovog člana shodno se primenjuju i na razrešenje 
privremenog stečajnog upravnika.
*Službeni glasnik RS, broj 83/2014
**Službeni glasnik RS, broj 95/2018
Primopredaja
Član 33.
Po razrešenju, stečajni upravnik i novoimenovani stečajni upravnik izvršiće, 
bez odlaganja, primopredaju celokupne imovine i dokumentacije. Stečajni upravnik 
koji je razrešen dužan je da izveštaj o toku stečajnog postupka i stanju stečajne 
mase od dana otvaranja stečajnog postupka do dana razrešenja dostavi stečajnom 
sudiji i odboru poverilaca. Izveštaj o toku stečajnog postupka i stanju stečajne 
mase sadrži sve podatke iz člana 29. stav 6. ovog zakona.
Obaveza iz stava 1. ovog člana u pogledu predaje dokumentacije važi i za 
treća lica, ako se dokumentacija stečajnog dužnika nalazi u njihovom posedu u 
trenutku razrešenja stečajnog upravnika.
Ako stečajni upravnik koji je razrešen ili lice iz stava 2. ovog člana odbije 
primopredaju imovine ili dokumentacije ili odugovlači sa tom primopredajom, 
stečajni sudija će na zahtev novoimenovanog upravnika bez odlaganja naložiti 
primopredaju pod pretnjom prinudnog izvršenja.
U slučaju nepostupanja po nalogu iz stava 3. ovog člana stečajni sudija će 
prema stečajnom upravniku koji je razrešen ili licu iz stava 2. ovog člana 
sprovesti mere prinude radi izvršenja.
Razrešeni stečajni upravnik i lice iz stava 2. ovog člana odgovaraju za štetu 
nastalu usled neblagovremene primopredaje.
*Službeni glasnik RS, broj 113/2017
Nagrada za rad i naknada troškova
Član 34.
Stečajni upravnik ima pravo na nagradu za svoj rad i naknadu stvarnih 
troškova (u daljem tekstu: nagrada i naknada troškova).
Кonačnu visinu nagrade i naknade troškova određuje stečajni sudija u vreme 
zaključenja stečajnog postupka, u skladu sa osnovama i merilima za određivanje 
visine nagrade i naknade troškova.
Do određivanja konačne visine nagrade, stečajni sudija rešenjem koje se 
dostavlja stečajnom upravniku i odboru poverilaca određuje preliminarnu visinu 
nagrade stečajnom upravniku.
Preliminarna visina nagrade može se odrediti u procentu od ukupne vrednosti 
stečajne mase. Ako se naknadno, s obzirom na dalji tok stečajnog postupka, pokaže 
da je tako određena preliminarna visina nagrade nesrazmerno visoka ili niska, 
stečajni sudija je može na predlog stečajnog upravnika ili odbora poverilaca 
smanjiti ili povećati.
Protiv rešenja o preliminarnoj visini nagrade nije dozvoljena žalba.
Stečajni sudija može rešenjem odobriti mesečni iznos nagrade i naknade 
troškova stečajnom upravniku, koji mora biti srazmeran dužnostima i rezultatima 
rada stečajnog upravnika.
Naknada troškova određuje se prema stvarnim troškovima koje je stečajni 
upravnik imao u obavljanju poslova, u skladu sa osnovama i merilima za određivanje 
visine nagrade i naknade troškova.
Ministar bliže propisuje osnove i merila za određivanje visine nagrade i 
naknade troškova stečajnog upravnika.
2.3. Skupština poverilaca
Formiranje i rad skupštine poverilaca
Član 35.
Skupština poverilaca formira se na prvom poverilačkom ročištu.
Skupštinu poverilaca čine svi stečajni poverioci, nezavisno od toga da li su 
do dana održavanja skupštine podneli prijavu potraživanja.
Razlučni poverioci mogu učestvovati u skupštini poverilaca samo do visine 
potraživanja za koju učine verovatnom da će se pojaviti kao stečajni poverioci.
Verovatnost neobezbeđenog potraživanja razlučni 
poverioci mogu dokazivati dostavljanjem procene vrednosti imovine koja predstavlja 
predmet razlučnog prava. Procena vrednosti predmeta razlučnog prava mora da bude 
sačinjena od strane ovlašćenog stručnog lica (procenitelja) i ne može biti starija 
od 12 meseci.
Brisan je raniji stav 4. (vidi član 13. Zakona - 83/2014-15)
Brisan je raniji stav 4. (vidi član 7. Zakona - 113/2017-257)
Na prvoj sednici skupštine poverilaca vrši se izbor 
predsednika skupštine poverilaca i članova odbora poverilaca iz reda stečajnih 
poverilaca.
Na prvoj sednici skupštine poverilaca stečajni 
poverioci, za čija potraživanja se učini verovatnim da iznose više od 50% ukupnih 
potraživanja stečajnih poverilaca, daju saglasnost na izbor imenovanog stečajnog 
upravnika, a ukoliko saglasnost izostane, predlažu razrešenje imenovanog i 
istovremeno imenovanje novog stečajnog upravnika. Stečajni sudija razrešava 
imenovanog stečajnog upravnika i istim rešenjem imenuje predloženog stečajnog 
upravnika sa liste aktivnih stečajnih upravnika za područje nadležnog suda, osim 
u slučaju kada je za stečajnog upravnika imenovana organizacija koja je posebnim 
zakonom određena da obavlja poslove stečajnog upravnika.
Zakazivanje i vođenje kasnijih sednica skupštine poverilaca, obaveštavanje o 
njima i određivanje dnevnog reda vrši predsednik skupštine poverilaca na predlog 
stečajnih poverilaca.
Ako predsednik skupštine poverilaca u roku od pet dana od dana dobijanja 
predloga stečajnih poverilaca ne zakaže skupštinu poverilaca, stečajni poverioci 
čija su ukupna potraživanja veća od 20% od ukupnog iznosa potraživanja svih 
stečajnih poverilaca mogu da zakažu skupštinu poverilaca
i predlože dnevni red.
Stečajni poverioci se o održavanju skupštine poverilaca i o dnevnom redu 
obaveštavaju isticanjem obaveštenja na oglasnoj i elektronskoj tabli suda i 
objavljivanjem oglasa u dva visokotiražna dnevna lista koji se distribuiraju na 
celoj teritoriji Republike Srbije, osim ako skupština poverilaca ne donese 
odluku o drugačijem načinu obaveštavanja.
Na skupštini poverilaca se glasa srazmerno visini potraživanja.
Skupština poverilaca odlučuje većinom glasova prisutnih 
poverilaca, osim u slučaju glasanja o bankrotstvu stečajnog dužnika na prvom 
poverilačkom ročištu i o razrešenju i istovremenom 
imenovanju novog stečajnog upravnika na prvoj sednici skupštine poverilaca.
Ako broj stečajnih poverilaca nije veći od pet, 
svi poverioci su članovi odbora poverilaca, ali se glasanje u ovako formiranom odboru vrši 
srazmerno visini potraživanja.
Poveriocima čija su potraživanja osporena u celosti i koji nisu pokrenuli 
parnicu u zakonom predviđenom roku i o tome obavestili stečajnog upravnika 
prestaje svojstvo poverioca, a time i članstvo u skupštini poverilaca.
*Službeni glasnik RS, broj 83/2014
**Službeni glasnik RS, broj 113/2017
***Službeni glasnik RS, broj 95/2018
Prvo poverilačko ročište
Član 36.
Prvo poverilačko ročište se zakazuje rešenjem o otvaranju stečajnog postupka, 
kojim se saziva i sednica skupštine poverilaca
.
Prvo poverilačko ročište održava se najkasnije u roku od 40 dana od dana 
otvaranja stečajnog postupka.
Na ročištu iz stava 1. ovog člana raspravlja se o izveštaju o 
ekonomsko-finansijskom položaju stečajnog dužnika i proceni stečajnog upravnika 
da li postoji mogućnost reorganizacije stečajnog dužnika.
Ako na ročištu stečajni poverioci za čija potraživanja se učini verovatnim da 
iznose više od 50% ukupnih potraživanja stečajnih poverilaca odluče da se 
stečajni postupak odmah nastavi bankrotstvom stečajnog dužnika, stečajni sudija 
donosi rešenje o bankrotstvu.
Stečajni upravnik na početku ročišta daje stečajnom sudiji i prisutnim 
stečajnim poveriocima pregled svih potraživanja o kojima na dan održavanja ročišta 
ima saznanje, procenu njihove osnovanosti i visine, kao i iznos procentualnog 
učešća u odnosu na ukupna potraživanja stečajnih poverilaca.
Stečajni upravnik na početku ročišta daje stečajnom 
sudiji i prisutnim poveriocima pregled svih potraživanja poverilaca koji su lica 
povezana sa stečajnim dužnikom, u smislu ovog zakona.
Stečajni upravnik dužan je da pregled iz stava 5. ovog člana dostavi 
stečajnom poveriocu na njegov zahtev i pre dana održavanja prvog poverilačkog 
ročišta, uz napomenu da takav pregled može biti izmenjen do održavanja ročišta.
*Službeni glasnik RS, broj 83/2014
**Službeni glasnik RS, broj 113/2017
Delokrug skupštine
Član 37.
Skupština poverilaca:
1) donosi odluku o bankrotstvu stečajnog dužnika u skladu sa članom 36. stav 
4. ovog zakona;
2) bira i opoziva predsednika skupštine poverilaca i 
članove odbora poverilaca iz reda stečajnih 
poverilaca;
2a) daje saglasnost na izbor imenovanog stečajnog 
upravnika, odnosno predlaže imenovanje novog, u skladu sa članom 35. stav 5. ovog 
zakona;
3) razmatra izveštaje stečajnog upravnika o toku stečajnog postupka i o stanju 
stečajne mase;
4) razmatra izveštaje odbora poverilaca;
5) vrši druge poslove određene ovim zakonom.
*Službeni glasnik RS, broj 113/2017
**Službeni glasnik RS, broj 95/2018
2.4. Odbor poverilaca
Izbor odbora poverilaca
Član 38.
Skupština poverilaca na prvom poverilačkom ročištu bira 
članove odbora poverilaca iz reda stečajnih 
poverilaca, uključujući i razlučne poverioce iz člana 35. stav 3. ovog zakona.
Stečajni sudija zaključkom konstatuje koji poverioci su 
članovi odbora poverilaca u smislu stava 1. ovog člana.
Broj članova odbora poverilaca određuje skupština poverilaca, s tim što taj 
broj ne može biti veći od sedam članova i što uvek mora biti neparan.
Članovi odbora poverilaca iz 
stava 1. ovog člana mogu biti stečajni 
poverioci, bez obzira na visinu svog potraživanja.
Stečajni poverilac može sebe ili drugog stečajnog 
poverioca predložiti za člana odbora poverilaca iz reda 
stečajnih poverilaca.
Poverioci koji su istovremeno zaposleni ili bivši 
zaposleni kod stečajnog dužnika ne mogu imati više od jednog člana odbora 
poverilaca.
Poverioci koji nisu lica povezana sa stečajnim dužnikom, u smislu ovog 
zakona, a koji su međusobno povezana lica u smislu zakona kojim se uređuju 
privredna društva ne mogu imati više od jednog člana odbora poverilaca.
Poverioci koji su lica povezana sa stečajnim dužnikom, 
u smislu ovog zakona, osim lica koja se u okviru svoje redovne delatnosti bave 
davanjem kredita, ne mogu biti članovi odbora poverilaca.
Svi članovi odbora poverilaca dužni su da sudu i 
stečajnom upravniku dostave kontakt adresu, telefon i elektronsku adresu za 
komunikaciju.
Članovi odbora poverilaca biraju predsednika odbora poverilaca.
Člana odbora poverilaca iz reda stečajnih poverilaca 
razrešava skupština poverilaca.
Stečajni sudija može razrešiti člana odbora poverilaca 
ukoliko ne izvršava obaveze propisane ovim zakonom ili ukoliko je izabran 
suprotno odredbama ovog zakona.
Članu odbora poverilaca čije je potraživanje 
osporeno u celosti i 
koji nije pokrenuo parnicu u zakonom predviđenom roku i o tome obavestio 
stečajnog upravnika ili je takva parnica pravosnažno okončana u korist stečajnog 
dužnika prestaje članstvo u odboru poverilaca.
Ako stečajni sudija ili skupština poverilaca razreši 
člana odbora poverilaca iz reda stečajnih poverilaca ili član odbora poverilaca 
iz reda stečajnih poverilaca da ostavku na članstvo u tom odboru ili ako članu 
odbora poverilaca iz reda stečajnih poverilaca prestane članstvo u tom odboru u 
skladu sa stavom 13. ovog člana, odbor poverilaca može da kooptira novog člana 
iz reda stečajnih poverilaca kome mandat traje do prvog narednog zasedanja 
skupštine poverilaca na kojoj će se izabrati novi član tog odbora.
Brisan je raniji stav 13. (vidi član 10. Zakona - 113/2017-257)
*Službeni glasnik RS, broj 83/2014
**Službeni glasnik RS, broj 113/2017
Izbor člana odbora poverilaca iz reda razlučnih poverilaca
*Službeni glasnik RS, broj 113/2017
Član 38a
Na prvom poverilačkom ročištu razlučni poverioci 
biraju jednog člana odbora poverilaca iz reda razlučnih poverilaca.
Pravo glasa u smislu stava 1. ovog člana imaju svi 
razlučni poverioci, nezavisno od toga da li su do dana održavanja skupštine 
poverilaca podneli prijavu potraživanja.
Za svrhu ostvarivanja prava glasa razlučnih poverilaca 
stečajni sudija vrši procenu verovatnoće namirenja njihovog potraživanja iz 
opterećene imovine, shodnom primenom člana 35. stav 3. ovog zakona.
Razlučni poverioci glasaju srazmerno visini onog dela 
svog potraživanja za koji stečajni sudija utvrdi da postoji verovatnoća njegovog 
namirenja iz opterećene imovine, u smislu stava 3. ovog člana, a odluka se donosi 
većinom glasova prisutnih razlučnih poverilaca.
Razlučni poverioci mogu na svom sastanku u bilo kom 
trenutku razrešiti člana odbora poverilaca iz reda razlučnih poverilaca i 
izabrati novog člana odbora poverilaca.
U slučaju da član odbora poverilaca iz reda razlučnih 
poverilaca da ostavku na članstvo u odboru poverilaca ili tom poveriocu iz 
drugih razloga prestane članstvo u odboru poverilaca, razlučni poverioci dužni 
su da na sastanku koji će biti održan u roku od 30 dana od dana prestanka 
članstva u odboru poverilaca izaberu novog člana tog odbora iz reda razlučnih 
poverilaca.
Sastanak razlučnih poverilaca u smislu st. 5. i 6. 
ovog člana mogu zakazati razlučni poverioci koji imaju razlučna potraživanja veća 
od 20% od ukupnog iznosa razlučnih potraživanja.
Razlučni poverioci iz stava 7. ovog člana dužni su da:
1) obaveštenje o zakazanom sastanku dostave stečajnom 
sudiji najkasnije 15 dana pre dana održavanja tog sastanka; 
2) oglas o zakazanom sastanku objave u dva 
visokotiražna lista koji se distribuiraju na celoj teritoriji Republike Srbije, 
najkasnije 15 dana pre dana održavanja sastanka.
Razlučni poverioci na sastanku iz st. 5. i 6. ovog 
člana biraju razlučnog poverioca koji će voditi taj sastanak. 
Ako razlučni poverioci u roku iz stava 6. ovog člana 
ne izaberu člana odbora poverilaca iz reda razlučnih poverilaca i u istom roku o 
tome ne obaveste stečajnog sudiju i odbor poverilaca, odbor poverilaca može da 
kooptira novog člana odbora poverilaca iz reda razlučnih poverilaca, odnosno 
stečajnih poverilaca ako nijedan razlučni poverilac ne prihvati takav izbor, 
kome mandat traje do prvog narednog sastanka razlučnih poverilaca u smislu stava 
5. ovog člana na kojem će se izabrati novi član odbora poverilaca iz reda 
razlučnih poverilaca.
*Službeni glasnik RS, broj 113/2017
Formiranje odbora poverilaca od strane suda
*Službeni glasnik RS, broj 113/2017
Član 38b
Ako se na prvom poverilačkom ročištu ne izaberu 
članovi odbora poverilaca:
1) dužnost članova odbora poverilaca iz reda stečajnih 
poverilaca vrše četiri stečajna poverioca, osim lica koja u smislu člana 38. 
ovog zakona ne mogu biti članovi odbora poverilaca, za koja stečajni sudija 
zaključkom koji donosi na tom ročištu utvrdi da poseduju najveća pojedinačna 
neobezbeđena potraživanja;
2) dužnost člana odbora poverilaca iz reda razlučnih 
poverilaca vrši razlučni poverilac za kojeg stečajni sudija zaključkom iz tačke 
1) ovog stava utvrdi, shodnom primenom člana 35. stav 3. ovog zakona, da 
poseduje najveći iznos potraživanja za koji postoji verovatnoća namirenja iz 
opterećene imovine.
U slučaju iz stava 1. ovog člana, ako stečajni dužnik 
nema razlučnih poverilaca, dužnost članova odbora poverilaca vrši pet 
poverilaca, osim lica koja u smislu člana 38. ovog zakona ne mogu biti članovi 
odbora poverilaca, za koja stečajni sudija zaključkom koji donosi na tom ročištu 
utvrdi da poseduju najveća pojedinačna potraživanja.
*Službeni glasnik RS, broj 113/2017
Način odlučivanja odbora poverilaca
Član 39.
Radom odbora poverilaca rukovodi predsednik odbora poverilaca koji zakazuje 
sednice odbora poverilaca.
Predsednik odbora poverilaca je dužan da zakaže sednicu odbora poverilaca 
kada to traži više od polovine članova tog odbora, 
kao i kada to zatraži član odbora poverilaca iz reda razlučnih poverilaca.
Ako predsednik odbora 
poverilaca u roku od 15 dana od dana dobijanja predloga
iz stava 2. ovog člana ne zakaže 
sednicu odbora poverilaca, predlagači mogu da zakažu sednicu odbora poverilaca i 
predlože dnevni red.
Odluka odbora poverilaca se smatra donetom kada je za tu odluku glasalo više 
od polovine svih članova odbora poverilaca. U slučaju jednakog broja glasova 
odlučujući glas je glas predsednika odbora poverilaca.
Sednicama odbora poverilaca prisustvuje stečajni 
upravnik na poziv odbora poverilaca, samo ako je potrebno da u vezi sa 
predloženim dnevnim redom pruži potrebna pojašnjenja ili informacije ili ako je 
zatraženo njegovo izjašnjenje po nekom pitanju. Stečajni upravnik nema pravo glasa.
Stečajni sudija ne može da prisustvuje sednicama odbora poverilaca.
Umesto člana odbora poverilaca sednicama može prisustvovati i učestvovati u 
donošenju odluka njegov zastupnik, na osnovu posebnog punomoćja.
*Službeni glasnik RS, broj 83/2014
**Službeni glasnik RS, broj 113/2017
Delokrug i prava odbora poverilaca
Član 40.
Odbor poverilaca:
1) daje mišljenje stečajnom upravniku o načinu unovčenja imovine, ukoliko se 
prodaja ne vrši javnim nadmetanjem, i daje saglasnost u vezi sa radnjama od 
izuzetnog značaja, u skladu sa ovim zakonom;
2) daje mišljenje o nastavljanju započetih poslova stečajnog dužnika;
3) razmatra izveštaje stečajnog upravnika o toku stečajnog postupka i o stanju 
stečajne mase;
4) daje saglasnost na završni račun stečajnog dužnika;
5) pregleda i o svom trošku pribavlja fotokopije iz celokupne dokumentacije;
6) izveštava skupštinu poverilaca o svom radu na zahtev skupštine poverilaca;
7) vrši i druge poslove propisane ovim zakonom. 
Član 41.
Odbor poverilaca ima pravo:
1) na podnošenje pismenih primedaba stečajnom sudiji na rad stečajnog 
upravnika;
2) na podnošenje žalbe na rešenja stečajnog sudije, kada je žalba dozvoljena;
3) uvida u zapisnike, nalaze veštaka i druga akta koja se nalaze u stečajnom 
predmetu;
4) davanja mišljenja o priznavanju opravdanih manjkova utvrđenih prilikom 
inventarisanja;
5) predlaganja razrešenja postojećeg stečajnog upravnika i predlaganja imenovanja 
novog;
6) izjašnjavanja o visini konačne nagrade stečajnom upravniku.
Član odbora poverilaca ima pravo da o svom trošku 
angažuje jedno ili više stručnih lica koja će izvršiti analizu poslovanja 
stečajnog dužnika pre ili tokom stečajnog postupka i analizu preduzetih radnji od 
strane stečajnog upravnika i sačiniti izveštaj koji se, bez odlaganja, dostavlja 
ostalim članovima odbora poverilaca, stečajnom sudiji, stečajnom upravniku i 
ovlašćenoj organizaciji. Stečajni upravnik je dužan da angažovanom stručnom 
licu, bez odlaganja, omogući potpun pristup i uvid u poslovne knjige, 
računovodstvene isprave i drugu relevantnu dokumentaciju stečajnog dužnika.
Pismene primedbe na rad stečajnog upravnika odbor poverilaca podnosi u roku 
od pet dana od dana saznanja za pojedinačnu radnju, a stečajni sudija je dužan da 
u roku od pet dana od dana prijema primedbe odluči o toj primedbi. Protiv odluke 
stečajnog sudije donete po primedbi odbora poverilaca nije dozvoljena žalba.
Odbor poverilaca je dužan da na zahtev skupštine poverilaca skupštini 
poverilaca podnese pismeni izveštaj o toku stečajnog postupka i o stanju stečajne 
mase.
Članovi odbora poverilaca odgovaraju za štetu koju su prouzrokovali svojim 
radom ostalim poveriocima namerno ili krajnjom nepažnjom.
*Službeni glasnik RS, broj 83/2014
Naknada troškova
Član 42.
Predsednik i članovi odbora poverilaca imaju pravo na naknadu stvarnih i 
nužnih troškova koje na osnovu obrazloženog zahteva odobrava stečajni sudija.
Naknada iz stava 1. ovog člana smatra se troškom stečajnog postupka.
Svaki poverilac pojedinačno snosi svoje troškove u stečajnom postupku, ako 
ovim zakonom nije drugačije određeno.
III. OSNOVNE PROCESNE ODREDBE, STRANКE I UČESNICI U POSTUPКU
1. Osnovne procesne odredbe
Pravila postupka
Član 43.
Stečajni postupak se pokreće predlogom ovlašćenih predlagača.
Predlozi, izjave i primedbe ne mogu se podnositi po isteku roka koji je ovim 
zakonom propisan za njihovo podnošenje, kao i u slučaju izostanka sa ročišta na 
kojem je ove radnje trebalo preduzeti, osim ako je ovim zakonom drugačije 
određeno.
U stečajnom postupku ne može se tražiti povraćaj u pređašnje stanje, ne može se 
izjaviti revizija niti se može podneti predlog za ponavljanje postupka.
Odluke se mogu donositi i bez usmene rasprave.
Zloupotreba zahteva za izuzeće i isključenje
Član 44.
Zloupotrebom prava na podnošenje zahteva za izuzeće i isključenje, u cilju 
odugovlačenja postupka, smatra se podnošenje jednog ili više zahteva za izuzeće, 
odnosno isključenje, u roku od tri dana pre zakazanog ročišta ili na ročištu ili 
zahteva za izuzeće, odnosno isključenje kojim su obuhvaćene sve sudije koje bi u 
sudu u kome se postupak vodi mogle postupati, kao i kojim se istovremeno traži 
izuzeće i isključenje postupajućeg sudije i predsednika suda.
Zloupotrebom prava smatra se podnošenje zahteva za delegaciju suda u roku od 
tri dana pre zakazanog ročišta ili na ročištu.
Zahtevi iz st. 1. i 2. ovog člana odbacuju se kao nedozvoljeni.
Protiv rešenja iz stava 3. ovog člana nije dozvoljena žalba.
Akti u stečajnom postupku
Član 45.
U stečajnom postupku donose se rešenja i zaključci.
Rešenjem se odlučuje u stečajnom postupku.
Zaključkom se odlučuje po primedbama i izdaje nalog službenom licu, organu 
koji sprovodi stečajni postupak ili trećem licu za izvršenje pojedinih radnji.
Protiv zaključka nije dozvoljena žalba ili prigovor.
Ako zaključak sadrži očiglednu tehničku ili slovnu grešku, stečajni sudija
po službenoj dužnosti ili na 
zahtev stečajnog upravnika, poverioca ili drugog zainteresovanog lica, bez 
odlaganja vrši ispravku zaključka, radi otklanjanja greške.
*Službeni glasnik RS, broj 113/2017
Žalba
Član 46.
Protiv rešenja se može izjaviti žalba sudu višeg stepena preko prvostepenog 
suda u roku od osam dana od dana objavljivanja rešenja na oglasnoj tabli suda, 
odnosno od dana dostavljanja rešenja učesnicima u postupku, ako ovim zakonom nije 
drugačije određeno.
Rešenje po žalbi donosi se najkasnije u roku od 30 dana od dana prijema žalbe 
u sudu višeg stepena.
Žalba protiv rešenja ne zadržava izvršenje rešenja, ako ovim zakonom nije 
drugačije određeno. 
Član 47.
Po prijemu žalbe stečajni sudija će rešenjem odbaciti neblagovremenu, 
nepotpunu ili nedozvoljenu žalbu.
Stečajni sudija može, ako oceni da je osnovana, žalbu izjavljenu protiv rešenja 
u celosti usvojiti i rešenje izmeniti donošenjem novog rešenja.
Ako stečajni sudija ne usvoji žalbu, dostaviće je bez odlaganja na rešavanje 
sudu višeg stepena.
Odredbe st. 2. i 3. ovog člana ne primenjuju se na rešenje o otvaranju stečajnog 
postupka, rešenje o potvrđivanju usvajanja plana reorganizacije i rešenje o 
zaključenju stečajnog postupka.
2. Poverioci i drugi učesnici u postupku
Stečajni poverilac
Član 48.
Stečajni poverilac je lice koje na dan pokretanja stečajnog postupka ima 
neobezbeđeno potraživanje prema stečajnom dužniku.
Razlučni i založni poverioci
*Službeni glasnik RS, broj 83/2014
Član 49.
Razlučni poverioci su poverioci koji imaju založno 
pravo, zakonsko pravo zadržavanja ili pravo namirenja na stvarima i pravima o 
kojima se vode javne knjige ili registri i imaju pravo na prvenstveno namirenje iz 
sredstava ostvarenih prodajom imovine, odnosno naplate potraživanja na kojoj su 
stekli to pravo.
Razlučni poverioci nisu stečajni poverioci. Ako je iznos njihovog potraživanja 
veći od iznosa sredstava ostvarenih prodajom imovine na kojoj su stekli razlučno 
pravo, pravo na namirenje za razliku u visini tih iznosa ostvaruju kao stečajni 
poverioci.
Razlučna prava stečena izvršenjem ili obezbeđenjem za poslednjih 60 dana pre 
dana otvaranja stečajnog postupka radi prinudnog namirenja ili obezbeđenja prestaju 
da važe i takvi poverioci nisu razlučni poverioci. Na osnovu rešenja stečajnog 
sudije, nadležni organ koji vodi odgovarajuće javne knjige, dužan je da izvrši 
brisanje ovako stečenih razlučnih prava.
Razlučni poverioci imaju pravo na srazmerno namirenje iz stečajne mase kao 
stečajni poverioci, ako se odreknu svog statusa razlučnog poverioca ili ako bez 
svoje krivice ne mogu namiriti svoje razlučno potraživanje, 
kao i u slučaju sprovođenja delimične deobe pre unovčenja imovine na kojoj imaju 
razlučno pravo. Pismenu izjavu o 
odricanju od statusa razlučnog poverioca razlučni poverioci podnose stečajnom 
sudiji i stečajnom upravniku, istovremeno sa zahtevom za brisanje tereta koji se 
podnosi nadležnom registru.
Založni poverioci su poverioci koji imaju založno 
pravo na stvarima ili pravima stečajnog dužnika o kojima se vode javne knjige ili 
registri, a nemaju novčano potraživanje prema stečajnom dužniku koje je tim 
založnim pravom obezbeđeno.
Založni poverioci nisu stečajni poverioci i nisu 
razlučni poverioci. Založni poverioci su dužni da u roku za podnošenje prijave 
potraživanja obaveste sud o založnom pravu, uz dostavljanje dokaza o postojanju 
založnog prava i izjave o iznosu novčanog potraživanja prema trećem licu koje je 
tim pravom obezbeđeno na dan otvaranja stečajnog postupka, čime stiču svojstvo 
stranke. 
Založni poverioci ne mogu da biraju i da budu birani u 
skupštinu i odbor poverilaca.
*Službeni glasnik RS, broj 83/2014
**Službeni glasnik RS, broj 113/2017
Izlučni poverilac
Član 50.
Izlučni poverilac je lice koje, na osnovu svog stvarnog ili ličnog prava, ima 
pravo da traži da se određena stvar izdvoji iz stečajne mase.
Izlučni poverilac nije stečajni poverilac.
Stvar iz stava 1. ovog člana ne ulazi u stečajnu masu.
Brisan je raniji stav 4. (vidi član 19. Zakona - 83/2014-15)
Poverioci koji su primaoci finansijskog obezbeđenja
*Službeni glasnik RS, broj 44/2018
Član 50a
Poverioci koji imaju založno pravo po osnovu ugovora o 
finansijskom obezbeđenju u skladu sa zakonom kojim se uređuje finansijsko 
obezbeđenje, odnosno čije je potraživanje na drugi način obezbeđeno po osnovu tog 
ugovora, nisu stečajni poverioci, razlučni poverioci, založni poverioci i 
izlučni poverioci u smislu ovog zakona.
Izuzetno od stava 1. ovog člana, ako je iznos 
potraživanja poverilaca koji su primaoci finansijskog obezbeđenja veći od iznosa 
vrednosti ostvarene namirenjem po osnovu ugovora o finansijskom obezbeđenju, ti 
poverioci pravo na namirenje za razliku u visini tih iznosa ostvaruju kao 
stečajni poverioci u skladu sa ovim zakonom.
Poverioci čije je potraživanje prema stečajnom dužniku 
obezbeđeno po osnovu ugovora iz stava 1. ovog člana dužni su da nadležni sud 
obaveste o namirenju svog potraživanja po osnovu tog ugovora u roku od osam dana 
od dana namirenja tog potraživanja koje je izvršeno na dan otvaranja stečajnog 
postupka ili nakon tog dana, u toku stečajnog postupka.
Obaveštenje o namirenju iz stava 3. ovog člana naročito 
sadrži sledeće podatke:
1) poslovno ime, sedište i matični broj poverioca, sa 
kontakt adresom;
2) broj novčanog računa, odnosno računa finansijskih 
instrumenata sa kog je izvršeno namirenje;
3) kojima se identifikuje kreditno potraživanje iz kog 
je izvršeno namirenje;
4) ukupan iznos potraživanja (glavnica i kamata), sa 
podacima o namirenom i nenamirenom iznosu potraživanja (glavnica i kamata);
5) datum namirenja potraživanja;
6) pravni osnov potraživanja, odnosno naziv ugovora sa 
datumom zaključivanja;
7) o tome da li se o potraživanju vodi parnica i, ako 
se vodi, naziv suda i oznaku spisa.
Ako je nakon namirenja potraživanja poverioca po osnovu 
ugovora o finansijskom obezbeđenju u skladu sa zakonom kojim se uređuje 
finansijsko obezbeđenje preostala vrednost iz sredstva obezbeđenja, odnosno 
imovine stečajnog dužnika date u smislu tog zakona, na namirenje potraživanja, 
odnosno na tu imovinu stečajnog dužnika i preduzimanje radnji stečajnog upravnika 
u vezi s tom imovinom primenjuju se odredbe ovog zakona.
Odredbe st. 2–5. ovog člana shodno se primenjuju na 
poverioce koji su svoje potraživanje, u celosti ili delimično, namirili netiranjem 
po osnovu drugog finansijskog ugovora, u smislu zakona kojim se uređuje 
finansijsko obezbeđenje.
*Službeni glasnik RS, broj 44/2018
Sticanje svojstva stranke
Član 51.
Stečajni dužnik stiče svojstvo stranke podnošenjem predloga za pokretanje 
stečajnog postupka.
Poverioci stiču svojstvo stranke podnošenjem prijave potraživanja u skladu sa 
ovim zakonom.
Učešće u postupku
Član 52.
Poverioci na osnovu svojih potraživanja mogu da učestvuju u stečajnom postupku 
i pre podnošenja prijave potraživanja sudu, na način i u obimu propisanim ovim 
zakonom.
Treća lica
Član 53.
U stečajnom postupku mogu da učestvuju lica koja su solidarni dužnici, jemci, 
garanti i slično, na način propisan ovim zakonom.
Lica iz stava 1. ovog člana mogu kao stečajni poverioci zahtevati da im se 
vrati ono što su za stečajnog dužnika platili pre ili posle dana pokretanja 
stečajnog postupka, ako imaju regresno pravo prema stečajnom dužniku.
Ovlašćeno stručno lice (procenitelj) i procena vrednosti
*Službeni glasnik RS, broj 113/2017
Član 53a
Ovlašćeno stručno lice (procenitelj) u postupku stečaja 
mora biti lice koje poseduje licencu za vršenje odgovarajuće vrste procena u 
skladu sa posebnim zakonom.
U slučaju da za vršenje odgovarajuće vrste procena nije 
donet poseban zakon, poslove ovlašćenog stručnog lica može obavljati lice koje 
poseduje odgovarajuća znanja i upisano je u listu koju vodi nadležni organ za 
vršenje poslova procene, odnosno veštačenja.
U slučajevima kada ovaj zakon propisuje da procena 
koja se podnosi sudu ne može biti starija od 12 meseci, taj uslov smatraće se 
ispunjenim i ako podnosilac, uz procenu koja je starija od 12 meseci, sudu 
dostavi pisanu potvrdu, ne stariju od 12 meseci, da je ta procena i dalje ažurna, 
izdatu od strane istog ovlašćenog stručnog lica (procenitelja).
*Službeni glasnik RS, broj 113/2017
Redosled namirenja
Član 54.
Iz stečajne mase prioritetno se namiruju troškovi stečajnog postupka, a po 
njihovom punom namirenju obaveze stečajne mase.
Stečajni poverioci se, u zavisnosti od njihovih potraživanja, svrstavaju u 
isplatne redove. Stečajni poverioci nižeg isplatnog reda mogu se namiriti tek 
pošto se namire stečajni poverioci višeg isplatnog reda.
Stečajni poverioci istog isplatnog reda namiruju se srazmerno visini njihovih 
potraživanja.
Utvrđuju se sledeći isplatni redovi:
1) u prvi isplatni red spadaju neisplaćene neto zarade zaposlenih i bivših 
zaposlenih, u iznosu minimalnih zarada za poslednjih godinu dana pre otvaranja 
stečajnog postupka sa kamatom od dana dospeća do dana otvaranja stečajnog 
postupka i neplaćeni doprinosi za penzijsko i invalidsko osiguranje zaposlenih za 
poslednje dve godine pre otvaranja stečajnog postupka, a čiju osnovicu za obračun 
čini najniža mesečna osnovica doprinosa, saglasno propisima o doprinosima za 
obavezno socijalno osiguranje na dan otvaranja stečajnog postupka, kao i 
potraživanja po osnovu zaključenih ugovora sa privrednim društvima čiji su predmet 
neisplaćene obaveze na ime doprinosa za penzijsko i invalidsko osiguranje 
zaposlenih za poslednje dve godine pre otvaranja stečajnog postupka, a čiju 
osnovicu za obračun čini najniža mesečna osnovica doprinosa, saglasno propisima 
o doprinosima za obavezno socijalno osiguranje na dan otvaranja stečajnog 
postupka;
2) u drugi isplatni red spadaju potraživanja po osnovu svih javnih prihoda 
dospelih u poslednja tri meseca pre otvaranja stečajnog postupka, osim doprinosa 
za penzijsko i invalidsko osiguranje zaposlenih;
3) u treći isplatni red spadaju potraživanja ostalih stečajnih poverilaca;
4) u četvrti isplatni red spadaju potraživanja nastala 
dve godine pre dana otvaranja stečajnog postupka po osnovu zajmova, kao i drugih 
pravnih radnji koje u ekonomskom pogledu odgovaraju odobravanju zajmova, u delu u 
kojem ti zajmovi nisu obezbeđeni, a koji su stečajnom dužniku odobreni od strane 
lica povezanih sa stečajnim dužnikom, u smislu ovog zakona, osim lica koja se u 
okviru svoje redovne delatnosti bave davanjem kredita i zajmova.
Potraživanja stečajnih poverilaca koji su se pre otvaranja stečajnog postupka 
saglasili da budu namireni nakon punog namirenja potraživanja jednog ili više 
stečajnih poverilaca, biće namireni tek nakon punog namirenja trećeg isplatnog 
reda sa pripadajućim kamatama. 
*Službeni glasnik RS, broj 83/2014
IV. POКRETANJE STEČAJNOG POSTUPКA I PRETHODNI STEČAJNI POSTUPAК
1. Predlog za pokretanje stečajnog postupka
Ovlašćeni predlagači
Član 55.
Stečajni postupak se pokreće predlogom poverioca, dužnika ili likvidacionog 
upravnika.
Poverilac podnosi predlog za pokretanje stečajnog postupka u slučaju postojanja 
trajnije nesposobnosti plaćanja, nepostupanja po usvojenom planu reorganizacije i 
ukoliko je plan reorganizacije izdejstvovan na prevaran ili nezakonit način.
Stečajni dužnik podnosi predlog za pokretanje stečajnog postupka u slučaju 
postojanja jednog od stečajnih razloga iz člana 11. stav 2. ovog zakona.
Likvidacioni upravnik podnosi predlog za pokretanje stečajnog postupka u 
slučajevima propisanim zakonom kojim se uređuje pravni položaj privrednih 
društava.
Izuzetno od stava 1. ovog člana, stečajni postupak se 
ne može pokrenuti nad privrednim društvima koja su registrovana za proizvodnju 
naoružanja i vojne opreme bez prethodne saglasnosti ministarstva nadležnog za 
poslove odbrane.
*Službeni glasnik RS, broj 83/2014
Forma i sadržina predloga
Član 56.
Predlog za pokretanje stečajnog postupka podnosi se nadležnom sudu.
Predlog za pokretanje stečajnog postupka sadrži:
1) naziv suda kojem se predlog podnosi;
2) poslovno ime ili ime i adresu predlagača ili adresu lica koje je u ovom 
postupku ovlašćeno za prijem pismena i za zastupanje predlagača;
3) poslovno ime stečajnog dužnika, kao i podatke o kontakt adresi;
4) spisak stečajnih i ostalih poverilaca sa navođenjem visine iznosa i osnova 
potraživanja, kao i imena i prebivališta članova društva koji za obaveze 
stečajnog dužnika odgovaraju svojom imovinom, ako je predlagač stečajni dužnik;
5) činjenice i prateću dokumentaciju koja dokazuje vrstu, osnov i visinu 
neizmirenog potraživanja, ako je predlagač poverilac;
6) spisak dokumenata priloženih uz predlog za pokretanje stečajnog postupka.
Ukoliko se stečajni postupak pokreće na predlog 
poverioca, predlog za pokretanje stečajnog postupka može sadržati i predlog za 
imenovanje stečajnog upravnika sa liste aktivnih stečajnih upravnika za područje 
nadležnog suda (ime i prezime predloženog stečajnog upravnika i broj licence).
*Službeni glasnik RS, broj 95/2018
Postupanje sa neurednim i nepotpunim predlogom za pokretanje stečajnog postupka
Član 57.
Ako predlog za pokretanje stečajnog postupka ne sadrži sve propisane elemente, 
stečajni sudija će o tome obavestiti predlagača i odrediti rok, koji ne može 
biti duži od osam dana, u kom je predlagač dužan da predlog za pokretanje 
stečajnog postupka uredi i da nedostatke otkloni.
Ako predlagač ne postupi po nalogu iz stava 1. ovog člana, stečajni sudija će 
predlog za pokretanje stečajnog postupka odbaciti rešenjem
.
U slučaju iz stava 2. ovog člana troškove postupka snosi predlagač.
*Službeni glasnik RS, broj 113/2017
Povlačenje predloga za pokretanje stečajnog postupka
Član 58.
Predlog za pokretanje stečajnog postupka se može povući do isticanja oglasa o 
otvaranju stečajnog postupka na oglasnoj i elektronskoj oglasnoj tabli suda, 
odnosno pre donošenja rešenja o odbacivanju ili o odbijanju predloga za pokretanje 
stečajnog postupka.
Ako predlagač povuče predlog za pokretanje stečajnog postupka, stečajni sudija 
obustavlja postupak, a troškove postupka snosi predlagač.
*Službeni glasnik RS, broj 83/2014
Naknada troškova
Član 59.
Predlagač je dužan da u roku od pet dana od dana dobijanja naloga od suda 
uplati predujam na ime troškova oglasa i troška obaveštavanja poverilaca iz člana 
27. stav 1. tačka 5) ovog zakona, troškova angažovanja stečajnog upravnika i 
troškova neophodnih za obezbeđenje imovine, u visini koju odredi stečajni sudija, 
kao i troškova za registraciju podataka o stečaju u registrima koje vodi 
organizacija nadležna za vođenje registra privrednih subjekata, u skladu sa 
propisima kojima se određuje vrsta, visina i način plaćanja naknada za poslove 
registracije i druge usluge koje pruža organizacija nadležna za vođenje registra 
privrednih subjekata.
Iznos predujma utvrđuje se u zavisnosti od 
razvrstavanja pravnog lica kao mikro, malo, srednje ili veliko pravno lice, u 
skladu sa propisima kojima se uređuju kriterijumi za razvrstavanje pravnih lica, 
i ne može biti veći od:
1) 50.000 dinara za mikro pravna lica;
2) 200.000 dinara za mala pravna lica;
3) 600.000 dinara za srednja pravna lica; 
4) 1.000.000 dinara za velika pravna lica.
Ako predlagač u propisanom roku ne uplati sredstva iz stava 1. ovog člana, 
stečajni sudija će odbaciti predlog za pokretanje stečajnog postupka.
Uplaćeni predujam smatra se troškom stečajnog postupka i isplaćuje se 
prioritetno iz stečajne mase, odmah po utvrđivanju da se troškovi obezbeđeni 
predujmom mogu namirivati iz preostalih sredstava stečajne mase, osim ako 
stečajni sudija utvrdi da je predlog neosnovan i da ne postoje uslovi za 
otvaranje stečajnog postupka, kada se nastali troškovi, po nalogu suda, izmiruju 
iz uplaćenih sredstava iz stava 1. ovog člana.
Ako su nastali troškovi veći od uplaćenih sredstava iz stava 1. ovog člana, 
predlagač čiji je predlog za pokretanje stečajnog postupka odbijen dužan je da 
nadoknadi razliku tih sredstava u roku od osam dana od dana dobijanja naloga od 
suda. Ako predlagač u ostavljenom roku ne uplati razliku, stečajni sudija 
obustavlja postupak, a svi nastali troškovi padaju na trošak predlagača.
Ako stečajni postupak bude otvoren, u troškove tog postupka ulaze i troškovi 
prethodnog stečajnog postupka, kao i troškovi prinudne likvidacije koja je 
pokrenuta u skladu sa zakonom kojim se uređuje privatizacija.
*Službeni glasnik RS, broj 83/2014
**Službeni glasnik RS, broj 95/2018
2. Pokretanje prethodnog stečajnog postupka
Rešenje o pokretanju prethodnog stečajnog postupka
Član 60.
Stečajni sudija u roku od tri dana od dana dostavljanja predloga za pokretanje 
stečajnog postupka donosi rešenje o pokretanju prethodnog stečajnog postupka. 
Prethodni stečajni postupak pokreće se radi utvrđivanja razloga za pokretanje 
stečajnog postupka.
Protiv rešenja o pokretanju prethodnog stečajnog postupka nije dozvoljena žalba.
Stečajni sudija otvara stečajni postupak bez vođenja prethodnog stečajnog 
postupka:
1) ako stečajni dužnik podnese predlog za pokretanje stečajnog postupka sa 
potrebnim ispravama i prilozima;
2) ako poverilac podnese predlog za pokretanje stečajnog postupka, a stečajni 
dužnik prizna postojanje stečajnog razloga;
3) u slučaju pretpostavke trajnije nesposobnosti plaćanja iz člana 12. ovog 
zakona.
Obaveza stečajnog dužnika da pruži potrebne podatke
Član 61.
Ovlašćena lica stečajnog dužnika, punomoćnici i lica koja za stečajnog 
dužnika vrše finansijske poslove i poslove revizije obavezna su da stečajnom 
sudiji i stečajnom upravniku, na njihov zahtev i bez odlaganja, pruže sve podatke 
i obaveštenja.
Obaveza iz stava 1. ovog člana odnosi se i na članove 
izvršnog, upravnog i nadzornog odbora stečajnog dužnika kojima je prestala 
dužnost otvaranjem stečajnog postupka, kao i na kontrolne članove društva.
Lica iz st. 1. i 2. ovog člana dužna su da stečajnom 
upravniku odmah po pozivu predaju računovodstvene isprave, poslovne knjige, 
pečate, ključeve i šifre stečajnog dužnika i da predaju ili omoguće pristup 
računovodstvenom softveru.
Stečajni sudija može rešenjem, protiv kojeg nije 
dozvoljena žalba, naložiti stečajnom dužniku, kao i licima iz st. 1. i 2. ovog 
člana da, u određenom roku, predaju pisani izveštaj o ekonomsko-finansijskom 
stanju stečajnog dužnika, kao i sve podatke, odnosno dokumentaciju za koje 
stečajni sudija oceni da su relevantni za dalji tok postupka.
Ako stečajni dužnik, odnosno lica iz stava 1. ovog člana ne postupe po nalogu 
stečajnog sudije, stečajni sudija može odrediti i sprovesti mere prinudnog 
izvršenja u skladu sa ovim zakonom.
Lica iz stava 1. ovog člana odgovorna su poveriocima za naknadu štete koju su 
prouzrokovali uskraćivanjem podataka i obaveštenja, kao i nesavesno sastavljenim 
izveštajem o ekonomsko-finansijskom stanju stečajnog dužnika ili uskraćivanjem tog 
izveštaja. 
Banke imaju obavezu da bez naknade na zahtev stečajnog 
upravnika dostave brojeve svih deviznih i dinarskih računa, sve izvode u 
elektronskoj formi sa svih dinarskih i deviznih računa, sve ugovore o oročenju 
sredstava stečajnog dužnika, kao i sve ugovore o sefu.
Javni registri imaju obavezu da bez naknade na zahtev 
stečajnog upravnika dostave podatke o imovini i pravima stečajnog dužnika za 
period do pet godina pre otvaranja stečajnog postupka.
*Službeni glasnik RS, broj 83/2014
Mere obezbeđenja
Član 62.
Stečajni sudija će, po službenoj dužnosti ili na zahtev podnosioca predloga 
za pokretanje stečajnog postupka, rešenjem o pokretanju prethodnog stečajnog 
postupka, odrediti mere obezbeđenja radi sprečavanja promene imovinskog položaja 
stečajnog dužnika, odnosno uništavanja poslovne dokumentacije, ako postoji 
opasnost da će stečajni dužnik otuđiti imovinu odnosno uništiti dokumentaciju do 
otvaranja stečajnog postupka.
Stečajni sudija može izreći jednu ili više mera iz stava 1. ovog člana, i to:
1) imenovati privremenog stečajnog upravnika koji će preuzeti sva ili deo 
ovlašćenja organa stečajnog dužnika;
2) zabraniti plaćanja sa računa stečajnog dužnika bez 
saglasnosti stečajnog sudije ili privremenog stečajnog upravnika, ako u trenutku 
donošenja rešenja iz stava 1. ovog člana računi stečajnog dužnika nisu blokirani 
radi izvršenja osnova i naloga za prinudnu naplatu kod organizacije koja sprovodi 
postupak prinudne naplate;
3) zabraniti raspolaganje imovinom stečajnog dužnika ili odrediti da stečajni 
dužnik može raspolagati svojom imovinom samo uz prethodno pribavljenu saglasnost 
stečajnog sudije ili privremenog stečajnog upravnika;
4) zabraniti ili privremeno odložiti sprovođenje izvršenja prema stečajnom 
dužniku, uključujući i zabranu ili privremeno odlaganje koje se odnosi na 
ostvarivanje prava razlučnih i založnih poverilaca.
Ako su u trenutku donošenja rešenja iz stava 1. ovog 
člana računi stečajnog dužnika blokirani radi izvršenja osnova i naloga za 
prinudnu naplatu kod organizacije koja sprovodi postupak prinudne naplate, 
stečajni sudija može rešenjem iz stava 1. ovog člana odrediti da su plaćanja sa 
računa dozvoljena uz saglasnost stečajnog sudije ili privremenog stečajnog 
upravnika.
Ako odredi meru iz stava 3. ovog člana, stečajni 
sudija utvrđuje rešenjem iz stava 1. ovog člana namene za koje se mogu vršiti 
plaćanja sa računa stečajnog dužnika uz saglasnost stečajnog sudije ili 
privremenog stečajnog upravnika.
Mera iz stava 2. tačka 4) ovog člana može se izreći 
samo ako je sud izrekao i meru iz stava 2. tačka 2) ovog člana, odnosno meru iz 
stava 3. ovog člana.
Računi stečajnog dužnika, koji su na dan podnošenja 
predloga za pokretanje stečajnog postupka blokirani radi izvršenja osnova i naloga 
za prinudnu naplatu kod organizacije koja sprovodi postupak prinudne naplate ili 
su blokirani tokom trajanja prethodnog stečajnog postupka, ostaju blokirani do 
okončanja prethodnog stečajnog postupka, osim ako stečajni dužnik ne izmiri sve 
dospele obaveze na osnovu kojih su ovi računi blokirani.
U slučaju povrede zabrane raspolaganja iz stava 2. tačka 3) ovog člana 
primenjuju se odredbe ovog zakona o pravnim posledicama povrede zabrane 
raspolaganja posle otvaranja stečajnog postupka.
Brisan je raniji stav 4. (vidi član 17. Zakona - 113/2017-257)
Mere iz st. 2. i 3. ovog člana važe do okončanja prethodnog stečajnog postupka i 
stečajni sudija ih može u bilo koje doba usloviti ili ukinuti.
Mere iz st. 2. i 3.. ovog člana mogu biti ukinute ili izmenjene pod uslovima i na 
način koji su ovim zakonom propisani za ukidanje ili uslovljavanje zabrane 
izvršenja.
Mere obezbeđenja iz ovog člana ne mogu se odrediti u 
odnosu na sredstva na računu, odnosno imovinu stečajnog dužnika koja je primaocu 
obezbeđenja data u smislu zakona kojim se uređuje finansijsko obezbeđenje.
*Službeni glasnik RS, broj 83/2014
**Službeni glasnik RS, broj 113/2017
***Službeni glasnik RS, broj 44/2018
Javnost mera obezbeđenja
Član 63.
Rešenje kojim se određuju mere obezbeđenja iz člana 62. 
st. 2. i 3. ovog zakona 
objavljuje se na oglasnoj i elektronskoj oglasnoj tabli suda i dostavlja se 
registru privrednih subjekata, odnosno drugom odgovarajućem registru koji je 
dužan da bez odlaganja upiše izrečene mere. Sadržina upisanih izrečenih mera 
objavljuje se i na internet strani tog registra.
Ako se rešenjem iz stava 1. ovog člana određuje mera zabrane isplate sa 
računa ili mera iz člana 62. stav 3. ovog zakona, rešenje se istog dana dostavlja organizaciji koja sprovodi postupak 
prinudne naplate, koja o tome bez odlaganja obaveštava sve poslovne banke, radi 
sprečavanja prenosa sredstava i drugih transakcija stečajnog dužnika koje su u 
suprotnosti sa odredbama ovog zakona, odnosno kako 
bi se omogućila plaćanja u skladu sa odredbama člana 62. stav 2. tačka 3) ili 
člana 62. stav 3. ovog zakona.
*Službeni glasnik RS, broj 83/2014
**Službeni glasnik RS, broj 113/2017
Pružanje usluga od opšteg interesa
Član 64.
Pravna lica koja stečajnom dužniku pružaju komunalne, telekomunikacione i 
usluge isporuke električne energije, gasa ili drugog energenta (u daljem tekstu: 
usluge od opšteg interesa) ne mogu obustaviti vršenje tih usluga po osnovu 
neplaćenih računa nastalih pre podnošenja predloga za pokretanje stečajnog 
postupka.
Stečajni dužnik je dužan da redovno vrši plaćanja za tekuće obaveze po osnovu 
usluga iz stava 1. ovog člana, od dana podnošenja predloga za pokretanje stečajnog 
postupka.
Na pismeni zahtev pravnog lica iz stava 1. ovog člana stečajni sudija može da 
naloži stečajnom dužniku da kod suda deponuje deo svojih sredstava u cilju 
obezbeđenja plaćanja usluga tog pravnog lica za tekuće obaveze nastale posle 
podnošenja predloga za pokretanje stečajnog postupka. Iznos deponovanih sredstava 
ne može biti veći od jednomesečne uplate za usluge od opšteg interesa koje se 
dužniku pruže u toku kalendarskog meseca koji prethodi mesecu u kojem je podnet 
predlog za pokretanje stečajnog postupka.
Privremeni stečajni upravnik u prethodnom stečajnom postupku
Član 65.
Za privremenog stečajnog upravnika u prethodnom stečajnom postupku može se 
imenovati lice koje ispunjava uslove da bude imenovano kao stečajni upravnik.
Ovlašćenja privremenog stečajnog upravnika
Član 66.
Ako je izrečena mera obezbeđenja zabrane raspolaganja imovinom, ovlašćenje 
raspolaganja imovinom stečajnog dužnika prelazi na privremenog stečajnog 
upravnika, koji je dužan da zaštiti i održava imovinu i da nastavi sa vođenjem 
poslova stečajnog dužnika, osim ako stečajni sudija ne odredi prekid poslova.
Privremeni stečajni upravnik ima ovlašćenja određena rešenjem o njegovom 
imenovanju. Ovlašćenja privremenog stečajnog upravnika prestaju donošenjem rešenja o 
otvaranju stečajnog postupka.
Stečajni upravnik koji je imenovan u prethodnom stečajnom postupku podnosi 
izveštaj o svom radu sa podacima o ekonomsko-finansijskom stanju stečajnog 
dužnika i rezultatima rada u prethodnom stečajnom postupku.
Rok prethodnog stečajnog postupka
Član 67.
Prethodni stečajni postupak može trajati najduže 30 dana od dana podnošenja 
predloga za pokretanje stečajnog postupka od strane ovlašćenog predlagača.
V. OTVARANJE STEČAJNOG POSTUPКA
1. Ročišta pre otvaranja stečajnog postupka
Rasprava o otvaranju stečajnog postupka
Član 68.
Ako je pokrenut prethodni stečajni postupak, stečajni sudija zakazuje ročište 
radi raspravljanja o postojanju stečajnog razloga za otvaranje stečajnog postupka 
najkasnije u roku od 30 dana od dana prijema predloga za pokretanje stečajnog 
postupka.
Ako stečajni sudija ne donese rešenje o pokretanju prethodnog stečajnog 
postupka, zakazuje ročište radi raspravljanja o postojanju razloga za otvaranje 
stečajnog postupka u roku od deset dana od dana prijema predloga za pokretanje 
stečajnog postupka.
Na ročište na kom se raspravlja o postojanju razloga za otvaranje stečajnog 
postupka pozivaju se predlagač, stečajni dužnik i stečajni upravnik, ako je bio 
imenovan u prethodnom stečajnom postupku.
Rešenje o otvaranju stečajnog postupka
Član 69.
Stečajni sudija otvara stečajni postupak donošenjem rešenja o otvaranju 
stečajnog postupka kojim se usvaja predlog za pokretanje stečajnog postupka.
Stečajni sudija rešenjem odbija predlog za pokretanje stečajnog postupka ako 
utvrdi da nisu ispunjeni uslovi za otvaranje stečajnog postupka. U rešenju o 
odbijanju predloga za otvaranje stečajnog postupka određuje se ko snosi troškove 
prethodnog stečajnog postupka.
Rešenje iz st. 1. i 2. ovog člana stečajni sudija donosi na ročištu o otvaranju 
stečajnog postupka.
Rešenje iz stava 2. ovog člana, nakon pravnosnažnosti, 
stečajni sudija dostavlja nadležnom registru radi registracije brisanja mera 
obezbeđenja, ako su rešenjem o pokretanju prethodnog stečajnog postupka izrečene 
mere obezbeđenja, i to u roku koji ne može biti duži od tri dana od dana 
pravnosnažnosti.
*Službeni glasnik RS, broj 83/2014
Sadržina rešenja o otvaranju stečajnog postupka
Član 70.
Rešenje o otvaranju stečajnog postupka sadrži:
1) naziv i sedište suda koji je doneo rešenje o otvaranju stečajnog postupka;
2) matični broj, poslovno ime i sedište stečajnog dužnika;
3) postojanje stečajnog razloga;
4) odluku o imenovanju stečajnog upravnika, njegovo ime, prezime i adresu;
5) poziv poveriocima da u roku koji ne može biti kraći od 30 dana, ni duži od 
120 dana od dana objavljivanja oglasa o otvaranju stečajnog postupka u „Službenom 
glasniku Republike Srbije”, prijave svoja obezbeđena i neobezbeđena potraživanja;
6) poziv dužnicima stečajnog dužnika da ispune svoje obaveze prema stečajnoj 
masi.
7) datum, vreme i mesto održavanja ročišta za ispitivanje potraživanja;
8) datum, vreme i mesto održavanja prvog poverilačkog ročišta
kada se održava i prva sednica skupštine poverilaca;
9) dan objavljivanja oglasa na oglasnoj tabli suda.
Otvaranje stečajnog postupka upisuje se u odgovarajući registar na osnovu 
rešenja o otvaranju stečajnog postupka.
*Službeni glasnik RS, broj 113/2017
Dostavljanje rešenja i objavljivanje oglasa
Član 71.
Rešenje o otvaranju stečajnog postupka se istog dana kada je doneto dostavlja 
stečajnom dužniku, podnosiocu predloga, organizaciji koja sprovodi postupak 
prinudne naplate, registru privrednih subjekata, odnosno drugom odgovarajućem 
registru, a drugim licima ako sud proceni da za tim postoji potreba.
Oglas o otvaranju stečajnog postupka izrađuje stečajni sudija odmah po 
donošenju rešenja.
Oglas o otvaranju stečajnog postupka objavljuje se na oglasnoj 
i elektronskoj 
oglasnoj tabli suda, u jednom visokotiražnom dnevnom listu koji se distribuira 
na celoj teritoriji Republike Srbije, kao i u „Službenom glasniku Republike 
Srbije”, a može se objaviti i u drugim domaćim i stranim sredstvima informisanja.
Oglas o otvaranju stečajnog postupka sadrži sve podatke iz rešenja o otvaranju 
stečajnog postupka i druge podatke od značaja za poverioce.
*Službeni glasnik RS, broj 83/2014
2. Ročišta posle otvaranja stečajnog postupka
Zakazivanje ispitnog i prvog poverilačkog ročišta
Član 72.
Rešenjem o otvaranju stečajnog postupka stečajni sudija zakazuje ročište za 
ispitivanje potraživanja (u daljem tekstu: ispitno ročište) i prvo poverilačko 
ročište.
Ispitno ročište će se održati u roku koji nije kraći od 30 dana i duži od 60 
dana od dana isteka roka određenog rešenjem za prijavljivanje potraživanja.
Prvo poverilačko ročište održava se u skladu sa odredbama člana 36. ovog 
zakona. 
3. Vreme nastupanja pravnih posledica otvaranja stečajnog postupka
Nastupanje pravnih posledica
Član 73.
Pravne posledice otvaranja stečajnog postupka nastupaju 
danom objavljivanja 
oglasa o otvaranju postupka na oglasnoj tabli suda.
Ako je rešenje o otvaranju stečajnog postupka po žalbi 
ukinuto, a u ponovnom postupku stečajni postupak bude otvoren, pravne posledice 
otvaranja stečajnog postupka nastupaju danom kada je prvo rešenje istaknuto na 
oglasnoj tabli suda.
U slučaju ukidanja rešenja o otvaranju stečajnog 
postupka, stečajni upravnik nastavlja da obavlja funkciju privremenog stečajnog 
upravnika koji preuzima sva ovlašćenja organa stečajnog dužnika do donošenja novog 
rešenja po predlogu za otvaranje stečajnog postupka.
Pravne posledice otvaranja stečajnog postupka ne nastupaju u slučaju 
istovremenog otvaranja i obustave stečajnog postupka prema unapred pripremljenom 
planu reorganizacije.
*Službeni glasnik RS, broj 83/2014
**Službeni glasnik RS, broj 113/2017
4. Posledice otvaranja stečajnog postupka po stečajnog dužnika
Prelazak prava i obaveza na stečajnog upravnika
Član 74.
Danom otvaranja stečajnog postupka prestaju zastupnička i upravljačka prava 
direktora, zastupnika i punomoćnika, kao i organa upravljanja i nadzornih organa 
stečajnog dužnika i ta prava prelaze na stečajnog upravnika.
Pravni posao raspolaganja stvarima i pravima koja ulaze u stečajnu masu, koji 
je stečajni dužnik zaključio posle otvaranja stečajnog postupka, ne proizvodi 
pravno dejstvo, osim u slučaju raspolaganja za koja važe opšta pravila pouzdanja u 
javne knjige, a druga strana ima pravo da zahteva vraćanje protivčinidbe iz 
stečajne mase kao stečajni poverilac.
Punomoćja koja je dao stečajni dužnik, a koja se odnose na imovinu koja ulazi 
u stečajnu masu, prestaju otvaranjem stečajnog postupka.
Pravo preče kupovine
Član 75.
Otvaranjem stečajnog postupka gase se ranije stečena prava preče kupovine u 
pogledu imovine stečajnog dužnika.
Ako je nosilac prava preče kupovine za takvo pravo izvršio određenu 
prestaciju stečajnom dužniku, on može vrednost takve prestacije potraživati kao 
stečajni poverilac.
Ako se stečajni postupak obustavi usled usvajanja plana reorganizacije, a 
imovina koja je bila predmet prava preče kupovine nije prodata, pravo preče 
kupovine se ponovo uspostavlja.
Naslednička izjava
Član 76.
Ako je stečajni dužnik stekao nasledstvo posle otvaranja stečajnog postupka, 
nasledničku izjavu daje stečajni upravnik.
Prestanak radnog odnosa
Član 77.
Otvaranje stečajnog postupka je razlog za otkaz ugovora o radu koji je 
stečajni dužnik zaključio sa zaposlenima.
Stečajni upravnik odlučuje o otkazu ugovora o radu iz stava 1. ovog člana i o 
otkazu obaveštava odgovarajući organ odnosno organizaciju za zapošljavanje na 
čijoj teritoriji se nalazi sedište stečajnog dužnika.
Stečajni upravnik može, pored zaposlenih kojima nije dat otkaz ugovora o 
radu, da angažuje potreban broj lica radi okončanja započetih poslova ili radi 
vođenja stečajnog postupka uz saglasnost stečajnog sudije.
Zarade i ostala primanja lica iz stava 3. ovog člana, koja određuje stečajni 
upravnik, uz saglasnost stečajnog sudije, namiruju se iz stečajne mase kao 
obaveza stečajne mase.
Naziv stečajnog dužnika
Član 78.
Uz poslovno ime stečajnog dužnika dodaje se oznaka „u stečaju”.
Računi stečajnog dužnika
Član 79.
Organizacija koja vodi postupak prinudne naplate odmah posle prijema rešenja 
iz člana 71. stav 1. ovog zakona to rešenje dostavlja svim bankama, radi 
sprečavanja prenosa sredstava i drugih transakcija stečajnog dužnika koje su u 
suprotnosti sa odredbama ovog zakona.
Danom otvaranja stečajnog postupka banka blokira račune stečajnog dužnika, 
čime prestaju prava lica koja su bila ovlašćena da raspolažu sredstvima sa tih 
računa.
Na zahtev stečajnog upravnika, banka otvara novi račun preko kojeg će se 
vršiti poslovanje stečajnog dužnika.
Novčana sredstva sa blokiranih računa, na zahtev stečajnog upravnika prenose 
se na novi račun, a računi stečajnog dužnika se gase.
Na sredstva na računu stečajnog dužnika koja čine 
sredstvo obezbeđenja u smislu zakona kojim se uređuje finansijsko obezbeđenje ne 
primenjuju se odredbe st. 2. i 4. ovog člana.
*Službeni glasnik RS, broj 44/2018
5. Posledice otvaranja stečajnog postupka na potraživanja
Potraživanja poverilaca
Član 80.
Stečajni poverioci svoja potraživanja prema stečajnom dužniku ostvaruju samo u 
stečajnom postupku.
Otvaranjem stečajnog postupka razlučno pravo se ostvaruje isključivo u 
stečajnom postupku, osim u slučaju donošenja odluke o ukidanju zabrane izvršenja i 
namirenja u skladu sa ovim zakonom.
Izlučni poverioci mogu svoje potraživanje ostvarivati u svim sudskim i drugim 
postupcima. 
Dospelost potraživanja prema stečajnom dužniku
Član 81.
Danom otvaranja stečajnog postupka, potraživanja poverilaca prema stečajnom 
dužniku, koja nisu dospela, smatraju se dospelim.
Novčana i nenovčana potraživanja prema stečajnom dužniku koja imaju za predmet 
povremena davanja postaju jednokratna potraživanja danom otvaranja stečajnog 
postupka. Danom otvaranja stečajnog postupka nenovčana potraživanja stečajnog 
dužnika izražavaju se u novčanoj vrednosti.
Potraživanja u stranoj valuti obračunavaju se u dinarskoj protivvrednosti 
prema zvaničnom srednjem kursu Narodne banke Srbije na dan otvaranja stečajnog 
postupka.
Pravo na prebijanje potraživanja u stečajnom postupku
Član 82.
Ako je poverilac pre podnošenja predloga za pokretanje stečajnog postupka 
stekao pravo na prebijanje svog potraživanja prema stečajnom dužniku sa 
potraživanjem stečajnog dužnika prema njemu, otvaranjem stečajnog postupka ne gubi 
se pravo na prebijanje.
Poverilac je dužan da do isteka roka za prijavu potraživanja sudu dostavi 
prijavu na celokupan iznos potraživanja i izjavu o prebijanju. U suprotnom, 
poverilac gubi pravo na prebijanje.
Na netiranje po osnovu prevremenog dospeća ili 
prestanka obaveza (close-out netting) po osnovu 
ugovora o finansijskom obezbeđenju i drugih finansijskih ugovora u smislu zakona 
kojim se uređuje finansijsko obezbeđenje, primenjuju se odredbe tog zakona.
Brisan je raniji stav 4. (vidi član 5. Zakona - 
44/2018-52)
*Službeni glasnik RS, broj 44/2018
Slučajevi kada je prebijanje nedopušteno
Član 83.
Prebijanje nije dopušteno:
1) ako je stečajni poverilac potraživanje stekao u poslednjih šest meseci pre 
dana podnošenja predloga za pokretanje stečajnog postupka, a stečajni poverilac je 
znao ili je morao znati da je dužnik nesposoban za plaćanje ili da je prezadužen;
2) ako su se uslovi za prebijanje stekli pravnim poslom ili drugom pravnom 
radnjom koja se može pobijati.
Izuzetno od stava 1. tačka 1) ovog člana prebijanje potraživanja je dopušteno 
ako je u pitanju potraživanje koje je stečeno u vezi sa ispunjenjem neizvršenih 
ugovora ili potraživanje kome je vraćeno pravno dejstvo uspešnim pobijanjem 
pravnog posla ili druge pravne radnje stečajnog dužnika. 
Кonverzija potraživanja stečajnog dužnika
Član 84.
Nenovčana potraživanja stečajnog dužnika od trećih lica unose se u stečajnu 
masu i izražavaju se u novčanoj vrednosti na dan otvaranja stečajnog postupka.
Potraživanja prema stečajnom dužniku u stranoj valuti prijavljuju se u toj 
valuti i preračunavaju se u dinarskoj protivvrednosti prema zvaničnom srednjem 
kursu Narodne banke Srbije na dan otvaranja stečajnog postupka.
Кamate
Član 85.
Za neobezbeđena potraživanja u stečajnom postupku, obračunavanje ugovorenih i 
zateznih kamata prestaje danom otvaranja stečajnog postupka.
Na obezbeđena potraživanja u stečajnom postupku obračunava se ugovorena i 
zatezna kamata, ali samo do visine realizovane vrednosti imovine koja služi za 
obezbeđenje potraživanja.
Ako posle izmirenja svih potraživanja postoje raspoloživa sredstva za isplatu, 
stečajni sudija odobrava obračunavanje i plaćanje kamate stečajnim poveriocima i 
za period posle otvaranja stečajnog postupka i obračunavanje i plaćanje kamate 
obezbeđenih poverilaca koje nisu izmirene iz realizovane vrednosti predmeta 
obezbeđenja.
Кamata iz stava 3. ovog člana obračunava se po propisima kojima se određuje 
stopa zakonske zatezne kamate iz obligacionih odnosa, pri čemu se kamata svim 
stečajnim poveriocima isplaćuje srazmerno, nezavisno od isplatnih redova.
Odredbe ugovora kojima se u slučaju neispunjenja ugovornih obaveza stečajnog 
dužnika, odnosno nesposobnosti plaćanja ili pokretanja stečajnog postupka predviđa 
ugovorna kazna, povećana kamatna stopa ili bilo koja druga kaznena mera, 
smatraju se ništavim u postupku utvrđivanja visine potraživanja u stečajnom 
postupku.
Stečajni dužnik odnosno stečajni upravnik ima pravo da ostane pri ispunjenju 
prvobitnog ugovora u obliku u kom je on zaključen pre otvaranja stečajnog 
postupka, a u cilju izvršenja ugovornih obaveza u postupku reorganizacije.
Zastarelost
Član 86.
Prijavljivanjem potraživanja prekida se zastarelost potraživanja koje postoji 
prema stečajnom dužniku.
Zastarelost potraživanja stečajnog dužnika prema njegovim dužnicima zastaje 
danom pokretanja stečajnog postupka i ne teče godinu dana od dana otvaranja 
stečajnog postupka.
Uslovna potraživanja
Član 87.
Poveriocu čije je potraživanje vezano za odložni uslov obezbeđuju se 
odgovarajuća sredstva iz stečajne mase.
Ako odložni uslov ne nastupi do pravnosnažnosti rešenja o glavnoj deobi 
stečajne mase, potraživanje vezano za odložni uslov se gasi, a sredstva se 
raspoređuju na ostale poverioce, srazmerno visini njihovih potraživanja.
Potraživanja vezana za raskidni uslov uzimaju se u obzir prilikom deobe 
stečajne mase ako poverilac pruži obezbeđenje da će vratiti ono što je primio iz 
stečajne mase kada nastupi raskidni uslov. Ako raskidni uslov ne nastupi do 
pravnosnažnosti rešenja o konačnoj deobi stečajne mase, smatra se da taj uslov 
nije ni postojao.
6. Procesnopravne posledice otvaranja stečajnog postupka
Prekid postupka
Član 88.
U trenutku nastupanja pravnih posledica otvaranja postupka stečaja prekidaju se 
svi sudski postupci u odnosu na stečajnog dužnika i na njegovu imovinu, svi 
upravni postupci pokrenuti na zahtev stečajnog dužnika, kao i upravni i poreski 
postupci koji za predmet imaju utvrđivanje novčane obaveze stečajnog dužnika.
Nastavak postupka
Član 89.
Sudski postupak iz člana 88. ovog zakona u kojem je stečajni dužnik tužilac, 
odnosno predlagač nastavlja se kada stečajni upravnik obavesti sud pred kojim se 
vodi postupak da je preuzeo postupak.
Upravni postupak iz člana 88. ovog zakona pokrenut na zahtev stečajnog 
dužnika nastavlja se kada stečajni upravnik obavesti organ koji vodi postupak da 
je preuzeo postupak.
Upravni i poreski postupak koji za predmet ima utvrđivanje novčane obaveze 
stečajnog dužnika ne nastavlja se, a odgovarajući organ dužan je da podnese 
prijavu potraživanja u skladu sa ovim zakonom. 
Član 90.
Parnični postupak u kojem je stečajni dužnik tuženi nastavlja se ako je:
1) tužilac kao stečajni ili razlučni poverilac podneo blagovremenu i urednu 
prijavu potraživanja;
2) na ispitnom ročištu stečajni upravnik osporio prijavu potraživanja;
3) tužilac kao stečajni ili razlučni poverilac zaključkom stečajnog sudije 
upućen na nastavak prekinutog parničnog postupka radi utvrđivanja osporenog 
potraživanja;
4) tužilac kao stečajni ili razlučni poverilac predložio nastavak prekinutog 
postupka u roku od osam dana od dana prijema zaključka stečajnog sudije iz tačke 
3) ovog člana. 
Član 91.
Ako nisu ispunjeni svi uslovi iz člana 90. ovog zakona parnični sud rešenjem 
odbacuje predlog za nastavak prekinutog postupka.
Ako su ispunjeni svi uslovi iz člana 90. ovog zakona parnični sud rešenjem 
protiv koga nije dozvoljena posebna žalba određuje nastavak postupka.
Ako se prekinuti parnični postupak vodio pred sudom opšte nadležnosti, taj 
sud se, ukoliko nastavi prekinuti postupak, rešenjem oglašava stvarno i mesno 
nenadležnim i predmet ustupa sudu koji sprovodi stečajni postupak nad tuženim.
Ako se prekinuti parnični postupak vodio pred privrednim sudom kod koga se 
ne vodi stečajni postupak nad tuženim, taj sud se, ukoliko nastavi postupak, 
rešenjem oglašava mesno nenadležnim i predmet ustupa sudu koji vodi stečajni 
postupak nad tuženim.
Protiv rešenja iz st. 3. i 4. ovog člana nije dozvoljena žalba. 
*Službeni glasnik RS, broj 83/2014
Član 92.
Ukoliko u predlogu za nastavak postupka tužilac ne preinači tužbu postavljanjem 
utvrđujućeg umesto obavezujućeg tužbenog zahteva, nadležni sud će nastaviti 
postupak i odbaciti tužbu kao nedozvoljenu.
Zabrana izvršenja i namirenja
Član 93.
Od dana otvaranja stečajnog postupka ne može se protiv stečajnog dužnika, 
odnosno nad njegovom imovinom, odrediti i sprovesti prinudno izvršenje, niti bilo 
koja mera postupka izvršenja osim izvršenja koja se odnose na obaveze stečajne 
mase i troškova stečajnog postupka.
Postupci iz stava 1. ovog člana koji su u toku 
prekidaju se.
Danom donošenja rešenja o zaključenju stečajnog postupka, 
postupci iz stava 1. ovog člana obustavljaju se.
Brisani su raniji st. 3-7. (vidi član 21. Zakona - 113/2017-257)
*Službeni glasnik RS, broj 113/2017
Propuštanje adekvatne zaštite ili smanjenje vrednosti 
imovine
*Službeni glasnik RS, broj 113/2017
Član 93a
U slučaju izricanja mere zabrane izvršenja i namirenja iz 
člana 62. stav 2. ovog zakona ili u slučaju zabrane izvršenja i namirenja iz člana 
93. stav 1. ovog zakona, stečajni dužnik, odnosno stečajni upravnik su dužni da 
obezbede adekvatnu zaštitu imovine, na način kojim će osigurati da vrednost i 
stanje imovine ostanu nepromenjeni.
Stečajni sudija, na predlog stečajnog upravnika, 
razlučnog poverioca ili založnog poverioca koji dokaže da je njegovo potraživanje 
obezbeđeno založnim pravom dospelo delom ili u celosti, donosi odluku o ukidanju 
mere obezbeđenja iz člana 62. stav 2. tačka 4) ovog zakona ili zabrane izvršenja i 
namirenja iz člana 93. stav 1. ovog zakona, u odnosu na imovinu koja je predmet 
obezbeđenja, na period od devet meseci počev od dana objavljivanja oglasa iz člana 
93v stav 1. ovog zakona, ako:
1) stečajni dužnik ili stečajni upravnik nisu na 
adekvatan način zaštitili predmetnu imovinu koja je predmet razlučnog, odnosno 
založnog prava tako da je njena bezbednost izložena riziku ili
2) se vrednost predmetne imovine smanjuje, a nema druge 
mogućnosti da se obezbedi primerena i efikasna zaštita od smanjenja vrednosti 
imovine.
Umesto odluke o ukidanju mere obezbeđenja ili zabrane 
izvršenja i namirenja iz stava 2. ovog člana, stečajni sudija može da donese 
odluku o adekvatnoj zaštiti imovine koja je predmet razlučnog, odnosno založnog 
prava određivanjem jedne ili više od sledećih mera:
1) isplata redovnih novčanih nadoknada razlučnom 
poveriocu, čiji je iznos jednak iznosu za koji se umanjuje vrednost imovine ili 
nadoknada za stvarne ili predviđene gubitke;
2) zamena imovine ili određivanje dodatne imovine koja 
će biti predmet razlučnog, odnosno založnog prava, na način da se nadoknadi 
smanjenje vrednosti ili gubitak;
3) isplata dela prihoda dobijenih korišćenjem imovine 
koja je predmet razlučnog, odnosno založnog prava razlučnom, odnosno založnom 
poveriocu, do visine njegovog obezbeđenog potraživanja ili predaja sredstava 
dobijenih otuđenjem ove imovine, ako je imovinu otuđio stečajni dužnik pre ili 
tokom prethodnog stečajnog postupka;
4) popravka, održavanje, osiguranje ili mere posebnog 
obezbeđivanja i čuvanja imovine;
5) druge zaštitne mere ili druge vrste nadoknada za 
koje stečajni sudija smatra da će zaštititi vrednost imovine razlučnog 
poverioca.
*Službeni glasnik RS, broj 113/2017
Imovina koja nije od značaja za reorganizaciju, odnosno 
za prodaju pravnog lica
*Službeni glasnik RS, broj 113/2017
Član 93b
Stečajni sudija, na predlog razlučnog poverioca ili 
založnog poverioca koji dokaže da je njegovo potraživanje obezbeđeno založnim 
pravom dospelo delom ili u celosti, koji sadrži procenu vrednosti imovine koja 
je predmet razlučnog, odnosno založnog prava, sačinjenu od strane ovlašćenog 
stručnog lica (procenitelja), koja nije starija od 12 meseci, donosi odluku o 
ukidanju mera obezbeđenja iz člana 62. stav 2. tačka 4) ovog zakona ili zabrane 
izvršenja ili namirenja iz člana 93. stav 1. ovog zakona u odnosu na tu imovinu na 
period od devet meseci počev od dana objavljivanja oglasa iz člana 93v stav 1. 
ovog zakona, ako je vrednost predmetne imovine manja od iznosa obezbeđenog 
potraživanja tog poverioca.
Stečajni sudija neće doneti odluku o ukidanju mere 
obezbeđenja, odnosno zabrane izvršenja i namirenja iz stava 1. ovog člana ako 
stečajni upravnik dokaže da je predmetna imovina od ključnog značaja za 
reorganizaciju, odnosno za prodaju stečajnog dužnika kao pravnog lica.
*Službeni glasnik RS, broj 113/2017
Zajedničke odredbe za ukidanje mere obezbeđenja, odnosno 
zabrane izvršenja i namirenja
*Službeni glasnik RS, broj 113/2017
Član 93v
O predlogu iz čl. 93a i 93b ovog zakona stečajni 
sudija odlučuje rešenjem, u roku od 15 dana od dana prijema predloga. U slučaju 
ukidanja mere obezbeđenja, odnosno zabrane izvršenja i namirenja, stečajni sudija po 
pravnosnažnosti tog rešenja objavljuje oglas o ukidanju mere obezbeđenja, odnosno 
zabrane izvršenja i namirenja shodnom primenom člana 71. stav 3. ovog zakona. 
Predlagač je u obavezi da po zaključku suda predujmi troškove objavljivanja ovog 
oglasa, u suprotnom sud će odbaciti predlog.
Na rešenje iz stava 1. ovog člana pravo žalbe imaju 
stečajni upravnik, odbor poverilaca i razlučni, odnosno založni poverilac koji 
ima razlučno, odnosno založno pravo na imovini koja je predmet tog rešenja.
Lica povezana sa stečajnim dužnikom u smislu člana 
125. ovog zakona nemaju pravo na podnošenje predloga iz čl. 93a i 93b ovog 
zakona, osim lica koja se u okviru svoje redovne delatnosti bave davanjem kredita 
i zajmova.
Po pravnosnažnosti rešenja o ukidanju mere obezbeđenja, 
odnosno zabrane izvršenja i namirenja iz stava 1. ovog člana, stečajni upravnik 
nema pravo da na bilo koji način raspolaže imovinom koja je predmet rešenja, 
uključujući davanje u zakup ili opterećivanje te imovine.
U slučaju da je objavljen oglas za prodaju imovine koja 
je predmet predloga iz čl. 93a i 93b ovog zakona, rok iz stava 1. ovog člana 
počinje da teče po neuspelom okončanju tog postupka prodaje.
Eventualno osporavanje potraživanja ili osporavanje 
razlučnog, odnosno založnog prava od strane stečajnog upravnika, kao i vođenje 
parnice za utvrđenje postojanja potraživanja ili postojanje razlučnog, odnosno 
založnog prava, nema uticaja na pravo razlučnog, odnosno založnog poverioca da 
sudu predloži ukidanje mere obezbeđenja, odnosno zabrane izvršenja i namirenja u 
skladu sa čl. 93a i 93b ovog zakona.
*Službeni glasnik RS, broj 113/2017
Posledice propuštanja unovčenja imovine od strane 
razlučnog, odnosno založnog poverioca
*Službeni glasnik RS, broj 113/2017
Član 93g
U slučaju da razlučni, odnosno založni poverilac 
propusti da unovči imovinu koja je predmet rešenja o ukidanju mere obezbeđenja, 
odnosno zabrane izvršenja i namirenja iz čl. 93a i 93b ovog zakona u roku od devet 
meseci od pravnosnažnosti tog rešenja, stečajni sudija će po službenoj dužnosti 
doneti rešenje kojim će konstatovati da je mera zabrane izvršenja i namirenja u 
odnosu na tu imovinu ponovo uspostavljena.
Na predlog razlučnog, odnosno založnog poverioca koji 
je podnet pre isteka roka iz stava 1. ovog člana, stečajni sudija će produžiti 
rok iz stava 1. ovog člana jednom za tri meseca, ako razlučni, odnosno založni 
poverilac dostavi dokaz da je u okviru postupka unovčenja objavljen oglas o 
prodaji imovine iz stava 1. ovog člana.
Po pravnosnažnosti rešenja iz stava 1. ovog člana, 
stečajni upravnik stiče pravo prodaje i raspolaganja imovinom shodno odredbama 
ovog zakona.
*Službeni glasnik RS, broj 113/2017
7. Posledice otvaranja stečajnog postupka na pravne poslove
Pravo na izbor u slučaju dvostranoteretnog ugovora
Član 94.
Ako stečajni dužnik i njegov saugovarač do otvaranja stečajnog postupka nisu u 
celosti ili delimično izvršili dvostranoteretni ugovor koji su zaključili, 
stečajni upravnik može, umesto stečajnog dužnika, ispuniti ugovor i tražiti 
ispunjenje od druge strane.
Ako stečajni upravnik odbije ispunjenje, saugovarač stečajnog dužnika može 
ostvariti svoje potraživanje kao stečajni poverilac.
Ako saugovarač stečajnog dužnika pozove stečajnog upravnika da se izjasni o 
ispunjavanju ugovora, stečajni upravnik je dužan da saugovarača stečajnog dužnika, 
u roku od 15 dana od dana prijema poziva, pismeno obavesti o tome da li namerava 
da ispuni ugovor.
Ako stečajni upravnik ostane kod ispunjenja ugovora pa u toku stečajnog 
postupka prestane da ga izvršava, potraživanje po osnovu tog ugovora smatra se 
obavezom stečajne mase.
Odredbe ovog člana primenjuju se na sve dvostranoteretne ugovore, osim ako je 
ovim zakonom za određene ugovore drugačije propisano.
Odredbe ovog člana ne primenjuju se na ugovore čiji je 
predmet finansijska obaveza čije je izvršenje obezbeđeno ugovorom o finansijskom 
obezbeđenju, odnosno na ugovore o finansijskom obezbeđenju u smislu zakona kojim 
se uređuje finansijsko obezbeđenje, ako je tim ugovorima predviđeno da postojanje 
stečajnog razloga, podnošenje predloga za pokretanje stečajnog postupka ili 
otvaranje stečajnog postupka predstavlja automatski osnov za raskid tog ugovora 
ili osnov za raskid na zahtev saugovarača stečajnog dužnika.
Odredbe stava 6. ovog člana shodno se primenjuju na 
druge finansijske ugovore u smislu zakona kojim se uređuje finansijsko 
obezbeđenje, a u vezi sa namirenjem potraživanja netiranjem, u skladu sa tim 
zakonom.
*Službeni glasnik RS, broj 44/2018
Finansijski lizing
Član 95.
Ako se stečajni postupak otvori nad primaocem lizinga, davalac lizinga 
podnosi zahtev da mu se iz stečaja izluči predmet lizinga, pod uslovima iz ovog 
člana.
Zabrana izvršenja i namirenja iz člana 93. ovog zakona shodno se primenjuje i na 
ostvarivanje prava davaoca lizinga na izlučenje iz stečaja predmeta lizinga do 
odluke o bankrotstvu stečajnog dužnika, odnosno do potvrđivanja usvojenog plana 
reorganizacije. Obaveze stečajnog dužnika prema davaocu lizinga koje dospevaju 
nakon otvaranja stečajnog postupka smatraju se obavezama stečajne mase.
U slučaju da stečajni dužnik ili stečajni upravnik nisu na adekvatan način 
zaštitili predmet lizinga tako da je njegova bezbednost izložena riziku davalac 
lizinga može zahtevati ukidanje mera obezbeđenja, odnosno ukidanje 
zabrane izvršenja i namirenja.
Na odlučivanje po zahtevu iz stava 3. ovog člana primenjuje se
čl. 93a i 93v 
ovog zakona.
Brisan je raniji stav 5. (vidi član 23. Zakona - 113/2017-257)
Stečajni sudija može, na predlog stečajnog upravnika, i pre odluke o 
bankrotstvu stečajnog dužnika, odnosno usvajanja plana reorganizacije da naloži 
predaju davaocu lizinga predmeta lizinga koji nije od ključnog značaja za 
reorganizaciju stečajnog dužnika.
U slučaju odluke o bankrotstvu davalac lizinga ima pravo na izlučenje predmeta 
lizinga, a stečajni sudija bez odlaganja odlučuje o zahtevu iz stava 1. ovog 
člana. Ako je izlučni zahtev usvojen, stečajni upravnik je dužan da preda 
predmet lizinga davaocu lizinga bez odlaganja, a najkasnije u roku od 30 dana od 
donošenja odluke o bankrotstvu, u suprotnom davalac lizinga ima pravo da zahteva 
povraćaj državine i izvršenje na predmetu lizinga u skladu sa ugovorom odnosno 
zakonom. Izuzetno, stečajni sudija može, na predlog stečajnog upravnika i uz 
saglasnost odbora poverilaca, odbiti izlučni zahtev i odrediti isplatu punog 
ugovorenog iznosa lizing naknade. Ukoliko takva isplata nije izvršena u roku od 
30 dana od donošenja odluke o bankrotstvu, davalac lizinga ima pravo da zahteva 
povraćaj državine i izvršenje na predmetu lizinga u skladu sa ugovorom odnosno 
zakonom.
U slučaju reorganizacije, stečajni dužnik odnosno stečajni upravnik je dužan 
da predmet lizinga preda davaocu lizinga u roku od osam dana od dana potvrđivanja 
usvojenog plana reorganizacije, ukoliko usvojeni plan reorganizacije ne predviđa 
nastavak korišćenja predmeta lizinga i plaćanje lizing naknada u skladu sa 
ugovorom o lizingu.
Ako stečajni dužnik odnosno stečajni upravnik ne izvrši predaju predmeta 
lizinga u skladu sa stavom 7. ovog člana, odnosno ne izvršava obaveze iz ugovora 
o lizingu nakon potvrđivanja usvojenog plana reorganizacije, davalac lizinga ima 
pravo da zahteva povraćaj državine i izvršenje na predmetu lizinga u skladu sa 
ugovorom odnosno zakonom.
*Službeni glasnik RS, broj 113/2017
Fiksni poslovi
Član 96.
Ako je vreme ispunjenja obaveze iz fiksnog ugovora nastupilo posle otvaranja 
stečajnog postupka, saugovarač stečajnog dužnika ne može tražiti ispunjenje, ali 
može tražiti naknadu zbog neispunjenja kao stečajni poverilac.
Naknada zbog neispunjenja iz stava 1. ovog člana određuje se u visini razlike 
između ugovorene i tržišne cene koja u mestu ispunjenja važi za fiksne ugovore na 
dan otvaranja stečajnog postupka.
Odredbe ovog člana ne primenjuju se na ugovore čiji je 
predmet finansijska obaveza čije je izvršenje obezbeđeno ugovorom o finansijskom 
obezbeđenju, odnosno na ugovore o finansijskom obezbeđenju u smislu zakona kojim 
se uređuje finansijsko obezbeđenje.
Odredbe stava 3. ovog člana shodno se primenjuju na 
druge finansijske ugovore u smislu zakona kojim se uređuje finansijsko 
obezbeđenje, a u vezi sa namirenjem potraživanja netiranjem, u skladu sa tim 
zakonom.
*Službeni glasnik RS, broj 44/2018
Primena pravila na druge poslove sa ugovorenim rokom
Član 97.
Odredbe čl. 94. i 96. ovog zakona shodno se primenjuju i na pravne poslove ako 
su predmet ugovora činidbe, kao što su predaja hartija od vrednosti, isporuka 
plemenitih metala, novčane činidbe koje se ispunjavaju u stranoj valuti i drugo, 
a ugovoreno vreme ili rok ispunjenja su nastupili posle otvaranja stečajnog 
postupka.
Nalozi i ponude
Član 98.
Nalog koji je izdao stečajni dužnik gubi dejstvo danom otvaranja stečajnog 
postupka, ako stečajni upravnik ne odluči drugačije.
Ponude učinjene stečajnom dužniku ili ponude koje je učinio stečajni dužnik 
koje nisu prihvaćene do dana otvaranja stečajnog postupka prestaju da važe danom 
otvaranja stečajnog postupka, ako stečajni upravnik ne odluči drugačije.
Zakup
Član 99.
Zakup nepokretnosti ne prestaje otvaranjem stečajnog postupka.
Saugovarač stečajnog dužnika može svoja prava koja su nastala pre otvaranja 
stečajnog postupka prema stečajnom dužniku ostvarivati samo kao stečajni 
poverilac.
Ugovore o zakupu stečajni upravnik može otkazati nezavisno od zakonskih i 
ugovorenih rokova, sa otkaznim rokom od 30 dana. Pravo na naknadu štete zbog 
otkaza zakupa zakupodavac ostvaruje u iznosu koji ne može biti viši od iznosa 
polugodišnje zakupnine.
Saugovarač stečajnog dužnika ne može otkazati zakup zbog neplaćanja zakupnine 
ili zbog pogoršanja imovinskog stanja stečajnog dužnika posle podnošenja predloga 
za pokretanje stečajnog postupka.
Ako ugovor o zakupu ostane na snazi stečajni dužnik je u obavezi da uredno 
plaća ugovorenu zakupninu, a potraživanje po osnovu tog ugovora smatra se 
obavezom stečajne mase.
Ako je stečajni postupak otvoren pre nego što je stečajni dužnik ušao u 
nepokretnost kao zakupac, stečajni upravnik i saugovarač stečajnog dužnika mogu 
odustati od ugovora o zakupu u roku od 30 dana od dana otvaranja stečajnog 
postupka, a po isteku tog roka shodno se primenjuju odredbe st. 3. do 5. ovog 
člana.
Stečajni upravnik može imovinu stečajne mase izdati u zakup, ali najduže do 
prodaje imovine koja je predmet zakupa.
Roba u prevozu
Član 100.
Saugovarač stečajnog dužnika odnosno prodavac ili njegov komisionar, kome cena 
nije isplaćena u celosti, može tražiti da mu se vrati roba koja je poslata 
stečajnom dužniku, a do dana otvaranja stečajnog postupka nije prispela u mesto 
opredeljenja, odnosno nije preuzeta od stečajnog dužnika – pravo na potragu.
Ako je stečajni dužnik preuzeo robu koja je stigla u mesto opredeljenja pre 
otvaranja stečajnog postupka samo na čuvanje, prodavac nema pravo na potragu, ali 
može ostvariti svoja prava kao izlučni poverilac po opštim pravilima.
VI. STEČAJNA MASA
1. Obim i sastav stečajne mase
Pojam stečajne mase
Član 101.
Stečajna masa je celokupna imovina stečajnog dužnika u zemlji i inostranstvu 
na dan otvaranja stečajnog postupka, kao i imovina koju stečajni dužnik stekne 
tokom stečajnog postupka.
U pogledu imovine stečajnog dužnika koja se nalazi u inostranstvu primenjuju 
se odredbe ovog zakona kojima se uređuje međunarodni stečaj, ukoliko je takva 
imovina predmet stranog postupka.
Izlučna prava i naknada za izlučna prava
Član 102.
Ako je izlučno pravo upisano u zemljišnu ili u drugu javnu knjigu ili registar, 
teret dokazivanja da stvar na kojoj postoji takvo pravo ulazi u stečajnu masu 
pada na stečajnog dužnika.
Ako je stvar na kojoj postoji izlučno pravo stečajni dužnik neovlašćeno 
otuđio pre otvaranja stečajnog postupka, izlučni poverilac može zahtevati da se 
na njega prenese pravo na protivčinidbu ako ona još nije izvršena, a ako je 
izvršena, ima pravo na naknadu štete kao stečajni poverilac.
Ako je stvar na kojoj postoji izlučno pravo stečajni 
dužnik neovlašćeno otuđio u toku stečajnog postupka, odnosno prethodnog 
stečajnog postupka, izlučni poverilac može da zahteva da se na njega prenese 
pravo na protivčinidbu, ako protivčinidba još uvek nije izvršena, ili da zahteva 
protivčinidbu iz stečajne mase, ako se stvar iz stečajne mase još uvek može 
izlučiti, ili da zahteva naknadu tržišne vrednosti te stvari i naknadu za 
pretrpljenu štetu, koja se namiruje kao obaveza stečajne mase.
*Službeni glasnik RS, broj 83/2014
Troškovi stečajnog postupka
Član 103.
Troškovi stečajnog postupka obuhvataju:
1) sudske troškove stečajnog postupka;
2) nagrade i naknade stečajnom upravniku i/ili privremenom stečajnom 
upravniku;
3) druge izdatke za koje je zakonom predviđeno da se namiruju kao troškovi 
stečajnog postupka.
Obaveze stečajne mase
Član 104.
Obaveze stečajne mase su obaveze:
1) koje su prouzrokovane radnjama stečajnog upravnika ili na drugi način 
upravljanjem, unovčenjem i podelom stečajne mase, a koje ne spadaju u troškove 
stečajnog postupka;
2) iz dvostranoteretnog ugovora, ako se njegovo ispunjenje traži za stečajnu 
masu ili mora uslediti nakon otvaranja stečajnog postupka;
3) koje su nastale neosnovanim obogaćenjem stečajne mase, 
uključujući i kao posledica ništavih pravnih poslova;
4) prema zaposlenima stečajnog dužnika, nastale nakon otvaranja stečajnog 
postupka;
5) nastale na osnovu kredita, odnosno zajma 
uzetog u smislu člana 27. stav 2. ili člana 157. stav 1. tačka 10) ovog zakona, 
a poverilac po tom osnovu imaće obavezu da stečajnog upravnika u roku od 30 dana 
od dana objavljivanja oglasa o otvaranju stečaja u „Službenom glasniku Republike 
Srbije” obavesti o postojanju i iznosu takvih obaveza, u suprotnom neće imati 
pravo na kamatu na to potraživanje za period trajanja stečajnog postupka.
Obaveze stečajne mase su i obaveze iz stava 1. ovog člana koje su nastale 
tokom prethodnog stečajnog postupka ako se stečajni postupak otvori.
*Službeni glasnik RS, broj 113/2017
2. Upravljanje imovinom i pravima
Preuzimanje stečajne mase
Član 105.
Otvaranjem stečajnog postupka stečajni upravnik preuzima u državinu celokupnu 
imovinu koja ulazi u stečajnu masu i njome upravlja.
Ako treće lice u bilo kojoj fazi postupka odbije da izvrši predaju stvari koje 
drži bez pravnog osnova ili po osnovu pravnog posla 
čija je važnost prestala, a koje ulaze 
u imovinu stečajnog dužnika, stečajni upravnik će od stečajnog sudije zatražiti 
da hitno naloži i sprovede prinudno izvršenje. Uz nalog za predaju stvari, 
stečajni sudija može prema trećem licu odrediti i mere 
prinude radi sprovođenja izvršenja. U tom slučaju lice koje je odbilo da preda 
stvari koje ulaze u imovinu stečajnog dužnika i koje ne postupi po nalogu suda 
odgovara za štetu koja je nastala usled takvog postupanja.
Odluke iz stava 2. ovog člana stečajni sudija donosi u 
formi rešenja, na koje pravo žalbe imaju stečajni upravnik i treće lice iz stava 
2. ovog člana.
Ako se u imovini stečajnog dužnika nađu gotov novac, hartije od vrednosti ili 
dragocenosti, stečajni upravnik određuje način njihovog čuvanja ili ulaganja uz 
saglasnost odbora poverilaca.
*Službeni glasnik RS, broj 113/2017
Popis i pečaćenje
Član 106.
Stečajni upravnik popisuje stvari koje ulaze u stečajnu masu, uz naznačenje 
njihove procene u visini očekivanog unovčenja. Ako je to potrebno, stečajni 
upravnik će, uz saglasnost stečajnog sudije, procenu vrednosti stvari poveriti 
veštaku.
Stečajni upravnik može, pošto je preuzeo stečajnu masu, pre popisa stvari ili 
posle njega, prema okolnostima, zatražiti da službeno lice stečajnog suda 
zapečati prostorije u kojima se nalaze stvari stečajnog dužnika.
Stečajni dužnik obaveštava stečajnog sudiju i odbor poverilaca o pečaćenju i 
skidanju pečata.
Lista poverilaca
Član 107.
Stečajni upravnik je dužan da sastavi listu svih poverilaca za koje je saznao 
iz poslovnih knjiga i ostale dokumentacije stečajnog dužnika, iz drugih podataka, 
kao i iz prijave potraživanja.
U listi iz stava 1. ovog člana posebno se evidentiraju razlučni, založni i 
izlučni poverioci i zaposleni kod stečajnog dužnika za iznose neisplaćenih 
zarada.
Za svakog poverioca u listi se navode podaci o:
1) poslovnom imenu odnosno imenu i sedištu odnosno prebivalištu sa kontakt 
adresom;
2) iznosu potraživanja, sa određivanjem glavnog duga i obračunom kamata;
3) pravnom osnovu potraživanja;
4) stvarima na kojima postoji razlučno ili izlučno potraživanje.
Izuzetno od stava 3. ovog člana, za založne poverioce 
u listi navode se podaci iz stava 3. tač. 1) i 4) ovog člana.
*Službeni glasnik RS, broj 83/2014
Popis dužnika stečajnog dužnika
Član 108.
Stečajni upravnik je dužan da sastavi listu dužnika stečajnog dužnika, sa 
podacima iz člana 107. stav 3. ovog zakona.
Početni stečajni bilans i izveštaj o ekonomsko-finansijskom položaju
Član 109.
Stečajni upravnik je dužan da u roku od 30 dana od dana preuzimanja imovine i 
prava stečajnog dužnika sastavi početni stečajni bilans u kom će navesti i 
uporediti aktivu i pasivu stečajnog dužnika.
Na predlog stečajnog upravnika, rok iz stava 1. ovog člana stečajni sudija 
može produžiti iz opravdanih razloga, ali najviše za pet dana.
Stečajni upravnik je dužan da podnese sudu i odboru poverilaca početni 
stečajni bilans sa izveštajem o ekonomsko-finansijskom položaju stečajnog 
dužnika sa procenom mogućnosti reorganizacije najkasnije pet dana pre dana 
održavanja prvog poverilačkog ročišta.
Poslovne knjige
Član 110.
Poslovne knjige stečajnog dužnika posle otvaranja stečajnog postupka vodi 
stečajni upravnik ili lice koje on odredi.
Otvaranjem stečajnog postupka smatra se da je počela nova poslovna godina.
Stečajni sudija može da postavi ovlašćenog revizora za ocenu završnog računa 
odnosno početnog stečajnog bilansa. 
VII. UTVRĐIVANJE POTRAŽIVANJA
Prijavljivanje potraživanja
Član 111.
Poverioci prijave potraživanja podnose nadležnom sudu u pisanom obliku. U 
prijavi se naročito mora naznačiti:
1) naziv, odnosno ime i sedište odnosno prebivalište poverioca sa kontakt 
adresom;
2) matični broj pravnog lica, odnosno jedinstveni matični broj građana za 
fizička lica;
3) broj poslovnog ili tekućeg računa;
4) pravni osnov potraživanja;
5) iznos potraživanja i to posebno iznos glavnog potraživanja sa obračunom 
kamate;
6) stvar na kojoj je poverilac stekao razlučno pravo ukoliko se radi o 
obezbeđenom potraživanju i iznos njegovog potraživanja koji nije obezbeđen, ako 
njegovo potraživanje nije u celini obezbeđeno;
7) određeni zahtev poverioca, shodno odredbama o sadržini tužbe zakona kojim 
se uređuje parnični postupak.
Poverioci koji imaju potraživanja u stranoj valuti prijavljuju ih u valuti 
potraživanja.
Ako se prijavljuju potraživanja o kojima se vodi parnica, u prijavi se navodi 
sud pred kojim teče postupak sa oznakom spisa.
Solidarni sadužnici i jemci stečajnog dužnika mogu, kao stečajni poverioci, 
tražiti da im se vrati ono što su za stečajnog dužnika platili posle dana 
otvaranja stečajnog postupka, ako prema stečajnom dužniku imaju pravo regresa.
Prijave se mogu podneti po isteku roka određenog rešenjem stečajnog sudije, 
ali najkasnije u roku od 120 dana od dana objavljivanja oglasa u „Službenom 
glasniku Republike Srbije”, a sve prijave podnete po isteku roka od 120 dana 
biće odbačene kao neblagovremene.
Poverilac koji je prijavio potraživanje u stečajnom 
postupku dužan je da u prijavi potraživanja navede i da li postoje jemci za 
obavezu stečajnog dužnika, kao i da o podnetoj prijavi potraživanja blagovremeno 
obavesti jemce.
Poverilac je dužan da obavesti stečajnog upravnika o 
svakoj naplati potraživanja od jemca, u roku od osam dana od dana izvršene 
naplate.
Troškove održavanja dopunskog ročišta za ispitivanje potraživanja iz stava 5. 
ovog člana dužan je da predujmi podnosilac prijave. Ako se u roku koji odredi 
sud ne položi predujam, prijava će se odbaciti.
*Službeni glasnik RS, broj 83/2014
Izlučno potraživanje
Član 112.
Izlučni poverilac podnosi zahtev da mu se iz stečaja izluči stvar koja ne 
ulazi u stečajnu masu.
Stečajni upravnik je dužan da u roku od 20 dana od dana prijema zahteva 
obavesti poverioca da li prihvata zahtev za izlučenje ili odbija takav zahtev 
poverioca, kao i da precizira rok u kom će omogućiti povraćaj stvari izlučnom 
poveriocu.
Rok iz stava 2. ne može biti duži od deset dana od dana prihvatanja zahteva 
izlučnog poverioca, osim u slučaju da stečajni sudija iz opravdanih razloga 
odobri produženje ovog roka.
Ako stečajni upravnik odbije da izluči stvar iz stečajne mase, protiv te 
odluke poverilac ima pravo na primedbu stečajnom sudiji u roku od pet dana od 
prijema obaveštenja od stečajnog upravnika.
Ako stečajni sudija ospori pravo na izlučenje stvari, poverilac svoje pravo 
može ostvarivati u drugim sudskim postupcima.
Ako izlučni poverilac ne podnese zahtev za izlučenje do momenta prodaje 
imovine koja je predmet zahteva, izlučni poverilac svoja prava može ostvarivati 
samo u drugim postupcima, u skladu sa zakonom.
Postupak utvrđivanja potraživanja i lista potraživanja
Član 113.
Posle isteka roka za prijavljivanje potraživanja stečajni sudija dostavlja sve 
prijave potraživanja stečajnom upravniku.
Stečajni upravnik utvrđuje osnovanost, obim i isplatni red svakog potraživanja 
i o tome sačinjava listu priznatih i osporenih potraživanja
, kao i redosled namirenja razlučnih i 
založnih poverilaca.
Potraživanje prijavljeno na osnovu izvršne isprave može se osporiti ako je:
1) izvršna isprava ukinuta, poništena, preinačena ili stavljena van snage;
2) potraživanje prestalo na osnovu činjenice koja je nastupila nakon 
izvršnosti;
3) protekao rok u kome se po zakonu može tražiti izvršenje;
4) potraživanje nije prešlo na stečajnog poverioca, odnosno ako obaveza nije 
prešla na stečajnog dužnika;
5) izvršna isprava takva da bi radnja njenog izvršenja mogla biti predmet 
pobijanja u skladu sa ovim zakonom.
Stečajni upravnik je dužan da najkasnije deset dana 
pre dana održavanja ispitnog ročišta dostavi listu potraživanja stečajnom sudiji, 
koji je dužan da je objavi na oglasnoj i elektronskoj oglasnoj tabli suda ili 
da, ukoliko je lista nesrazmerno velika, na oglasnoj i elektronskoj oglasnoj 
tabli suda istakne obaveštenje o mestu gde se lista nalazi.
Stečajni upravnik je dužan da izvrši ličnu dostavu obaveštenja onim 
poveriocima čija su potraživanja osporena, najkasnije 15 dana pre održavanja 
ispitnog ročišta. Na zahtev poverioca čije je potraživanje osporeno, stečajni 
upravnik je dužan da zajedno sa poveriocem pregleda ponovo njegovu prijavu sa 
dodatnim dokazima i da posle toga odluči konačno da li će priznati ili osporiti 
potraživanje.
Ako stečajni upravnik ne postupi u skladu sa stavom 5. ovog člana, poverilac 
čije potraživanje je osporeno može uložiti primedbu o kojoj odlučuje stečajni 
sudija.
Ako stečajni upravnik posle ponovnog pregleda prijave promeni svoju odluku, 
dužan je da ispravi listu iz stava 2. ovog člana.
*Službeni glasnik RS, broj 83/2014
**Službeni glasnik RS, broj 113/2017
Ispitno ročište
Član 114.
Кonačna lista o svim prijavama potraživanja sačinjava se na ispitnom ročištu.
Na ispitno ročište se poziva stečajni upravnik i poverioci, a može se pozvati 
i stečajni dužnik, kao i lica koja su obavljala poslove kod stečajnog dužnika, a 
mogu da pruže podatke o postojanju i visini potraživanja, kao i revizori koji su 
vršili pregled poslovanja stečajnog dužnika.
Ispitno ročište će se održati i ako mu ne prisustvuju svi poverioci koji su 
prijavili svoja potraživanja.
Poverioci mogu osporavati prijavljena potraživanja 
drugih poverilaca do zaključenja ispitnog ročišta na kome se ispituju njihove 
prijave potraživanja.
*Službeni glasnik RS, broj 83/2014
Medijacija
Član 115.
Poverilac osporenog potraživanja, odnosno stečajni upravnik uz saglasnost 
odbora poverilaca, može predložiti rešavanje spornog odnosa putem medijacije, u 
skladu sa zakonom kojim se uređuje postupak medijacije.
Ukoliko do zaključenja ispitnog ročišta postoji saglasnost stečajnog upravnika 
i odbora poverilaca, odnosno poverioca osporenog potraživanja, o rešenju spornog 
potraživanja putem medijacije, stečajni sudija će sporne prijave izdvojiti iz 
liste potraživanja.
Postupak medijacije može trajati najduže 30 dana od dana zaključenja ispitnog 
ročišta, u kom roku je stečajni upravnik dužan da obavesti stečajnog sudiju o 
rezultatu sprovedenog postupka.
Izuzetno, u opravdanim slučajevima, na saglasan predlog svih učesnika u 
postupku posredovanja, stečajni sudija može odobriti produženje roka iz stava 3. 
ovog člana, a najduže do isteka roka od 60 dana od dana zaključenja ispitnog 
ročišta.
Poverilac koji je po sprovedenom postupku medijacije, utvrdio svoje 
potraživanje, ima pravo da traži da se uvrsti u listu utvrđenih potraživanja u 
skladu sa ovim zakonom.
Poverilac osporenog potraživanja koje po isteku roka iz st. 3. i 4. ovog člana 
nije utvrđeno u sprovedenom postupku medijacije stiče status poverioca osporenog 
potraživanja.
Utvrđena potraživanja
Član 116.
Potraživanje se smatra utvrđenim ako nije osporeno od strane stečajnog 
upravnika ili od strane poverilaca do zaključenja ispitnog ročišta.
Stečajni sudija će zaključkom usvojiti konačnu listu na osnovu liste potraživanja koju je 
sastavio stečajni upravnik i na osnovu izmena unetih na ročištu. Кonačna lista 
sadrži podatke o svim prijavljenim potraživanjima, o tome ko ih je osporio i u kom 
iznosu su utvrđena, odnosno osporena, kao i potraživanja o kojima će biti donet 
zaključak o listi utvrđenih i osporenih potraživanja.
Na osnovu konačne liste iz stava 2. ovog člana stečajni sudija donosi 
zaključak o listi utvrđenih i osporenih potraživanja.
Zaključak o listi utvrđenih i osporenih potraživanja dostavlja se stečajnom 
upravniku i svakom stečajnom poveriocu i objavljuje se na oglasnoj tabli suda.
Кonačna lista kojom se utvrđuje potraživanje i njegov isplatni red obavezujuća 
je za stečajnog dužnika i za sve stečajne poverioce.
Zaključak iz stava 3. ovog člana dostavlja se stečajnom upravniku i svakom 
stečajnom poveriocu čije je potraživanje osporeno i koji je upućen na parnicu i 
objavljuje se na oglasnoj tabli suda.
Stečajni poverilac koji dokaže svoje potraživanje u parnici na koju je upućen, 
ima pravo da traži ispravljanje konačne liste utvrđenih potraživanja.
Ukoliko je u zaključku o listi utvrđenih i osporenih 
potraživanja stečajni sudija dao stečajnom upravniku ili poveriocu pogrešan uput 
na parnicu, lice koje je pogrešno upućeno na parnicu može podneti zahtev za 
ispravku zaključka u roku od pet dana od dana prijema zaključka, odnosno od dana 
objavljivanja zaključka na oglasnoj i elektronskoj oglasnoj tabli suda, uz 
poštovanje propisa kojima se uređuje zaštita podataka o ličnosti, o kome je 
stečajni sudija dužan da odluči u roku od tri dana.
Do donošenja odluke stečajnog sudije po zahtevu iz 
stava 8. ovog člana ne teku rokovi za pokretanje ili nastavak parničnih postupaka 
po uputu stečajnog sudije.
*Službeni glasnik RS, broj 83/2014
**Službeni glasnik RS, broj 113/2017
Osporena potraživanja
Član 117.
Poverilac čije je potraživanje osporeno upućuje se na parnicu, odnosno na 
nastavak prekinutog parničnog ili 
arbitražnog postupka radi utvrđivanja osporenog potraživanja, 
koju može da pokrene, odnosno nastavi u roku od 15 dana od dana prijema 
zaključka iz člana 116. ovog zakona, odnosno od dana isteka roka za medijaciju u 
skladu sa članom 115. ovog zakona.
Poverilac koji nije postupio na način iz stava 1. ovog 
člana gubi to pravo i svojstvo stečajnog poverioca za osporeno potraživanje.
Poverilac koji je osporio potraživanje drugog poverioca priznato od strane 
stečajnog upravnika, upućuje se na parnicu, u skladu sa stavom 1. ovog člana. 
Osporeno potraživanje smatra se priznatim ako poverilac koji je osporio 
potraživanje drugog poverioca ne pokrene parnicu u zakonom propisanom roku.
Poverilac koji je upućen na parnicu dužan je da o pokretanju parnice odnosno o 
nastavku prekinute parnice ili arbitražnog postupka obavesti postupajućeg stečajnog sudiju u roku od 15 
dana od dana pokretanja ili nastavka parnice.
Ako poverilac iz stava 1. ovog člana ne obavesti stečajnog sudiju o pokretanju 
parnice, odgovoran je za troškove i štetu prouzrokovanu propuštanjem.
U slučaju osporavanja potraživanja prijavljenih na osnovu izvršne isprave 
stečajni sudija zaključkom upućuje stečajnog upravnika ili poverioca koji je 
osporio potraživanje na parnicu u skladu sa stavom 1. ovog člana. Osporeno 
potraživanje smatra se priznatim ako stečajni upravnik ili poverilac ne pokrene 
parnicu u zakonom propisanom roku.
*Službeni glasnik RS, broj 83/2014
**Službeni glasnik RS, broj 113/2017
Prenos potraživanja
*Službeni glasnik RS, broj 83/2014
Član 117a
Utvrđena i osporena potraživanja u stečajnom postupku 
mogu biti predmet prenosa.
Ugovor o prenosu potraživanja zaključuju ustupilac i 
prijemnik
potraživanja, s tim da se potpisi ugovornih strana overavaju u skladu sa 
zakonom kojim se uređuje overavanje potpisa, rukopisa i prepisa, a stečajni 
dužnik se pisanim putem obaveštava o izvršenom prenosu.
Prijemnik potraživanja ima pravo da traži ispravku 
konačne liste utvrđenih potraživanja.
Brisani su raniji st. 3. i 4. (vidi član 29. Zakona - 113/2017-257)
*Službeni glasnik RS, broj 83/2014
**Službeni glasnik RS, broj 113/2017
Postupak o osporenom potraživanju
Član 118.
Ako u trenutku otvaranja stečajnog postupka teče 
parnični ili arbitražni postupak o potraživanju, stečajni upravnik će preuzeti 
parnični ili arbitražni postupak u stanju u kom se ona nalazi u trenutku otvaranja 
stečajnog postupka.
Ako se parnica iz stava 1. ovog člana ne vodi pred stečajnim sudom, sud pred 
kojim se vodi parnica će prekinuti postupak, a po stavljanju predloga za nastavak 
postupka oglasiće se nenadležnim i predmet ustupiti stečajnom sudu. Protiv 
rešenja o ustupanju predmeta nije dozvoljena žalba.
Pravnosnažna odluka o osporenom potraživanju ima dejstvo prema stečajnom 
dužniku i prema svim poveriocima stečajnog dužnika.
Odluka doneta po vanrednom pravnom leku nema dejstvo prema poveriocima u 
pogledu isplata primljenih na osnovu rešenja o glavnoj deobi. 
*Službeni glasnik RS, broj 113/2017
VIII. POBIJANJE PRAVNIH RADNJI STEČAJNOG DUŽNIКA
Opšti uslovi
Član 119.
Pravne poslove i druge pravne radnje zaključene odnosno preduzete pre otvaranja 
stečajnog postupka, kojima se narušava ravnomerno namirenje stečajnih poverilaca 
ili oštećuju poverioci, kao i pravne poslove i druge pravne radnje kojima se 
pojedini poverioci stavljaju u pogodniji položaj (u daljem tekstu: pogodovanje 
poverilaca), mogu pobijati stečajni upravnik, u ime stečajnog dužnika i 
poverioci, u skladu sa odredbama ovog zakona.
Propuštanje zaključenja pravnog posla odnosno propuštanje preduzimanja radnje, u 
pogledu pobijanja, izjednačava se sa pravnim poslom odnosno sa pravnom radnjom.
Pobijati se mogu i pravni poslovi, pravne i procesne radnje na osnovu kojih je 
doneta izvršna isprava ili koje su preduzete po osnovu izvršne isprave ili u 
postupku prinudnog izvršenja, ako ispunjavaju uslov iz stava 1. ovog člana. Ako 
zahtev za pobijanje bude usvojen, prestaje dejstvo izvršne isprave prema 
stečajnoj masi.
Pobijanje se može vršiti od dana otvaranja stečajnog postupka do dana održavanja 
ročišta za glavnu deobu.
Ne mogu se pobijati uobičajeni prigodni darovi, 
nagradni darovi, kao ni darovi učinjeni iz zahvalnosti niti izdvajanja u 
humanitarne svrhe, pod uslovom da su u vreme kada su učinjeni bili srazmerni 
finansijskim mogućnostima stečajnog dužnika i uobičajeni za privrednu granu 
kojoj stečajni dužnik pripada.
*Službeni glasnik RS, broj 113/2017
Uobičajeno namirenje
Član 120.
Pravni posao ili druga pravna radnja preduzeti u poslednjih šest meseci pre 
podnošenja predloga za pokretanje stečajnog postupka, kojima se jednom poveriocu 
pruža obezbeđenje ili daje namirenje na način i u vreme koji su u skladu sa 
sadržinom njegovog prava (u daljem tekstu: uobičajeno namirenje), mogu se pobijati 
ako je u vreme kada su preduzeti stečajni dužnik bio nesposoban za plaćanje, a 
poverilac je znao ili morao znati za njegovu nesposobnost plaćanja.
Pravni posao ili druga pravna radnja uobičajenog namirenja mogu se pobijati i 
kada su preduzeti posle podnošenja predloga za pokretanje stečajnog postupka, ako 
je poverilac znao ili je morao znati da je stečajni dužnik nesposoban za plaćanje 
ili je znao da je podnet predlog za pokretanje stečajnog postupka.
Smatraće se da je poverilac znao ili morao znati za nesposobnost plaćanja 
stečajnog dužnika ili za predlog za pokretanje stečajnog postupka ako je znao za 
okolnosti iz kojih se na nesumnjiv način može zaključiti da postoji nesposobnost 
plaćanja, posebno ako je račun dužnika bio u neprekidnoj blokadi u trajanju od 
najmanje 30 dana, odnosno da je stavljen predlog za pokretanje stečajnog postupka.
Za lice koje je bilo povezano sa stečajnim dužnikom u vreme preduzimanja 
pravnog posla ili druge pravne radnje smatra se da je znalo ili moralo znati za 
nesposobnost za plaćanje ili za predlog za pokretanje stečajnog postupka.
*Službeni glasnik RS, broj 83/2014
Neubičajeno namirenje
Član 121.
Pravni posao ili pravna radnja kojima se jednom poveriocu pruža obezbeđenje ili 
daje namirenje koje on uopšte nije imao pravo da traži ili je imao pravo da traži 
ali ne na način i u vreme kada je preduzeto, mogu se pobijati ako su preduzeti u 
poslednjih dvanaest meseci pre podnošenja predloga za pokretanje stečajnog 
postupka.
Neposredno oštećenje poverilaca
Član 122.
Pravni posao ili pravna radnja stečajnog dužnika kojim se poverioci neposredno 
oštećuju može se pobijati ako je:
1) preduzet u poslednjih šest meseci pre podnošenja predloga za pokretanje 
stečajnog postupka, a u vreme zaključenja posla stečajni dužnik je bio nesposoban 
za plaćanje i ako je saugovarač stečajnog dužnika znao za njegovu nesposobnost 
plaćanja;
2) posao zaključen posle podnošenja predloga za pokretanje stečajnog postupka, a 
saugovarač stečajnog dužnika je znao ili je morao znati da je stečajni dužnik 
nesposoban za plaćanje ili da je stavljen predlog za pokretanje stečajnog postupka;
3) u pitanju preduzimanje ili propuštanje preduzimanja pravne radnje stečajnog 
dužnika kojom on gubi neko svoje pravo ili zbog koje on to pravo više ne može 
ostvariti, a radnja je preduzeta ili propuštena u poslednjih šest meseci pre 
podnošenja predloga za pokretanje stečajnog postupka.
Smatraće se da je saugovarač znao ili je morao znati za nesposobnost plaćanja 
stečajnog dužnika ili za predlog za pokretanje stečajnog postupka ako je znao za 
okolnosti iz kojih se na nesumnjiv način može zaključiti da postoji nesposobnost 
plaćanja, posebno ako je račun dužnika bio u neprekidnoj blokadi u trajanju od 
najmanje 30 dana, odnosno da je podnet predlog za pokretanje stečajnog postupka.
U slučaju iz stava 1. ovog člana shodno se primenjuju odredbe člana 120. st. 
3. i 4. ovog zakona. 
*Službeni glasnik RS, broj 83/2014
Namerno oštećenje poverilaca
Član 123.
Pravni posao odnosno pravna radnja zaključeni odnosno preduzeti u poslednjih pet 
godina pre podnošenja predloga za pokretanje stečajnog postupka ili posle toga, sa 
namerom oštećenja jednog ili više poverilaca, mogu se pobijati ako je saugovarač 
stečajnog dužnika znao za nameru stečajnog dužnika. Znanje namere se pretpostavlja 
ako je saugovarač stečajnog dužnika znao da stečajnom dužniku preti nesposobnost 
plaćanja i da se radnjom oštećuju poverioci, kao i 
ako su pravni posao odnosno pravna radnja stečajnog dužnika preduzeti bez naknade 
ili uz neznatnu naknadu.
Obezbeđenje koje je stečajni dužnik dao za zajam, 
odnosno druge pravne radnje koje u ekonomskom pogledu odgovaraju odobravanju 
zajmova, licu povezanom sa stečajnim dužnikom, u smislu ovog zakona, osim lica 
koje se u okviru svoje redovne delatnosti bavi davanjem kredita ili zajmova, u 
trenutku kada je bilo trajnije nesposobno za plaćanje u smislu ovog zakona ili u 
roku od godinu dana pre dana otvaranja stečajnog postupanja nad društvom, ne 
proizvodi pravno dejstvo u postupku stečaja nad društvom.
Ako je stečajni dužnik u poslednjoj godini pre otvaranja 
stečaja vratio kredit ili zajam licu povezanom sa stečajnim dužnikom u smislu 
ovog zakona, osim licu koje se u okviru svoje redovne delatnosti bavi davanjem 
kredita, smatraće se da je izvršio radnju namernog oštećenja poverilaca koja je 
podobna za pobijanje.
*Službeni glasnik RS, broj 83/2014
**Službeni glasnik RS, broj 113/2017
Brisan je naziv člana 124. (vidi član 33. Zakona - 
113/2017-257)
Član 124.
Brisan je (vidi član 33. Zakona - 113/2017-257)
Povezana lica
Član 125.
Povezanim licima stečajnog dužnika u smislu ovog zakona smatraju se:
1) direktor, član organa upravljanja ili organa nadzora stečajnog dužnika;
2) član stečajnog dužnika koji za njegove obaveze odgovara celokupnom svojom 
imovinom;
3) član ili akcionar sa značajnim učešćem u kapitalu stečajnog dužnika;
4) pravno lice koje stečajni dužnik kontroliše u smislu zakona kojim se 
uređuju privredna društva;
5) lica koja zbog svog posebnog položaja u društvu imaju pristup poverljivim 
informacijama ili imaju mogućnost da se upoznaju sa finansijskim stanjem 
stečajnog dužnika;
6) lice koje je faktički u poziciji da vrši značajniji uticaj na poslovanje 
stečajnog dužnika;
7) lice koje je srodnik po krvi u pravoj liniji bez obzira na stepen ili u 
pobočnoj liniji do četvrtog stepena srodstva, srodnik po tazbini do drugog 
stepena srodstva ili bračni drug fizičkih lica iz tač. 1), 2), 3), 5) i 6) ovog 
člana.
Nemogućnost pobijanja
Član 126.
Ne mogu se pobijati pravni poslovi zaključeni odnosno pravne radnje preduzete 
radi:
1) uzimanja kredita ili zajma u skladu sa članom 27. 
stav 2. ovog zakona i davanje obezbeđenja po tom pravnom poslu, ako je nakon 
obustave stečajnog postupka u kojem je takav kredit ili zajam uzet došlo do 
otvaranja stečaja nad istim stečajnim dužnikom, kao i zaključivanja ugovora o 
kreditu ili zajmu u smislu člana 157. stav 1. tačka 10) ovog zakona i davanja 
obezbeđenja po tom pravnom poslu, ako je nakon obustave stečajnog odnosno 
prethodnog stečajnog postupka u kojem je pravnosnažno usvojen plan 
reorganizacije došlo do otvaranja stečaja nad istim stečajnim dužnikom;
2) nastavljanja poslova preduzetih posle otvaranja stečajnog postupka;
3) isplate po menicama ili čekovima ako je druga strana morala primiti 
isplatu da ne bi izgubila pravo na regres protiv ostalih meničnih odnosno 
čekovnih obveznika.
Pravna radnja odnosno pravni posao koji se smatra uobičajenim, odnosno 
neuobičajenim namirenjem u smislu ovog zakona ne može se pobijati ako je stečajni 
dužnik istovremeno ili u kratkom periodu pre ili posle izvršenog pravnog posla 
odnosno pravne radnje primio jednaku vrednost u vidu protivnaknade od poverioca 
ili drugog lica, za čiji račun je izvršen pravni posao odnosno pravna radnja.
Pravna radnja odnosno pravni posao koji predstavlja uobičajeno ili neuobičajeno 
namirenje poverilaca, odnosno kojim se poverioci neposredno oštećuju ne može se 
pobijati ako je radnja preduzeta, odnosno posao zaključen:
1) pre podnošenja predloga za pokretanje stečajnog postupka;
2) na osnovu ugovora čiji je predmet finansijska 
obaveza čije je izvršenje obezbeđeno ugovorom o finansijskom obezbeđenju, odnosno 
na osnovu ugovora o finansijskom obezbeđenju u smislu zakona o finansijskom 
obezbeđenju, kao i na osnovu drugog finansijskog ugovora u smislu tog zakona, a u 
vezi sa namirenjem potraživanja netiranjem, u skladu sa tim zakonom;
3) u skladu sa uobičajenom poslovnom praksom za izvršavanje ugovora takve 
vrste.
*Službeni glasnik RS, broj 113/2017
**Službeni glasnik RS, broj 44/2018
Rokovi
Član 127.
Rokovi koji se računaju unazad, a odnose se na pravne radnje i pravne poslove 
stečajnog dužnika koji se mogu pobijati tužbom, računaju se do dana u mesecu 
koji po broju odgovara danu podnošenja predloga za pokretanje stečajnog postupka. 
Ako dan sa tim brojem ne postoji u poslednjem mesecu, rok se računa do poslednjeg 
dana tog meseca.
Smatra se da je pravni posao zaključen onda kada su ispunjeni uslovi za njegovu 
punovažnost, a ako je za punovažnost nekog pravnog posla potreban upis u 
zemljišnu knjigu ili u registar brodova, vazduhoplova ili patenata, odnosno u 
drugu javnu knjigu ili registar, smatra se da je pravni posao zaključen onda kada 
je zahtev za upis podnet odgovarajućem organu.
Radnje pobijanja
Član 128.
Pravni posao ili pravna radnja stečajnog dužnika pobijaju se tužbom.
Pravni posao ili pravna radnja stečajnog dužnika mogu se pobijati i podnošenjem 
protivtužbe ili prigovora u parnici, u kom slučaju ne važi rok propisan u članu 
119. stav 4. ovog zakona.
Stranke u postupku pobijanja
Član 129.
Tužioci mogu biti poverilac i stečajni upravnik, u ime i za račun stečajnog 
dužnika odnosno stečajne mase. Stečajni upravnik dužan je pobijati pravne radnje 
uvek kada oceni da su ispunjeni uslovi za podnošenje tužbe, bez obaveze pribavljanja 
saglasnosti odbora poverilaca.
Tužba se podnosi protiv lica sa kojim je pravni posao zaključen, odnosno prema 
kome je pravna radnja preduzeta (u daljem tekstu: protivnik pobijanja) i protiv 
stečajnog dužnika, ako u njegovo ime tužbu nije podneo stečajni upravnik.
Tužba za pobijanje pravnog posla ili pravne radnje može se podneti i protiv 
naslednika ili drugog univerzalnog pravnog sledbenika protivnika pobijanja.
Tužba se može podneti i protiv ostalih pravnih sledbenika protivnika pobijanja 
ako je:
1) pravni sledbenik znao za činjenice koje predstavljaju razlog za pobijanje 
pravnih poslova ili radnji njegovog prethodnika;
2) ono što je stečeno pravnim poslom ili pravnom radnjom koji se pobijaju 
pravnom sledbeniku ustupljeno bez naknade ili uz neznatnu naknadu. 

Dejstva pobijanja
Član 130.
Ako zahtev za pobijanje pravnog posla ili druge pravne radnje bude pravnosnažno 
usvojen, pobijeni pravni posao odnosno pravna radnja nemaju dejstva prema 
stečajnoj masi, a protivnik pobijanja je dužan da u stečajnu masu vrati svu 
imovinsku korist stečenu na osnovu pobijenog posla ili druge radnje.
Protivnik pobijanja, nakon što vrati imovinsku korist iz stava 1. ovog člana, 
ima pravo da ostvaruje svoje protivpotraživanje kao stečajni poverilac, 
podnošenjem naknadne prijave potraživanja.
IX. UNOVČENJE I DEOBA STEČAJNE MASE, NAMIRENJE I ZAКLJUČENJE STEČAJNOG POSTUPКA
1. Unovčenje stečajne mase
Rešenje o bankrotstvu i unovčenju imovine
Član 131.
Stečajni sudija donosi rešenje o bankrotstvu ako:
1) brisana je (vidi član 35. Zakona - 113/2017-257)
2) na prvom poverilačkom ročištu za to glasa odgovarajući broj stečajnih 
poverilaca, u skladu sa članom 36. stav 4. ovog zakona;
3) brisana je (vidi član 35. Zakona - 113/2017-257)
4) brisana je (vidi član 35. Zakona - 113/2017-257)
5) nijedan plan reorganizacije nije podnet u propisanom roku;
6) nijedan plan reorganizacije nije usvojen na ročištu za razmatranje plana 
reorganizacije.
U slučaju iz stava 1. tač. 5) i 6) ovog člana stečajni sudija je dužan da 
rešenje o bankrotstvu stečajnog dužnika donese narednog dana po isteku propisanog 
roka za podnošenje plana reorganizacije, odnosno na ročištu na kome plan nije 
usvojen ili najkasnije u roku od dva dana od dana održavanja tog ročišta.
Protiv rešenja iz stava 1. ovog člana žalbu mogu izjaviti stečajni upravnik i 
odbor poverilaca i ovlašćeni predlagač plana 
reorganizacije. 
*Službeni glasnik RS, broj 113/2017
Način unovčenja i metod prodaje
*Službeni glasnik RS, broj 113/2017
Član 132.
Po donošenju rešenja o bankrotstvu, stečajni upravnik 
započinje i sprovodi prodaju celokupne imovine, imovinske celine ili pojedinačne 
imovine stečajnog dužnika, odnosno prodaju stečajnog dužnika kao pravnog lica 
(način unovčenja), u skladu sa ovim zakonom i nacionalnim standardima za 
upravljanje stečajnom masom.
U slučaju da stečajni upravnik predlaže prodaju 
celokupne imovine ili imovinske celine stečajnog dužnika ili prodaju stečajnog 
dužnika kao pravnog lica, dužan je da pribavi procenu celishodnosti takvog 
načina unovčenja u odnosu na prodaju pojedinačne imovine stečajnog dužnika koju 
izrađuje ovlašćeno stručno lice (procenitelj) i kojom će se odrediti odgovarajući 
deo kupoprodajne cene na kojem razlučni, odnosno založni poverilac ima pravo 
prioritetnog namirenja u skladu sa članom 133. stav 12. ovog zakona, kao i da 
takvu procenu dostavi sudu, odboru poverilaca i svakom razlučnom, odnosno 
založnom poveriocu koji ima razlučno, odnosno založno pravo na imovini koja je 
obuhvaćena takvom prodajom.
Odbor poverilaca, razlučni poverilac i založni 
poverilac ovlašćeni su da ulože primedbu na procenu iz stava 2. ovog člana u 
roku od 15 dana od dana prijema, u kom slučaju će sud, na osnovu savesne i 
brižljive ocene, zaključkom utvrditi celishodnost predloženog načina prodaje i 
odgovarajući deo kupoprodajne cene na kojem razlučni, odnosno založni poverilac 
ima pravo prioritetnog namirenja u skladu sa članom 133. stav 12. ovog zakona.
Prodaja imovine, odnosno pravnog lica vrši se javnim 
nadmetanjem, javnim prikupljanjem ponuda ili neposrednom pogodbom (metod prodaje), 
u skladu sa ovim zakonom i nacionalnim standardima za upravljanje stečajnom masom.
Uz saglasnost odbora poverilaca stečajni upravnik može 
angažovati domaća ili strana lica stručna za vršenje prodaje javnim nadmetanjem 
ako je predmet prodaje umetničko delo, odnosno drugi specifičan predmet prodaje 
za koji postoji specijalizovano tržište ili ako smatra da će se takvim 
angažovanjem ostvariti veća javnost prodaje i povoljnije unovčenje.
Predlog prodaje iz stava 2. ovog člana mora sadržati 
sve uslove takve prodaje, uključujući i troškove angažovanja stručnih lica.
Ako se prodaja vrši javnim nadmetanjem ili javnim 
prikupljanjem ponuda, stečajni upravnik dužan je da oglasi prodaju u najmanje dva 
visokotiražna dnevna lista koji se distribuiraju na celoj teritoriji Republike 
Srbije i na internet strani ovlašćene organizacije i to najkasnije 30 dana pre 
dana određenog za javno nadmetanje ili dostavljanje ponuda.
Izuzetno, ako su troškovi oglašavanja nesrazmerno 
visoki u odnosu na vrednost predmeta prodaje stečajni upravnik, uz saglasnost 
odbora poverilaca, može oglasiti prodaju na način drugačiji od načina propisanog 
stavom 7. ovog člana.
Oglas naročito sadrži uslove i rokove prodaje, kao i 
podatke o tome kada i gde potencijalni kupci mogu da vide imovinu koja se 
prodaje.
Prodaja neposrednom pogodbom može se izvršiti 
isključivo ako je takav način prodaje prethodno odobren od strane odbora 
poverilaca i uz pribavljanje prethodne saglasnosti razlučnog, odnosno založnog 
poverioca, ako:
1) je imovina koja se prodaje neposrednom pogodbom 
predmet razlučnog, odnosno založnog prava;
2) predložena kupoprodajna cena, odnosno njen deo u 
odnosu na koji postoji pravo prvenstvenog namirenja tog poverioca, ne pokriva 
iznos njegovog obezbeđenog potraživanja;
3) prethodno nije pokušana prodaja javnim nadmetanjem 
ili javnim prikupljanjem ponuda.
*Službeni glasnik RS, broj 113/2017
Postupak prodaje
Član 133.
Stečajni upravnik je dužan da
stečajnom sudiji, odboru 
poverilaca, razlučnim, odnosno založnim poveriocima koji imaju obezbeđeno potraživanje na imovini koja se 
prodaje i svim onim licima koja su iskazala interes za tu imovinu, bez obzira po 
kom osnovu, dostavi obaveštenje o nameri, planu prodaje, 
načinu unovčenja, metodu prodaje i rokovima prodaje.
Stečajni upravnik je dužan da obaveštenje iz stava 1. 
ovog člana dostavi najkasnije 15 dana pre dana objavljivanja oglasa o prodaji
odnosno 15 dana pre 
dana održavanja prodaje neposrednom pogodbom.
Obaveštenje o nameri, planu prodaje, načinu unovčenja, 
metodu prodaje i rokovima prodaje iz stava 1. ovog člana stečajni upravnik dužan 
je da dostavi i ovlašćenoj organizaciji u roku iz stava 2. ovog člana.
Ako se prodaja vrši javnim nadmetanjem, obaveštenje stečajnog upravnika mora da 
sadrži:
1) mesto i adresu na kojoj se nalazi imovina koja se prodaje;
2) detaljan opis imovine sa podacima o nameni imovine;
3) početnu cenu i uslove pod kojima će se izvršiti javno nadmetanje.
U slučaju prodaje javnim prikupljanjem ponuda, obaveštenje mora da sadrži:
1) mesto i adresu na kojoj se imovina nalazi;
2) detaljan opis imovine i njene funkcije;
3) procenu vrednosti imovine;
4) proceduru za izbor ponuda.
U slučaju prodaje neposrednom pogodbom, obaveštenje mora da sadrži:
1) mesto i adresu na kojoj se imovina nalazi;
2) detaljan opis imovine i njene funkcije;
3) procenu vrednosti imovine;
4) podatke o kupcu koji se predlaže;
5) sve uslove prodaje koja se predlaže, uključivši i cenu i način plaćanja.
Кada je imovina koja je obuhvaćena prodajom predmet obezbeđenja potraživanja jednog ili 
više razlučnih i založnih poverilaca, razlučni
i založni poverilac može u roku 
od pet dana od dana prijema obaveštenja o 
predloženoj prodaji da podnese primedbu na 
predloženu prodaju, uključujući i predlog povoljnijeg načina unovčenja, odnosno 
metoda prodaje imovine.
Odbor poverilaca, poverioci i druga zainteresovana 
lica, osim razlučnog, odnosno obezbeđenog poverioca iz stava 7. ovog člana, mogu 
u roku od pet dana od dana prijema obaveštenja o predloženoj prodaji podneti 
primedbu na predloženu prodaju iz razloga nepoštovanja odredaba ovog zakona ili 
nacionalnih standarda o upravljanju stečajnom masom u pripremi ili sprovođenju 
prodaje.
O primedbama iz st. 7. i 8. ovog člana odlučuje 
stečajni sudija zaključkom u roku od osam dana, a prodaja se ne može sprovesti 
pre donošenja odluke suda.
Posle izvršene prodaje stečajni upravnik je dužan da o 
izvršenoj prodaji, uslovima i ceni obavesti stečajnog sudiju i odbor poverilaca, 
kao i razlučnog, odnosno založnog poverioca koji ima razlučno, odnosno založno 
pravo na imovini koja je obuhvaćena prodajom, u roku od deset dana od dana 
izvršene prodaje.
Brisan je raniji stav 9. (vidi član 37. Zakona - 113/2017-257)
Sredstva ostvarena prodajom imovine na kojoj nisu postojala opterećenja ulaze 
u stečajnu masu, a njihova deoba vrši se u skladu sa postupkom deobe propisanim 
ovim zakonom.
Ako je imovina bila predmet obezbeđenja potraživanja jednog ili više razlučnih 
i založnih poverilaca iz ostvarene cene prvenstveno se namiruju troškovi 
prodaje i drugi neophodni troškovi (troškovi procene imovine, troškovi 
oglašavanja, zakonske obaveze i sl.), koji uključuju i nagradu stečajnog 
upravnika, a iz preostalog iznosa isplaćuju se razlučni poverioci čije je 
potraživanje bilo obezbeđeno prodatom imovinom i založni u skladu sa njihovim 
pravom prioriteta. Namirenje razlučnih i založnih poverilaca mora biti izvršeno 
u roku od pet dana od dana kada je stečajni upravnik primio sredstva po osnovu 
prodaje imovine, odnosno naplate potraživanja. Ako posle namirenja razlučnih 
i 
založnih poverilaca preostanu sredstva, celokupan preostali iznos ulazi u 
stečajnu masu i deli se stečajnim poveriocima u skladu sa odredbama ovog zakona 
koje se odnose na deobu.
Stečajni sudija će rešenjem konstatovati da je prodaja 
izvršena i naložiti odgovarajućem registru upis prava svojine i brisanje tereta 
nastalih pre izvršene prodaje, odnosno upis drugih prava stečenih prodajom. 
Navedeno rešenje sa dokazom o uplati cene je osnov za sticanje i upis prava 
svojine kupca, bez obzira na ranije upise i bez tereta, kao i bez ikakvih 
obaveza nastalih pre izvršene kupoprodaje, uključujući i poreske obaveze i 
obaveze prema privrednim subjektima pružaocima usluga od opšteg interesa koje se 
odnose na kupljenu imovinu.
Rešenje iz stava 13. ovog člana objavljuje se na 
oglasnoj i elektronskoj tabli suda i dostavlja razlučnom, odnosno založnom 
poveriocu koji ima razlučno, odnosno založno pravo na imovini koja je obuhvaćena 
prodajom i na njega žalbu mogu podneti sva zainteresovana lica.
Dragoceni metali, minerali, hartije od vrednosti i druge stvari koje imaju 
berzansku odnosno tržišnu cenu, prodaju se po toj ceni na odgovarajućoj berzi 
ili tržištu. Ako dragoceni metali, minerali, hartije od vrednosti i druge slične 
stvari koje se uobičajeno prodaju na berzi ili imaju tržišnu cenu, u vreme 
prodaje nemaju berzansku odnosno tržišnu cenu, prodaju se neposrednom pogodbom 
uz saglasnost odbora poverilaca.
*Službeni glasnik RS, broj 83/2014
**Službeni glasnik RS, broj 113/2017
Obaveza nuđenja na prodaju
*Službeni glasnik RS, broj 113/2017
Član 133a
Stečajni upravnik je dužan da svaki deo imovine koji 
je predmet razlučnog, odnosno založnog prava ponudi na prodaju u roku od šest 
meseci od pravnosnažnosti rešenja o bankrotstvu.
Stečajni sudija može rešenjem, na obrazloženi predlog 
stečajnog upravnika, rok iz stava 1. ovog člana produžiti jednom za najviše šest 
meseci, ako za odlaganje prodaje postoje naročito opravdani razlozi.
U slučaju ukidanja mere zabrane izvršenja i namirenja u 
skladu sa čl. 93a–93v ovog zakona dolazi do zastoja roka iz stava 1. ovog člana 
za vreme tokom kojeg stečajni upravnik nema pravo da vrši prodaju predmetne 
imovine.
Ako je imovina iz stava 1. ovog člana predmet podnetog 
zahteva za vraćanje imovine u skladu sa zakonom kojim se uređuje vraćanje imovine 
i obeštećenje, rok iz stava 1. ovog člana počinje da teče pravnosnažnim okončanjem 
postupka za vraćanje imovine i obeštećenje.
*Službeni glasnik RS, broj 113/2017
Podela imovine pravne zajednice
Član 134.
Pravna zajednica, u smislu ovog zakona, jeste susvojina, ortakluk i slični 
oblici pravne ili imovinske zajednice stečajnog dužnika sa trećim licem.
Ako je stečajni dužnik u pravnoj zajednici, razvrgnuće zajednice sprovodi se 
shodnom primenom pravila vanparničnog i izvršnog postupka. Zajedničar ima pravo 
na odvojeno namirenje za obaveze nastale u pravnoj zajednici.
Ako je privremeno ili trajno bilo zabranjeno razvrgnuće zajednice iz stava 1. 
ovog člana, danom otvaranja stečajnog postupka zabrana prestaje da važi.
Prodaja stečajnog dužnika kao pravnog lica
Član 135.
Predmet prodaje može biti stečajni dužnik kao pravno lice, uz saglasnost 
odbora poverilaca i uz prethodno obaveštavanje razlučnih 
i založnih poverilaca u 
skladu sa članom 133. stav 2. ovog zakona. U slučaju da stečajni upravnik ne 
usvoji predlog razlučnog ili založnog poverioca o povoljnijem načinu 
unovčenja imovine iz člana 133. stav 7. ovog zakona, stečajni sudija će o takvom 
predlogu odlučiti zaključkom u roku od 5 dana, naročito uzimajući u obzir procenu 
celishodnosti prodaje stečajnog dužnika kao pravnog lica iz člana 132. stav 2. 
ovog zakona, kao i da li je procena vrednosti stečajnog dužnika kao pravnog lica 
ili imovine koja je predmet razlučnog prava izvršena u skladu sa nacionalnim 
standardima za upravljanje stečajnom masom i da li se takvom prodajom postiže 
očigledno nepovoljnije namirenje razlučnog i založnog poverioca u odnosu na 
odvojenu prodaju te imovine. U slučaju usvajanja predloga razlučnog 
ili založnog 
poverioca stečajni sudija zaključkom može naložiti stečajnom upravniku 
preduzimanje jedne ili više od sledećih mera:
1) odlaganje prodaje;
2) vršenje nove procene celishodnosti iz člana 132. stav 2. ovog zakona ili 
procene vrednosti stečajnog dužnika kao pravnog lica, odnosno imovine koja je 
predmet razlučnog i založnog prava;
3) izdvajanje imovine na kojoj postoji razlučno i založno pravo iz imovine 
stečajnog dužnika koji se prodaje kao pravno lice i njenu odvojenu prodaju;
4) druge mere u cilju adekvatne zaštite interesa razlučnog 
i založnog 
poverioca.
Pre nego što izloži prodaji stečajnog dužnika kao pravno lice, stečajni 
upravnik je dužan da izvrši procenu njegove vrednosti.
Brisan je raniji stav 3. (vidi član 39. Zakona - 113/2017-257)
*Službeni glasnik RS, broj 83/2014
**Službeni glasnik RS, broj 113/2017
Posledice prodaje stečajnog dužnika kao pravnog lica
Član 136.
Posle prodaje stečajnog dužnika kao pravnog lica, stečajni postupak se u 
odnosu na stečajnog dužnika obustavlja.
Ugovor o prodaji stečajnog dužnika kao pravnog lica mora sadržati odredbu da 
imovina stečajnog dužnika koja nije bila predmet procene iz člana 135. stav 2. 
ovog zakona ulazi u stečajnu masu.
Novac dobijen prodajom stečajnog dužnika, kao i imovina stečajnog dužnika iz 
stava 2. ovog člana, ulazi u stečajnu masu u odnosu na koju se stečajni postupak 
nastavlja.
Stečajna masa registruje se u registru stečajnih masa koji vodi organ 
nadležan za vođenje registra privrednih subjekata i zastupa je stečajni upravnik.
Prestao je da važi raniji stav 5. (vidi član 11. Zakona - 99/2011-8)
Brisan je raniji stav 5. (vidi član 40. Zakona - 113/2017-257)
Za potraživanja prema stečajnom dužniku koja su nastala do obustave stečajnog 
postupka ni stečajni dužnik ni njegov kupac ne odgovaraju poveriocima, a pravna 
lica koja su stečajnom dužniku pružala usluge od opšteg interesa ne mogu 
obustaviti vršenje tih usluga po osnovu neplaćenih računa nastalih pre otvaranja 
stečajnog postupka.
U registru privrednih subjekata i drugim odgovarajućim registrima registruju 
se promene (pravne forme, osnivača, članova i akcionara i drugih podataka) na 
osnovu rešenja iz člana 133. stav 13. ovog zakona, u skladu sa zakonom 
kojim se uređuje registracija privrednih subjekata.
Prestao je da važi raniji stav 9. (vidi član 11. Zakona - 99/2011-8)
*Službeni glasnik RS, broj 113/2017
Pravo prioriteta razlučnog, odnosno založnog poverioca
*Službeni glasnik RS, broj 113/2017
Član 136a
U slučaju kada je predmet prodaje stečajni 
dužnik kao pravno lice, celokupna imovina stečajnog dužnika ili imovinska 
celina, razlučni i založni poverioci koji su imali založno, odnosno razlučno 
pravo na bilo kom delu imovine koji je obuhvaćen takvom prodajom imaju pravo 
prioriteta u deobi onog dela sredstava ostvarenih prodajom, prema rangu 
prioriteta koji su stekli u skladu sa zakonom, a srazmerno procenjenom učešću 
procenjene vrednosti imovine koja je predmet založnog, odnosno razlučnog prava u 
ukupnoj procenjenoj vrednosti predmeta prodaje, u skladu sa procenom iz člana 
132. stav 2. ovog zakona, odnosno u skladu sa zaključkom suda iz člana 132. stav 
3. ovog zakona.
*Službeni glasnik RS, broj 113/2017
Polaganje cene od strane razlučnog ili založnog poverioca
*Službeni glasnik RS, broj 113/2017
Član 136b
Ako je kupac imovine razlučni poverilac koji ima pravo 
prioritetnog namirenja iz sredstava ostvarenih prodajom, taj kupac ima pravo da 
svoje obezbeđeno potraživanje prebije sa iznosom kupoprodajne cene, i to na 
sledeći način:
1) u slučaju da njegovo obezbeđeno potraživanje 
premašuje iznos kupoprodajne cene, odnosno njenog dela iz kojeg ima pravo 
prioritetnog namirenja, dužan je na ime cene položiti iznos troškova prodaje i 
drugih neophodnih troškova iz člana 133. stav 12. ovog zakona, uvećan za 
eventualno preostali deo kupoprodajne cene iz kojeg nema pravo prioritetnog 
namirenja;
2) u slučaju da njegovo obezbeđeno potraživanje ne 
dostiže iznos kupoprodajne cene, odnosno njenog dela iz kojeg ima pravo 
prioritetnog namirenja, dužan je na ime cene položiti iznos troškova prodaje i 
drugih neophodnih troškova iz člana 133. stav 12. ovog zakona, uvećan za razliku 
između njegovog obezbeđenog potraživanja i punog iznosa kupoprodajne cene.
*Službeni glasnik RS, broj 113/2017
Saglasnost odbora poverilaca i razlučnog, odnosno 
založnog poverioca
*Službeni glasnik RS, broj 113/2017
Član 136v
U slučaju prodaje stečajnog dužnika kao pravnog lica, 
celokupne imovine stečajnog dužnika ili imovinske celine:
1) ako je ponuđena cena manja od 50% procenjene 
vrednosti predmeta prodaje, stečajni upravnik dužan je da takvu ponudu bez 
odlaganja dostavi odboru poverilaca, a prodaja se može sprovesti ako je odobri 
odbor poverilaca;
2) ako bi u smislu procene iz člana 132. stav 2. ovog 
zakona deo sredstava ostvarenih prodajom koji se odnosi na imovinu koja je pod 
razlučnim, odnosno založnim pravom bio manji od 50% procenjene vrednosti te 
imovine, stečajni upravnik je dužan da takvu ponudu bez odlaganja dostavi svakom 
razlučnom i založnom poveriocu koji ima razlučno, odnosno založno pravo na toj 
imovini, a prodaja se može sprovesti ako je odobri razlučni, odnosno založni 
poverilac koji, shodnom primenom člana 35. stav 3. ovog zakona, učini verovatnim 
da se njegovo obezbeđeno potraživanje može namiriti delom ili u celosti iz imovine 
koja je pod razlučnim, odnosno založnim pravom ako bi se ona prodavala 
pojedinačno.
Razlučni, odnosno založni poverilac koji se 
predloženom prodajom stečajnog dužnika kao pravnog lica, celokupne imovine 
stečajnog dužnika ili imovinske celine namiruje u celosti nema pravo iz stava 1. 
tačka 2) ovog člana.
U slučaju da odobrenja iz stava 1. ovog člana budu 
data, stečajni upravnik dužan je da prihvati takvu ponudu i sprovede prodaju.
*Službeni glasnik RS, broj 113/2017
Pravo preče kupovine razlučnog, odnosno založnog 
poverioca u slučaju prodaje neposrednom pogodbom
*Službeni glasnik RS, broj 113/2017
Član 136g
Кada je imovina koja je predmet prodaje neposrednom 
pogodbom predmet razlučnog, odnosno založnog prava, razlučni, odnosno založni 
poverilac može, u roku od pet dana od dana prijema obaveštenja iz člana 133. stav 
6. ovog zakona, da obavesti sud i stečajnog upravnika da prihvata da kupi 
predmet prodaje pod istim (ili za stečajnog dužnika povoljnijim) uslovima iz 
obaveštenja (pravo preče kupovine), pri čemu je dužan i da navede da li će se 
koristiti pravom iz člana 136b ovog zakona.
Pravo preče kupovine iz stava 1. ovog člana razlučni, 
odnosno založni poverilac može vršiti i preko lica koje je sa njim povezano u 
smislu zakona kojima se uređuju privredna društva, uz dostavljanje dokaza da se 
radi o povezanom licu.
U slučaju da je razlučni, odnosno založni poverilac 
uložio primedbu na predloženu prodaju u skladu sa članom 133. stav 7. ovog 
zakona, rok za vršenje prava preče kupovine iz stava 1. ovog člana počinje da teče 
od dana dostavljanja odluke suda po toj primedbi razlučnom, odnosno založnom 
poveriocu, a prodaja se ne može sprovesti pre isteka tog roka.
*Službeni glasnik RS, broj 113/2017
Prodaja kvarljive robe
Član 137.
Stečajni upravnik će izložiti prodaji stvari podložne lakom kvarenju, uz 
obaveštavanje stečajnog sudije o nameravanoj prodaji.
Ukoliko stečajni sudija u roku od 24 sata od prijema obaveštenja ne obavesti 
stečajnog upravnika o donošenju zaključka o unovčenju kvarljive robe, stečajni 
upravnik može pristupiti prodaji.
Stečajni upravnik kod ove prodaje nije dužan da sprovede postupak prodaje iz 
člana 133. ovog zakona.
2. Deoba
Opšta pravila
Član 138.
Stečajnu masu za podelu stečajnim poveriocima (deobnu masu), čine novčana 
sredstva stečajnog dužnika na dan otvaranja stečajnog postupka, novčana sredstva 
dobijena nastavljanjem započetih poslova i novčana sredstva ostvarena unovčenjem 
stvari i prava stečajnog dužnika, kao i potraživanja stečajnog dužnika naplaćena 
u toku stečajnog postupka.
Deoba sredstava radi namirenja stečajnih poverilaca vrši se pre ili posle 
glavne deobe, a prema dinamici priliva gotovinskih sredstava stečajnog dužnika.
Na osnovu predloga stečajnog upravnika, a u zavisnosti od priliva gotovinskih 
sredstava stečajnog dužnika, stečajni sudija odlučuje da li će odobriti 
delimičnu deobu, koja se sprovodi na način i pod uslovima sprovođenja glavne 
deobe.
Nacrt rešenja za glavnu deobu
Član 139.
Pre glavne deobe stečajne mase, stečajni upravnik je dužan da sastavi nacrt 
rešenja za glavnu deobu deobne mase (u daljem tekstu: nacrt za glavnu deobu).
Stečajni upravnik nacrt rešenja za glavnu deobu dostavlja stečajnom sudiji radi 
objavljivanja na oglasnoj tabli suda odnosno izlaganja na uvid u pisarnici suda.
Nacrt za glavnu deobu sadrži sledeće podatke:
1) konačnu listu svih potraživanja iz člana 114. ovog zakona, uključujući i 
potraživanja koja su utvrđena nakon ispitnog ročišta u postupku medijacije ili 
parničnom postupku;
2) iznos svakog potraživanja;
3) isplatni red potraživanja;
4) iznos stečajne mase koji će se raspodeliti stečajnim poveriocima, kao i 
procenat namirenja stečajnih poverilaca;
4a) iznos sredstava rezervisanih za isplatu 
poveriocima za slučaj naknadnih prijava potraživanja iz člana 130. stav 2. ovog 
zakona;
5) način raspodele viška deobne mase ako je očigledno da postoji takav višak.
Nacrt za glavnu deobu stečajni upravnik je dužan da dostavi odboru 
poverilaca, a odbor poverilaca je dužan da obavesti stečajne poverioce da je 
nacrt za glavnu deobu objavljen na oglasnoj tabli suda, odnosno da se nalazi u 
pisarnici u određenoj prostoriji i da se u taj nacrt može izvršiti uvid u roku 
od 15 dana od dana objavljivanja na oglasnoj tabli suda.
*Službeni glasnik RS, broj 113/2017
Rešenje o glavnoj deobi
Član 140.
Stečajni sudija van ročišta donosi rešenje o glavnoj deobi po isteku roka od 
15 dana od dana dostave nacrta za glavnu deobu odboru poverilaca, ako nije 
podneta primedba na nacrt za glavnu deobu od strane odbora poverilaca, odnosno 
poverilaca pojedinačno.
Primedbe koje su izjavljene po isteku roka od 15 dana iz stava 1. ovog člana, 
neće se uzeti u razmatranje.
Ako odbor poverilaca odnosno poverioci pojedinačno podnesu primedbe na nacrt 
za glavnu deobu, stečajni sudija će održati ročište i na njemu doneti rešenje o 
glavnoj deobi.
Rešenje o glavnoj deobi objavljuje se na oglasnoj tabli suda i dostavlja se 
odboru poverilaca, poveriocu koji je izjavio primedbu i stečajnom upravniku.
Smatra se da je dostava svim poveriocima uredno izvršena po isteku osam dana 
od dana dostave rešenja odboru poverilaca.
Žalbu protiv rešenja o glavnoj deobi mogu izjaviti stečajni upravnik i 
poverioci čije primedbe na nacrt za glavnu deobu nisu prihvaćene, uz navođenje 
razloga za izjavljivanje žalbe i podnošenje dokaza o njihovoj osnovanosti.
Žalba iz stava 6. ovog člana može se izjaviti samo zbog pogrešne ocene 
osnovanosti primedaba na nacrt za glavnu deobu.
Izuzetno od stava 6. ovog člana, žalbu protiv rešenja o glavnoj deobi mogu 
izjaviti stečajni upravnik i poverioci i u slučaju da rešenje o glavnoj deobi 
odstupa od objavljenog nacrta za glavnu deobu, kao i zbog povrede ranije stečenog 
prava ili pogrešnog obračuna, u svakom slučaju uz navođenje razloga za 
izjavljivanje žalbe i podnošenje dokaza o njihovoj osnovanosti.
Osporena potraživanja
Član 141.
U slučaju da je poverilac čije je potraživanje osporeno u zakonskom roku 
podneo tužbu, odnosno predlog za nastavak ranije pokrenute parnice, iznos koji 
bi poverilac dobio da njegovo potraživanje nije osporeno izdvaja se u srazmeri 
određenoj rešenjem o glavnoj deobi do pravnosnažnog okončanja parnice.
Potraživanja vezana za uslov
Član 142.
Ako je stečajnom poveriocu utvrđeno potraživanje sa raskidnim uslovom, ono će 
se uzeti u obzir ako stečajni poverilac položi obezbeđenje da će ono što je 
primio vratiti ako se ispuni raskidni uslov.
Ako je stečajnom poveriocu utvrđeno potraživanje sa odložnim uslovom, 
isplatiće mu se srazmerni deo potraživanja ako odložni uslov nastupi do ročišta 
za glavnu deobu.
Glavna deoba
Član 143.
Deobi stečajne mase odnosno namirenju stečajnih poverilaca pristupa se po 
pravnosnažnosti rešenja o glavnoj deobi.
Deobi stečajne mase pristupa se i u slučaju delimične pravnosnažnosti rešenja 
o glavnoj deobi, u delu u kome je to rešenje postalo pravnosnažno.
Deobi se, na predlog stečajnog upravnika, može pristupiti i pre 
pravnosnažnosti rešenja, uz prethodnu rezervaciju sredstava potrebnih za 
ostvarenje prava podnosioca žalbe.
O predlogu iz stava 2. ovog člana odlučuje stečajni sudija zaključkom.
Završna deoba
Član 144.
Završnoj deobi stečajne mase pristupa se posle završetka unovčenja celokupne 
stečajne mase odnosno pretežnog dela stečajne mase, ako glavnom deobom nije 
obuhvaćena celokupna deobna masa.
Izuzetno, završnoj deobi iz stava 1. ovog člana može 
se pristupiti i:
1) ako u toku postupka stečaja stečajni upravnik, 
posle više pokušaja unovčenja imovine stečajnog dužnika na način predviđen ovim 
zakonom, ne uspe da unovči celokupnu stečajnu masu, odnosno njen pretežni deo ili
2) ako su u stečajnom postupku namirena potraživanja 
poverilaca u celosti, sa pripadajućom kamatom u skladu sa ovim zakonom.
Završna deoba se sprovodi na način i pod uslovima sprovođenja glavne deobe.
*Službeni glasnik RS, broj 113/2017
Završno ročište
Član 145.
Stečajni sudija rešenjem određuje završno ročište na kom se:
1) raspravlja o završnom računu stečajnog upravnika;
2) raspravlja o konačnim zahtevima za isplatu nagrade stečajnog upravnika;
3) podnose primedbe na završni račun ili na podnete zahteve za isplatu 
naknada i nagrada;
4) odlučuje o neraspodeljenim delovima stečajne mase;
5) odlučuje o drugim pitanjima od značaja za bankrotstvo stečajnog dužnika.
Rešenje o završnom ročištu objavljuje se na oglasnoj tabli suda, kao i u 
„Službenom glasniku Republike Srbije”.
Rok za održavanje završnog ročišta ne može biti kraći od osam dana odnosno 
duži od 30 dana od dana objavljivanja poziva za njegovo održavanje.
Polaganje zadržanih iznosa
Član 146.
Stečajni upravnik će, uz saglasnost stečajnog sudije, a za račun 
zainteresovanih lica, položiti kod suda ili na poseban namenski račun iznose 
koji su na ime osporenih potraživanja izdvojeni prilikom završne deobe stečajne 
mase. 
Postupanje sa viškom deobne mase
Član 147.
U slučaju da su u stečajnom postupku, pre završne 
deobe ili u završnoj deobi, u punom iznosu namirena potraživanja poverilaca u 
celosti sa pripadajućom kamatom u skladu sa ovim zakonom, stečajni upravnik 
dužan je da preostali višak deobne mase, kao i eventualno neunovčenu imovinu 
stečajnog dužnika iz člana 144. stav 2. ovog zakona, raspodeli članovima 
privrednog društva, u skladu sa pravilima postupka likvidacije. U tom slučaju, 
rešenjem o završnoj deobi stečajni sudija nalaže brisanje svih tereta na imovini 
koja se raspodeljuje članovima privrednog društva. Izuzetno, stečajni upravnik 
neće raspodeliti neunovčenu imovinu onim članovima privrednog društva koji se 
odreknu prava na takvu raspodelu i o tome obaveste stečajnog upravnika pisanim 
putem najkasnije u roku od 15 dana od dana objavljivanja nacrta za završnu deobu 
na oglasnoj tabli suda.
Višak deobne mase u delu koji je srazmeran učešću društvenog kapitala u 
ukupnom kapitalu stečajnog dužnika uplaćuje se na račun budžeta Republike Srbije 
i raspoređuje se u skladu sa zakonom kojim se uređuje privatizacija.
Višak deobne mase u delu koji je srazmeran učešću 
vrednosti zadružne svojine u ukupnoj imovini stečajnog dužnika, odnosno 
zadružnog kapitala u ukupnom kapitalu stečajnog dužnika, prenosi se republičkom 
zadružnom savezu čija je zadruga bila članica, odnosno zadružnom savezu 
osnovanom na teritoriji na kojoj je bilo sedište te zadruge i koristi se za 
osnivanje nove zadruge, odnosno za razvoj zadruge na teritoriji na kojoj je bilo 
sedište te zadruge.
Na obrazloženi predlog stečajnog upravnika stečajni sudija može doneti rešenje 
o raspodeli sredstava iz st. 1. i 2. ovog člana i pre isplate
poverilaca ako se nesumnjivo utvrdi da se iz raspoloživih novčanih sredstava 
(postojeće deobne mase) poverioci mogu namiriti u celosti, sa 
pripadajućim kamatama u skladu sa ovim zakonom.
*Službeni glasnik RS, broj 83/2014
**Službeni glasnik RS, broj 113/2017
3. Zaključenje stečajnog postupka
Rešenje o zaključenju stečajnog postupka
Član 148.
Stečajni sudija donosi rešenje o zaključenju stečajnog postupka na završnom 
ročištu.
Ako je unovčena sva imovina stečajnog dužnika, a postoje parnice koje su u 
toku, stečajni sudija na predlog stečajnog upravnika može doneti rešenje o 
zaključenju stečajnog postupka, ali ne pre donošenja 
rešenja o glavnoj deobi.
U slučaju iz stava 2. ovog člana stečajni upravnik se imenuje za zastupnika 
stečajne mase stečajnog dužnika koju čine sredstva izdvojena po osnovu osporenih 
potraživanja i sredstva koja se ostvare okončanjem parnica u korist stečajnog 
dužnika.
Stečajna masa registruje se u registru stečajnih masa i zastupa je stečajni 
upravnik.
U slučaju da se parnica okonča u korist poverioca osporenog potraživanja, 
stečajni upravnik će po pravnosnažnosti sudske odluke izvršiti isplatu osporenog 
potraživanja poveriocu u skladu sa rešenjem o glavnoj deobi.
U slučaju da se parnica okonča u korist stečajne mase, stečajni upravnik će 
postupati u skladu sa odredbama ovog zakona kojima se uređuje sprovođenje 
naknadne deobe.
Rešenje iz stava 1. ovog člana objavljuje se na oglasnoj tabli suda i u 
„Službenom glasniku Republike Srbije”, a po pravnosnažnosti se dostavlja registru 
privrednih subjekata ili drugom odgovarajućem registru radi brisanja stečajnog 
dužnika iz tog registra. 
*Službeni glasnik RS, broj 113/2017
Sprovođenje naknadne deobe
Član 149.
Ako se nakon zaključenja stečajnog postupka pronađe imovina koja ulazi u 
stečajnu masu, stečajni sudija na predlog stečajnog upravnika ili drugog 
zainteresovanog lica sprovodi postupak naknadne deobe unovčenjem i raspodelom 
sredstava ostvarenih prodajom te imovine.
U slučaju naknadno pronađene imovine stečajnog dužnika, prodaja i deoba 
imovine vrši se u skladu sa ovim zakonom, osim u delu koji se odnosi na prava i 
obaveze poverilačkih organa. Saglasnost na prodaju naknadno pronađene imovine 
daje stečajni sudija.
Protiv rešenja o sprovođenju postupka naknadne deobe nije dozvoljena žalba.
Rešenje o sprovođenju naknadne deobe dostavlja se stečajnom upravniku koji 
naknadno pronađenu imovinu unovčava i deli na osnovu rešenja o glavnoj deobi.
O unovčenju i deobi naknadno pronađene imovine stečajni upravnik dostavlja 
dopunski završni račun stečajnom sudu.
Stečajni upravnik ima pravo na nagradu za rad u slučaju prodaje naknadno 
pronađene imovine i namirenja poverilaca iz ostvarenih sredstava. Nagrada se 
obračunava u skladu sa osnovama i merilima iz člana 34. stav 2. ovog zakona. 

X. POSEBNI POSTUPAК U SLUČAJU DUGOTRAJNE NESPOSOBNOSTI ZA PLAĆANJE
Čl. 150-154.
Prestali su da važe (vidi 
Odluku US - 71/2012-24)
XI. REORGANIZACIJA
Sprovođenje reorganizacije
Član 155.
Reorganizacija se sprovodi ako se time obezbeđuje povoljnije namirenje 
poverilaca u odnosu na bankrotstvo .
Reorganizacija se sprovodi prema planu reorganizacije koji se sačinjava u 
pisanoj formi.
Plan reorganizacije može se podneti istovremeno sa predlogom za pokretanje 
stečajnog postupka ili nakon otvaranja stečajnog postupka u skladu sa ovim 
zakonom.
Ako se plan reorganizacije podnosi istovremeno sa predlogom za pokretanje 
stečajnog postupka njegov naziv se menja u unapred pripremljen plan reorganizacije, 
a sadržina i postupak koji se na njega primenjuje određuju se u skladu sa 
odredbama ovog zakona kojima se to pitanje uređuje.
*Službeni glasnik RS, broj 113/2017
Sadržina plana reorganizacije i unapred pripremljenog plana reorganizacije
Član 156.
Plan reorganizacije sadrži:
1) kratak uvod u kojem su uopšteno objašnjeni delatnost koju stečajni dužnik 
obavlja i okolnosti koje su dovele do finansijskih teškoća;
2) popis mera i sredstava za realizaciju plana, kao i detaljan opis mera koje 
je potrebno preduzeti i način na koji će se reorganizacija sprovesti;
3) detaljnu listu poverilaca sa podelom na klase poverilaca i kriterijume na 
osnovu kojih su klase formirane;
4) visinu novčanih iznosa ili imovinu koja će služiti 
za potpuno ili delimično namirenje za svaku od klasa poverilaca, kao i sredstva 
rezervisana za poverioce osporenih potraživanja, način izmirenja potraživanja i 
vremensku dinamiku plaćanja;
5) opis postupka prodaje imovine, uz navođenje imovine koja će se prodavati sa 
založnim pravom ili bez njega i namenu prihoda od takve prodaje;
6) rokove za izvršenje plana reorganizacije i rokove za realizaciju 
mera plana reorganizacije
;
7) jasno naznačenje da se usvajanjem plana reorganizacije sva prava i obaveze 
poverilaca iz plana definišu isključivo u skladu sa odredbama usvojenog plana, 
uključujući i situaciju u kojoj plan nije u potpunosti izvršen, odnosno u kojoj 
se izvršenje plana obustavlja;
8) spisak članova organa upravljanja i iznos njihovih naknada;
9) spisak stručnjaka koji će biti angažovani i iznos naknada za njihov rad;
10) ime nezavisnog stručnog lica koje će pratiti sprovođenje plana u interesu 
svih poverilaca obuhvaćenih planom i način na koji će to lice obaveštavati 
poverioce o sprovođenju plana reorganizacije, iznos 
i dinamiku isplate nagrade za njegov rad, uz navođenje postupka za njegovu promenu;
11) godišnje finansijske izveštaje za prethodne tri godine sa mišljenjem 
revizora ako su bili predmet revizije;
12) finansijske projekcije, uključujući projektovani bilans uspeha, bilans 
stanja i izveštaj o novčanim tokovima za period izvršenja plana reorganizacije;
13) procenu vrednosti imovine stečajnog dužnika, kao i 
procenu novčanog iznosa namirenja koje bi se ostvarilo sprovođenjem bankrotstva i 
sprovođenjem reorganizacije za svaku od klasa poverilaca posebno, izrađenu od 
strane ovlašćenog stručnog lica (procenitelja) u skladu sa nacionalnim 
standardima za upravljanje stečajnom masom, ne stariju od 12 meseci;
14) datum početka primene plana reorganizacije;
15) rok sprovođenja plana koji ne može biti duži od pet godina;
16) predlog za imenovanje članova komisije poverilaca, 
ako je planom predviđeno njeno postojanje;
17) podatke o licima (za domaće fizičko lice: lično 
ime i JMBG; za strano fizičko lice: lično ime, broj pasoša i države izdavanja, 
odnosno ako je izdata lična karta za stranca, lično ime i lični broj stranca; za 
domaće pravno lice: poslovno ime, sedište i matični broj; za strano pravno lice: 
poslovno ime, sedište, broj pod kojim se to pravno lice vodi u matičnom registru 
i država tog registra), koja po osnovu plana reorganizacije postaju članovi tog 
pravnog lica;
18) podatke o licima koja 
su povezana sa stečajnim dužnikom, u smislu ovog zakona.
19) brisana je (vidi član 47. Zakona - 113/2017-257)
Nezavisno stručno lice iz stava 1. tačka 10) ovog 
člana ne može da bude lice koje je zaposleno kod stečajnog dužnika ili lica koje 
je povezano sa stečajnim dužnikom, u smislu ovog zakona, kao ni lice koje je 
povezano sa stečajnim dužnikom, u smislu ovog zakona.
Rok iz stava 1. tačka 15) ovog člana ne odnosi se na mere za realizaciju 
plana reorganizacije koje se odnose na predviđanje otplate potraživanja u ratama, 
izmene rokova dospelosti, kamatnih stopa ili drugih uslova zajma, kredita ili 
drugog potraživanja ili instrumenta obezbeđenja, period otplate kredita ili zajma 
uzetog u toku stečajnog postupka ili u skladu sa planom reorganizacije, kao ni 
na rokove dospelosti dužničkih hartija od vrednosti.
Unapred pripremljen plan reorganizacije pored elemenata iz stava 1. ovog člana 
sadrži i:
1) odredbu kojom se određuje da će potraživanje poverioca koje nije obuhvaćeno 
odredbama plana o namirenju poverilaca biti namireno na isti način i pod istim 
uslovima kao potraživanja drugih poverilaca njegove klase;
2) potpisanu neobavezujuću izjavu većinskih poverilaca 
po vrednosti potraživanja svake planom predviđene klase da su saglasni sa 
sadržinom plana reorganizacije i spremni da glasaju za njegovo usvajanje;
3) izjavu stečajnog dužnika o verodostojnosti podataka i informacija 
navedenih u planu;
4) brisana je (vidi član 47. Zakona - 113/2017-257)
5) vanredni izveštaj sa mišljenjem revizora o 
finansijskim izveštajima stečajnog dužnika sa stanjem poslovnih knjiga utvrđenim najkasnije 
90 dana pre dana podnošenja unapred pripremljenog plana reorganizacije sudu, sa 
pregledom svih potraživanja i procentualnim učešćem svakog poverioca u 
odgovarajućoj klasi plana;
6) izjavu revizora ili licenciranog stečajnog upravnika da je unapred 
pripremljen plan reorganizacije izvodljiv;
7) kratak izveštaj o očekivanim bitnim događajima u poslovanju nakon dana 
sačinjavanja plana i pregled obaveza čije se dospeće očekuje u narednih 90 dana, 
kao i načina namirenja tih obaveza.
*Službeni glasnik RS, broj 83/2014
**Službeni glasnik RS, broj 113/2017
Mere za realizaciju plana reorganizacije
Član 157.
Mere za realizaciju plana reorganizacije su:
1) predviđanje otplate u ratama, izmena rokova dospelosti, kamatnih stopa ili 
drugih uslova zajma, kredita ili drugog potraživanja ili instrumenta obezbeđenja;
2) namirenje potraživanja;
3) unovčenje imovine sa teretom ili bez njega ili prenos takve imovine na ime 
namirenja potraživanja;
4) zatvaranje pogona ili promena delatnosti;
5) raskid ili izmena ugovora;
6) otpust duga;
7) izvršenje, izmena ili odricanje od založnog prava, 
uz saglasnost imaoca založnog prava;
8) davanje u zalog opterećene ili neopterećene imovine;
9) pretvaranje potraživanja u kapital;
10) zaključivanje ugovora o kreditu, odnosno zajmu;
11) brisana je (vidi član 48. Zakona - 113/2017-257)
12) otpuštanje zaposlenih ili angažovanje drugih lica;
13) brisana je (vidi član 48. Zakona - 113/2017-257)
14) izmene i dopune opštih akata stečajnog dužnika i drugih dokumenata o 
osnivanju ili upravljanju;
15) statusne promene;
16) promene pravne forme;
17) prenos dela ili celokupne imovine na jednog ili više postojećih ili 
novoosnovanih subjekata;
18) poništavanje izdatih ili izdavanje novih hartija od vrednosti od strane 
stečajnog dužnika ili bilo kog novoformiranog subjekta;
19) druge mere od značaja za realizaciju plana reorganizacije.
U slučaju da je planom reorganizacije predviđena mera 
pretvaranja potraživanja u kapital stečajnog dužnika, predlagač je dužan da uz 
plan reorganizacije dostavi procenu kapitala stečajnog dužnika, izvršenu od 
strane ovlašćenog stručnog lica (procenitelja), ne stariju od šest meseci.
Prava založnih poverilaca koji nisu razlučni poverioci 
ne mogu se menjati ili umanjiti planom reorganizacije bez njihove izričite 
saglasnosti.
Založni poverioci ne mogu glasati o planu 
reorganizacije.
Brisan je raniji stav 3. (vidi član 51. Zakona - 83/2014-15)
Brisani su raniji st. 5, 6, 7. i 8. (vidi član 48. Zakona - 113/2017-257)
Sprovođenje mera predviđenih planom reorganizacije, a 
naročito izmene u strukturi kapitala stečajnog dužnika i otuđenje ili drugo 
raspolaganje nepokretnom imovinom koja je evidentirana kao društvena svojina, ne 
može se vršiti suprotno odredbama zakona kojima se uređuje zaštita društvenog 
kapitala u preduzećima koja posluju većinskim društvenim kapitalom, odnosno 
kojima se uređuje zaštita imovine koja je evidentirana kao društvena svojina u 
zadrugama. Podnosilac plana reorganizacije dužan je da u prilogu plana 
reorganizacije dostavi prethodnu saglasnost na plan reorganizacije, izdatu od 
strane organizacije iz člana 19. stav 2. ovog zakona, a ta organizacija u 
postupku davanja prethodne saglasnosti na plan reorganizacije postupa sa 
naročitom hitnošću i dužna je da donese akt po zahtevu za davanje prethodne 
saglasnosti u roku od 15 dana od dana prijema zahteva.
Sprovođenje mera predviđenih planom reorganizacije ne 
može se vršiti suprotno odredbama zakona kojim se uređuje finansijsko 
obezbeđenje.
*Službeni glasnik RS, broj 83/2014
**Službeni glasnik RS, broj 113/2017
***Službeni glasnik RS, broj 44/2018
Podnošenje unapred pripremljenog plana reorganizacije
Član 158.
Organizacija koja je posebnim zakonom određena da 
obavlja poslove stečajnog upravnika iz člana 19. stav 2. ovog zakona ovlašćena je 
da u ime pravnog lica koje posluje sa većinskim javnim ili društvenim kapitalom 
podnese unapred pripremljeni plan reorganizacije.
Ukoliko je organizacija iz stava 1. ovog člana 
podnosilac unapred pripremljenog plana reorganizacije, ne može biti imenovana za 
nezavisno stručno lice koje će pratiti sprovođenje plana.
Ako stečajni dužnik istovremeno sa podnošenjem predloga za pokretanje stečajnog 
postupka podnese unapred pripremljen plan reorganizacije u predlogu se mora jasno 
naznačiti da se predlaže pokretanje stečajnog postupka reorganizacijom, u skladu 
sa unapred pripremljenim planom reorganizacije.
Stečajni dužnik je dužan da uz predlog iz stava 1. ovog člana podnese dokaz o 
postojanju nekog od stečajnih razloga iz člana 11. ovog zakona.
Stečajni sudija će po službenoj dužnosti ili po primedbi zainteresovanog lica 
odbaciti predlog za pokretanje stečajnog postupka i predlog unapred pripremljenog 
plana reorganizacije, ako:
1) plan nije u skladu sa zakonom;
2) planom nisu obuhvaćeni poverioci koji bi, da su obuhvaćeni planom, mogli 
da svojim glasanjem utiču na odluku o usvajanju plana;
3) je plan nepotpun ili neuredan, a naročito ako nisu poštovane odredbe ovog 
zakona o ovlašćenim podnosiocima, sadržini i roku za podnošenje plana 
reorganizacije, a nedostaci se ne mogu otkloniti ili nisu otklonjeni u roku koji 
je odredio stečajni sudija.
4) brisana je (vidi član 49. Zakona - 113/2017-257)
U slučaju da unapred pripremljen plan reorganizacije sadrži otklonjive 
nedostatke ili tehničke greške, stečajni sudija može zaključkom naložiti 
stečajnom dužniku da u roku od osam dana izvrši potrebne ispravke.
Ukoliko stečajni dužnik u ostavljenom roku ne postupi po nalogu suda, stečajni 
sudija će odbaciti predlog za pokretanje stečajnog postupka u skladu sa unapred 
pripremljenim planom reorganizacije.
Ako je pre donošenja odluke po predlogu poverioca za 
pokretanje stečajnog postupka stečajni dužnik podneo predlog za pokretanje 
stečajnog postupka u skladu sa unapred pripremljenim planom reorganizacije, 
stečajni sudija će prvo rešavati po predlogu stečajnog dužnika za pokretanje 
stečajnog postupka u skladu sa unapred pripremljenim planom reorganizacije.
Ukoliko je predlog za pokretanje stečajnog postupka u 
skladu sa unapred pripremljenim planom reorganizacije pravnosnažno odbijen, 
odnosno odbačen, stečajni dužnik je ovlašćen da podnese novi predlog za 
pokretanje stečajnog postupka u skladu sa unapred pripremljenim planom 
reorganizacije.
U slučaju da je pre podnošenja novog predloga iz stava 
9. ovog člana protiv stečajnog dužnika podnet predlog za pokretanje stečajnog 
postupka od strane poverioca, sud će prvo rešavati po predlogu za pokretanje 
stečajnog postupka koji je podnet od strane poverioca.
*Službeni glasnik RS, broj 83/2014
**Službeni glasnik RS, broj 113/2017
Prethodni postupak za utvrđivanje ispunjenosti uslova za pokretanje stečajnog 
postupka u skladu sa unapred pripremljenim planom reorganizacije
Član 159.
Stečajni sudija u roku od tri dana od dana podnošenja urednog predloga iz 
člana 158. ovog zakona, donosi rešenje o pokretanju prethodnog postupka za 
ispitivanje ispunjenosti uslova za otvaranje postupka stečaja u skladu sa unapred 
pripremljenim planom reorganizacije kojim zakazuje ročište za odlučivanje o 
predlogu i glasanje o planu na koje poziva sve
poverioce.
Ročište za odlučivanje o predlogu i glasanje o planu 
održava se najkasnije u roku od 90 dana od dana donošenja rešenja iz stava 1. ovog 
člana.
Rešenje iz stava 1. ovog 
člana,zajedno sa tekstom unapred pripremljenog plana reorganizacije, dostavlja se ovlašćenoj organizaciji i 
organizaciji nadležnoj za vođenje registra privrednih subjekata, radi 
objavljivanja, odnosno evidentiranja.
Oglas o pokretanju prethodnog postupka za ispitivanje ispunjenosti uslova za 
otvaranje postupka stečaja u skladu sa unapred pripremljenim planom 
reorganizacije, izrađuje stečajni sudija odmah po donošenju rešenja iz stava 1. 
ovog člana.
Oglas iz stava 4. ovog člana objavljuje se na oglasnoj i elektronskoj oglasnoj 
tabli suda i u „Službenom glasniku Republike Srbije”, kao i u jednom 
visokotiražnom dnevnom listu koji se distribuira, na celoj teritoriji Republike 
Srbije. Troškove objavljivanja oglasa kao i druge troškove prethodnog postupka iz 
stava 1. ovog člana dužan je da predujmi predlagač u iznosu koji odredi sud, a u 
roku od tri dana od dana dobijanja sudskog naloga.
U slučaju da predlagač ne uplati predujam u roku iz stava 
5. ovog člana, 
stečajni sudija obustaviće prethodni postupak i predlog odbaciti.
Oglas iz stava 4. ovog člana, uz podatke iz rešenja o pokretanju prethodnog 
postupka, mora da sadrži i:
1) obaveštenje poveriocima o tome gde i kada mogu izvršiti uvid u predlog 
unapred pripremljenog plana reorganizacije;
2) poziv zainteresovanim licima da sve primedbe na 
predlog unapred pripremljenog plana reorganizacije kojima osporavaju sadržinu 
unapred pripremljenog plana reorganizacije ili osnov ili visinu planom 
obuhvaćenih potraživanja, dostave nadležnom sudu u roku od 15 dana od dana 
objavljivanja oglasa u „Službenom glasniku Republike Srbije”.
Stečajni sudija može naložiti podnosiocu predloga da oglas 
iz stava 4. ovog 
člana objavi i u drugim domaćim i međunarodnim sredstvima informisanja.
Ročište za glasanje o unapred pripremljenom planu 
reorganizacije ne može se održati pre isteka roka od
60 dana od pokretanja postupka iz stava 1. ovog 
člana.
Brisani su raniji st. 9, 10, 11, 12. i 13. (vidi član 50. Zakona - 
113/2017-257)
*Službeni glasnik RS, broj 83/2014
**Službeni glasnik RS, broj 113/2017
Primedbe na unapred pripremljeni plan reorganizacije i 
izmene plana
*Službeni glasnik RS, broj 113/2017
Član 159a
Primedbe zainteresovanih lica dostavljene sudu po 
isteku roka iz člana 159. stav 7. tačka 2) ovog zakona neće biti uzete u 
razmatranje od strane suda.
Predlagač plana je u obavezi da odgovor na primedbe 
dostavi nadležnom sudu u roku od 15 dana od isteka roka iz člana 159. stav 7. 
tačka 2) ovog zakona.
Odgovori na primedbe dostavljeni sudu po isteku roka iz 
stava 2. ovog člana neće biti uzeti u razmatranje od strane suda.
Predlagač može, u roku iz stava 2. ovog člana, samo 
jednom izvršiti izmenu plana reorganizacije (u obliku prečišćenog teksta), sa 
jasnom naznakom da je u pitanju izmenjeni plan.
U slučaju da predlagač sudu dostavi izmenjeni plan u 
skladu sa stavom 4. ovog člana, postupak će se nastaviti po tako izmenjenom 
planu, pri čemu:
1) predlagač nije u obavezi da uz izmenjeni plan sudu 
dostavlja izjave većinskih poverilaca iz stava 156. stav 4. tačka 2) ovog zakona;
2) sud je dužan da sastavi i objavi oglas o održavanju 
ročišta za odlučivanje o predlogu i glasanje o planu u skladu sa članom 159. st. 
4–9. ovog zakona.
*Službeni glasnik RS, broj 113/2017
Provera tačnosti podataka iz plana i mera obezbeđenja
*Službeni glasnik RS, broj 113/2017
Član 159b
Tokom prethodnog postupka iz člana 159. stav 1. ovog 
zakona stečajni sudija može, na zahtev zainteresovanog lica ili po službenoj 
dužnosti, angažovati ovlašćena stručna lica (procenitelje, veštake ili revizore) 
u cilju utvrđivanja tačnosti podataka iz unapred pripremljenog plana 
reorganizacije. Troškovi angažovanja stručnog lica predstavljaju troškove 
prethodnog postupka.
Stručno lice iz stava 1. ovog člana dužno je da svoje 
izjašnjenje dostavi sudu najkasnije osam dana pre održavanja ročišta za raspravljanje 
i glasanje o planu reorganizacije.
Na predlog podnosioca plana ili po službenoj dužnosti, 
stečajni sudija tokom prethodnog postupka iz stava 1. ovog člana može odrediti 
meru sprečavanja promene finansijskog i imovinskog položaja stečajnog dužnika, 
koja obuhvata:
1) imenovanje privremenog stečajnog upravnika;
2) zabranu plaćanja sa računa stečajnog dužnika ako 
računi stečajnog dužnika nisu blokirani, bez prethodne saglasnosti stečajnog 
sudije ili privremenog stečajnog upravnika, odnosno dozvolu plaćanja sa računa 
stečajnog dužnika uz saglasnost stečajnog sudije ili privremenog stečajnog 
upravnika, ako su u trenutku donošenja rešenja iz stava 1. ovog člana računi 
stečajnog dužnika blokirani radi izvršenja osnova i naloga za prinudnu naplatu 
kod organizacije koja sprovodi postupak prinudne naplate; 
3) zabranu raspolaganja imovinom stečajnog dužnika bez 
prethodne saglasnosti stečajnog sudije ili privremenog stečajnog upravnika;
4) zabranu određivanja i sprovođenja izvršenja ili 
pokretanja postupka vansudskog namirenja prema stečajnom dužniku;
5) zabranu organizaciji koja sprovodi prinudnu naplatu 
da sprovodi naloge za prinudnu naplatu sa računa stečajnog dužnika.
U slučaju povrede zabrane raspolaganja iz stava 3. 
tačka 3) ovog člana, shodno se primenjuju odredbe ovog zakona o pravnim 
posledicama povrede zabrane raspolaganja posle otvaranja stečajnog postupka.
Mera obezbeđenja iz stava 3. ovog člana važi do 
pravnosnažnog okončanja prethodnog postupka iz člana 159. stav 1. ovog zakona, a 
najduže šest meseci i ne može se ponovo odrediti u istom postupku, a stečajni 
sudija može ukinuti ovu meru i pre isteka tog roka.
Ako odredi meru iz stava 3. ovog člana, stečajni 
sudija rešenjem određuje za koje namene se mogu vršiti plaćanja sa računa 
stečajnog dužnika uz saglasnost stečajnog sudije.
Računi stečajnog dužnika koji su na dan podnošenja 
predloga iz člana 158. ovog zakona blokirani radi izvršenja osnova i naloga za 
prinudnu naplatu kod organizacije koja sprovodi postupak prinudne naplate ili su 
blokirani tokom trajanja prethodnog stečajnog postupka ostaju blokirani i dalje do 
okončanja prethodnog stečajnog postupka, osim ako stečajni dužnik izmiri sve 
dospele obaveze na osnovu kojih su ovi računi blokirani.
Rešenje kojim je određena mera iz stava 3. ovog člana 
istog dana se dostavlja organizaciji koja sprovodi postupak prinudne naplate, 
koja o tome bez odlaganja obaveštava sve poslovne banke, radi sprečavanja prenosa 
sredstava i drugih transakcija stečajnog dužnika, odnosno kako bi se omogućila 
plaćanja u skladu sa stavom 3. ovog člana.
Radi odlučivanja po predlogu za određivanje mere 
obezbeđenja iz stava 3. ovog člana stečajni sudija može zakazati i održati 
posebno ročište.
Mera iz stava 3. ovog člana ne može se odrediti u 
odnosu na sredstva na računu, odnosno imovinu stečajnog dužnika koja je primaocu 
obezbeđenja data u smislu zakona kojim se uređuje finansijsko obezbeđenje.
*Službeni glasnik RS, 
broj 113/2017
**Službeni glasnik RS, broj 44/2018
Ročište za odlučivanje o predlogu za pokretanje postupka u skladu sa unapred 
pripremljenim planom reorganizacije
Član 160.
Za potrebe glasanja o unapred pripremljenom planu reorganizacije smatra se da 
su sve obaveze stečajnog dužnika nastale pre podnošenja unapred pripremljenog 
plana reorganizacije dospele na dan održavanja ročišta o glasanju za plan.
Stečajni sudija na zahtev 
zainteresovanog lica može izvršiti procenu visine potraživanja za potrebe 
glasanja, ako to lice dostavi dokaze da visina potraživanja navedena u unapred 
pripremljenom planu reorganizacije nije tačna.
Brisan je raniji stav 3. (vidi član 52. Zakona - 113/2017-257)
Ako se unapred pripremljeni plan reorganizacije na ročištu usvoji, stečajni 
sudija će rešenjem istovremeno otvoriti stečajni postupak, potvrditi usvajanje 
unapred pripremljenog plana reorganizacije i obustaviti stečajni postupak.
Ako se na ročištu ne usvoji unapred pripremljen plan reorganizacije stečajni 
sudija rešenjem odbija predlog za pokretanje stečajnog postupka u skladu sa 
unapred pripremljenim planom reorganizacije.
Brisan je raniji stav 6. (vidi član 52. Zakona - 113/2017-257)
Odredbe ovog zakona kojima se uređuju reorganizacija i plan reorganizacije, 
osim odredaba čl. 161–164b ovog zakona, primenjuju se i na 
prethodni postupak stečaja 
pokrenut u skladu sa unapred pripremljenim planom reorganizacije, osim ako je 
ovim zakonom drugačije propisano.
Troškove sačinjavanja i podnošenja unapred pripremljenog plana reorganizacije, 
kao i troškove prethodnog postupka stečaja 
snosi predlagač plana reorganizacije.
Obaveze nastale od dana podnošenja unapred pripremljenog plana reorganizacije 
do dana održavanja ročišta za odlučivanje o predlogu, u slučaju usvajanja plana, 
smatraju se troškom stečajnog postupka, ako planom reorganizacije nije drugačije 
predviđeno.
Ministar bliže propisuje način sprovođenja reorganizacije po unapred 
pripremljenom planu reorganizacije i sadržinu plana.
*Službeni glasnik RS, broj 113/2017
Podnosilac plana i troškovi podnošenja plana reorganizacije
Član 161.
Plan reorganizacije mogu podneti stečajni upravnik, 
razlučni poverioci, stečajni poverioci, kao i lica koja su vlasnici najmanje 30% 
kapitala stečajnog dužnika, ako na prvom poverilačkom ročištu nije doneto rešenje 
o bankrotstvu.
U slučaju da predlagač plana reorganizacije nije 
stečajni upravnik, stečajni upravnik ima obavezu da aktivno sarađuje sa 
ovlašćenim predlagačem i da mu pruži podatke o imovini i obavezama stečajnog 
dužnika, kao i sve druge podatke od značaja za pripremu plana reorganizacije 
stečajnog dužnika.
Troškove sačinjavanja i podnošenja plana reorganizacije snosi predlagač plana 
reorganizacije. Troškovi u vezi sa sačinjavanjem i podnošenjem plana 
reorganizacije, koji predloži stečajni upravnik, 
predstavljaju trošak stečajnog postupka. 
*Službeni glasnik RS, broj 113/2017
**Službeni glasnik RS, broj 95/2018
Rok za podnošenje plana
Član 162.
Plan reorganizacije podnosi se stečajnom sudiji najkasnije 90 dana od dana 
otvaranja stečajnog postupka.
Brisani su raniji st. 2. i 3. (vidi član 54. Zakona - 113/2017-257)
Utvrđivanje tačnosti podataka, izmena i odbacivanje predloga 
plana reorganizacije
*Službeni glasnik RS, broj 113/2017
Član 163.
Stečajni sudija može po službenoj dužnosti ili na predlog zainteresovanog 
lica naložiti stečajnom upravniku ili drugim stručnim licima koje je angažovao 
da utvrde tačnost podataka iz predloga plana reorganizacije. Troškove nastale po 
tom osnovu snosi podnosilac predloga plana reorganizacije.
Predlagač je ovlašćen da u istom stečajnom postupku, 
po prijemu primedaba poverilaca i u roku iz člana 164a stav 2. ovog zakona, samo 
jednom izvrši izmenu plana reorganizacije (u obliku prečišćenog teksta), sa 
jasnom naznakom da je u pitanju izmenjeni plan.
Stečajni sudija će po službenoj dužnosti ili na predlog zainteresovanog lica 
u roku od osam dana odbaciti predlog plana reorganizacije ako:
1) nisu poštovane odredbe ovog zakona o ovlašćenim podnosiocima, sadržini i 
roku za podnošenje plana reorganizacije, a nedostaci se ne mogu otkloniti ili 
nisu otklonjeni u primerenom roku koji je odredio stečajni sudija;
2) ako plan nije u skladu sa drugim propisom;
3) planom nisu obuhvaćeni poverioci koji bi, da su 
obuhvaćeni planom, mogli da svojim glasanjem utiču na odluku o usvajanju plana.
Protiv rešenja kojim se odbacuje plan reorganizacije žalbu može izjaviti samo 
predlagač plana.
*Službeni glasnik RS, broj 83/2014
**Službeni glasnik RS, broj 113/2017
Zakazivanje i oglašavanje ročišta za razmatranje i glasanje o 
planu reorganizacije
*Službeni glasnik RS, broj 113/2017
Član 164.
Stečajni sudija zakazuje i održava ročište za 
razmatranje predloga plana reorganizacije i glasanje od strane poverilaca u roku 
od 90 dana od dana podnošenja predloga plana reorganizacije.
Plan reorganizacije sud, bez odlaganja, dostavlja 
registru privrednih subjekata, kao i drugom odgovarajućem registru radi 
objavljivanja na internet strani tog registra.
Oglas o ročištu za razmatranje plana reorganizacije i 
glasanju od strane poverilaca sud objavljuje na oglasnoj i elektronskoj oglasnoj 
tabli suda, u „Službenom glasniku Republike Srbije” i u jednom visokotiražnom 
listu koji se distribuira na celoj teritoriji Republike Srbije.
U oglasu se navodi poslovno ime i matični broj 
stečajnog dužnika, ime, odnosno poslovno ime predlagača, dan i mesto održavanja 
ročišta i postupak glasanja, kao i način na koji se sva zainteresovana lica mogu 
upoznati sa sadržinom plana.
Oglas iz stava 3. ovog člana mora da sadrži i poziv 
zainteresovanim licima da sve primedbe na predlog plana reorganizacije kojima 
osporavaju sadržinu plana reorganizacije ili osnov ili visinu planom obuhvaćenih 
potraživanja dostave nadležnom sudu u roku od 15 dana od dana objavljivanja oglasa 
u „Službenom glasniku Republike Srbije”.
Stečajni sudija može naložiti podnosiocu predloga da 
oglas iz stava 3. ovog člana objavi i u drugim domaćim i međunarodnim sredstvima 
informisanja.
*Službeni glasnik RS, broj 113/2017
Primedbe na plan i izmene plana reorganizacije
*Službeni glasnik RS, broj 113/2017
Član 164a
Primedbe zainteresovanih lica dostavljene sudu po 
isteku roka iz člana 164. stav 5. ovog zakona neće biti uzete u razmatranje od 
strane suda.
Predlagač plana je u obavezi da odgovor na primedbe 
zainteresovanih lica dostavi sudu u roku od 15 dana od isteka roka iz člana 164. 
stav 5. ovog zakona.
Odgovori na primedbe dostavljeni po isteku roka iz 
stava 2. ovog člana neće biti uzeti u razmatranje od strane suda.
Ročište za glasanje o planu reorganizacije ne može se 
održati pre isteka roka od 60 dana od dana podnošenja plana reorganizacije sudu.
U slučaju da predlagač sudu dostavi izmenjeni plan 
reorganizacije u skladu sa članom 163. stav 2. ovog zakona, postupak će se 
nastaviti po tako izmenjenom planu, pri čemu je sud dužan da sastavi i objavi 
oglas o održavanju ročišta za odlučivanje o predlogu i glasanje o planu u skladu sa 
članom 164. st. 3–6. ovog zakona.
Izmenjeni plan reorganizacije sud bez odlaganja dostavlja 
registru privrednih subjekata, odnosno drugom odgovarajućem registru radi 
objavljivanja na internet strani tog registra.
*Službeni glasnik RS, broj 113/2017

Pravo glasa i klase poverilaca
*Službeni glasnik RS, broj 113/2017
Član 165.
Pravo glasa imaju svi poverioci srazmerno visini njihovih potraživanja. U 
slučaju kada je potraživanje osporeno ili neispitano stečajni sudija će izvršiti 
procenu visine potraživanja u svrhu glasanja.
Кada se glasanje obavlja pismenim putem, sudu se moraju podneti glasački 
listići sa overenim potpisom ovlašćenog lica.
Glasanje se vrši u okviru klasa poverilaca. Potraživanja poverilaca dele se 
najmanje na klase po osnovu njihovih razlučnih prava i prava prioriteta njihovih 
potraživanja prema isplatnim redovima.
Za svrhu ostvarivanja prava glasa razlučnih poverilaca 
stečajni sudija vrši procenu verovatnoće namirenja njihovog potraživanja iz 
opterećene imovine.
Razlučni poverilac, odnosno drugo zainteresovano lice, 
ovlašćen je da sudu za potrebe procene iz stava 4. ovog člana dostavi procenu 
vrednosti opterećene imovine izrađenu od strane ovlašćenog stručnog lica 
(procenitelja). Ako je sudu dostavljena samo jedna procena, stečajni sudija će 
procenu verovatnoće namirenja razlučnog potraživanja iz opterećene imovine 
utvrditi na osnovu te procene. U slučaju sumnje u dostavljenu procenu, stečajni 
sudija može naložiti da se angažuje drugo ovlašćeno stručno lice (procenitelj), 
koji će izvršiti novu procenu. Za iznos potraživanja koji stečajni sudija 
proceni, na osnovu obrazložene ocene svih dostavljenih procena, da se razlučni 
poverioci ne mogu namiriti iz opterećene imovine, razlučni poverioci ostvaruju 
pravo glasa u okviru klase potraživanja u koju bi njihovo potraživanje bilo 
razvrstano da ne postoji predmetno obezbeđenje.
Stečajni sudija može naložiti ili odobriti formiranje jedne ili više dodatnih 
klasa u sledećim slučajevima:
1) ako su stvarne i suštinske karakteristike potraživanja takve da je 
opravdano formiranje posebne klase;
2) ako su sva potraživanja u okviru predložene posebne klase u značajnoj meri 
slična, izuzimajući klase formirane iz administrativnih razloga u skladu sa 
stavom 6. ovog člana.
Brisan je raniji stav 5. (vidi član 56. Zakona - 83/2014-15)
Lica povezana sa stečajnim dužnikom, u smislu ovog 
zakona, osim lica koja se u okviru svoje redovne delatnosti bave davanjem 
kredita, čine posebnu klasu poverilaca i ne glasaju o planu reorganizacije. U 
slučaju plana reorganizacije podnetog u stečajnom postupku, potraživanja 
povezanih lica namiruju se na isti način i pod istim uslovima kao potraživanja iz 
klase stečajnih poverilaca prema isplatnom redu u koje je razvrstano njihovo 
potraživanje.
Posebna administrativna klasa potraživanja može biti formirana iz 
administrativnih razloga ako postoji više od 100 potraživanja čiji iznosi 
pojedinačno ne prelaze 50.000 dinara, pod uslovom da sud odobri formiranje takve 
klase. Potraživanja iz administrativne klase mogu biti izmirena po ubrzanoj 
proceduri ako je potrebno umanjiti administrativno opterećenje koje je svojstveno 
velikom broju malih potraživanja i ako je očigledno da će biti dovoljno 
raspoloživih sredstava za prethodnu isplatu potraživanja iz klasa koje su formirane u 
okviru prvog i drugog isplatnog reda.
Brisani su raniji st. 9-15. (vidi član 58. Zakona - 113/2017-257)
*Službeni glasnik RS, broj 83/2014
**Službeni glasnik RS, broj 113/2017
Glasanje i usvajanje plana reorganizacije
*Službeni glasnik RS, broj 113/2017
Član 165a
Pre početka glasanja, sud obaveštava sve prisutne na 
ročištu o rezultatima glasanja pismenim putem (glasanje u odsustvu).
Plan reorganizacije se smatra usvojenim u jednoj klasi 
poverilaca ako su za plan reorganizacije glasali poverioci koji imaju običnu 
većinu potraživanja od ukupnih potraživanja poverilaca u toj klasi.
Кlasa poverilaca čija potraživanja prema planu 
reorganizacije treba da budu u potpunosti izmirena u novcu pre početka primene 
plana reorganizacije ne glasa za plan reorganizacije, odnosno smatra se da je 
plan reorganizacije u toj klasi usvojen.
Plan reorganizacije se smatra usvojenim ako ga na 
propisani način prihvate sve klase koje glasaju o planu i ako je u skladu sa 
odredbama ovog zakona.
Danom početka primene plana reorganizacije smatra se 
dan određen planom reorganizacije, s tim da taj dan ne može nastupiti pre dana 
pravnosnažnosti rešenja o potvrđivanju plana reorganizacije, niti po isteku roka 
od 30 dana od dana pravnosnažnosti tog rešenja.
Ako se u stečajnom postupku podnese više od jednog 
plana reorganizacije, o njima se glasa po redosledu podnošenja, a usvojenim se 
smatra plan reorganizacije koji je prvi izglasan.
Ako plan reorganizacije, osim plana iz člana 158. ovog 
zakona, ne dobije potreban broj glasova, nad stečajnim dužnikom sprovodi se 
bankrotstvo.
*Službeni glasnik RS, broj 113/2017
Rešenje o potvrđivanju usvajanja plana reorganizacije
Član 166.
Na ročištu za razmatranje predloga plana reorganizacije, stečajni sudija 
donosi rešenje kojim potvrđuje usvajanje plana reorganizacije ili konstatuje da 
plan nije usvojen.
Po pravnosnažnosti rešenja o potvrđivanju usvajanja plana reorganizacije 
stečajni postupak se obustavlja.
Rešenje iz stava 1. ovog člana objavljuje se na oglasnoj tabli suda i dostavlja 
stečajnim, razlučnim i založnim poveriocima, stečajnom dužniku i podnosiocu 
plana, ako to nije stečajni dužnik.
Protiv rešenja iz stava 1. ovog člana žalbu mogu izjaviti stečajni dužnik, 
stečajni upravnik, stečajni poverioci, razlučni i založni poverioci.
Po pravnosnažnosti rešenja iz stava 1. ovog člana usvojeni plan reorganizacije 
stečajni sudija dostavlja registru privrednih subjekata, odnosno drugom 
odgovarajućem registru, radi objavljivanja na internet strani tog registra ili na 
drugi odgovarajući način ukoliko takav registar nema svoju internet stranu. 
Registar je dužan da obezbedi da usvojeni plan reorganizacije ostane trajno 
dostupan svim trećim licima.
*Službeni glasnik RS, broj 83/2014
Pravne posledice potvrđivanja plana
Član 167.
Po donošenju rešenja o potvrđivanju usvajanja plana reorganizacije, sva 
potraživanja i prava poverilaca i drugih lica i obaveze stečajnog dužnika 
određene planom reorganizacije uređuju se isključivo prema uslovima iz plana 
reorganizacije. Usvojeni plan reorganizacije je izvršna isprava i smatra se 
novim ugovorom za izmirenje potraživanja koja su u njemu navedena.
Poslovi i radnje koje preduzima stečajni dužnik moraju biti u skladu sa 
usvojenim planom reorganizacije.
Stečajni dužnik je dužan da preduzme sve mere propisane usvojenim planom 
reorganizacije.
Pravnosnažnošću rešenja o potvrđivanju usvajanja plana reorganizacije 
u stečaju, prestaju sve 
posledice otvaranja stečajnog postupka, a u nazivu stečajnog dužnika briše se 
oznaka „u stečaju”.
Stečajni dužnik je ovlašćen da pre ili nakon isteka 
roka za sprovođenje plana reorganizacije podnese predlog za pokretanje stečajnog 
postupka u skladu sa unapred pripremljenim planom reorganizacije, pod uslovima 
propisanim ovim zakonom.
*Službeni glasnik RS, broj 113/2017
Prioritet klasa poverilaca
Član 168.
Po svakom planu reorganizacije, poverioci iz klase nižeg isplatnog reda mogu 
primiti sredstva iz deobne mase, odnosno zadržati određena prava, samo ako su 
sva potraživanja poverilaca iz višeg isplatnog reda u potpunosti izmirena ili ako 
su ti poverioci glasali, u skladu sa planom reorganizacije, da se tretiraju kao 
da su poverioci nižeg isplatnog reda.
Namirenje preko nominalnog iznosa potraživanja
Član 169.
Planom reorganizacije može se predvideti namirenje u iznosu većem od 
nominalnog iznosa prvobitnog potraživanja, kao naknada za produženje rokova 
isplate.
Poverioci klase višeg isplatnog reda mogu biti isplaćeni u iznosu koji 
premašuje iznos kojim se u potpunosti namiruju njihova potraživanja ako su sva 
potraživanja poverilaca klase nižeg isplatnog reda u potpunosti namirena ili ako 
su ti poverioci glasali za drugačiji tretman, u skladu sa planom reorganizacije.
Izuzetak od primene drugih propisa
*Službeni glasnik RS, broj 113/2017
Član 170.
Na hartije od vrednosti koje se učesnicima u reorganizaciji izdaju ili 
poništavaju u skladu sa usvojenim planom reorganizacije ne primenjuju se propisi 
o hartijama od vrednosti u delu koji se odnosi na izdavanje 
prospekta 
i propisi o preuzimanju akcionarskih društava, kao i propisi kojima se uređuju 
privredna društva u delu koji se odnosi na poništavanje akcija 
i zaštitu poverilaca u slučaju smanjenja osnovnog 
kapitala.
*Službeni glasnik RS, broj 83/2014
**Službeni glasnik RS, broj 113/2017
Pravo poverilaca na informisanje
Član 171.
Tokom sprovođenja usvojenog plana reorganizacije svi poverioci na koje se plan 
odnosi imaju pravo na informisanje i pristup aktima subjekta reorganizacije u 
skladu sa odredbama zakona kojim se uređuju privredna društva koje se odnose na 
pravo akcionara na informisanje i pristup aktima društva.
Izvršenje plana reorganizacije
Član 172.
Izvršenjem plana reorganizacije kojim je stečajni dužnik ispunio sve obaveze 
predviđene planom reorganizacije prestaju potraživanja poverilaca utvrđena planom 
reorganizacije.
Nepostupanje po usvojenom planu i prevaran i nezakonit plan kao stečajni 
razlog
Član 173.
Poverioci obuhvaćeni usvojenim planom, kao i poverioci čija su potraživanja 
nastala pre usvajanja plana a nisu obuhvaćeni planom, mogu podneti predlog za 
pokretanje stečajnog postupka i u slučaju da:
1) je plan reorganizacije izdejstvovan na prevaran ili nezakonit način;
2) stečajni dužnik ne postupa po planu ili postupa suprotno planu 
reorganizacije ako se time bitno ugrožava sprovođenje plana reorganizacije
ili ako je takvo postupanje, odnosno nepostupanje 
planom reorganizacije utvrđeno kao stečajni razlog.
Smatra se da je sprovođenje plana bitno ugroženo u smislu stava 1. tačka 2) 
ovog člana ako je usled nepostupanja po planu ili postupanja suprotno usvojenom 
planu došlo do neke od sledećih posledica:
1) negativnog odražavanja na novčane tokove subjekta reorganizacije;
2) onemogućavanja subjekta reorganizacije da obavlja poslovnu delatnost;
3) značajnog ugrožavanja interesa jedne ili više klasa poverilaca.
U slučaju iz stava 1. ovog člana, stečajni sudija 
tokom prethodnog stečajnog postupka može angažovati stručno lice ili imenovati 
privremenog stečajnog upravnika radi utvrđivanja činjenica od značaja za ocenu 
postojanja stečajnog razloga.
U slučaju iz stava 1. ovog člana stečajni sudija može angažovati stručno lice 
ili imenovati privremenog stečajnog upravnika radi utvrđivanja činjenica od 
značaja za ocenu postojanja stečajnog razloga tokom prethodnog stečajnog 
postupka.
Ako utvrdi postojanje stečajnog razloga iz stava 1. tačka 1) ovog člana, 
stečajni sudija će rešenjem o otvaranju stečajnog postupka odrediti da se stečajni 
postupak sprovodi bankrotstvom stečajnog dužnika.
*Službeni glasnik RS, broj 113/2017
XII. MEĐUNARODNI STEČAJ
Primena odredaba o međunarodnom stečaju
Član 174.
Odredbe o međunarodnom stečaju primenjuju se ako:
1) strani sud ili drugi strani organ koji sprovodi kontrolu ili nadzor nad 
imovinom ili poslovanjem dužnika ili strani predstavnik zatraži pomoć u vezi sa 
stranim postupkom;
2) sud ili stečajni upravnik zatraži pomoć u stranoj državi u vezi sa 
stečajnim postupkom koji se u Republici Srbiji vodi u skladu sa ovim zakonom;
3) se strani postupak vodi istovremeno sa stečajnim postupkom koji se u 
Republici Srbiji vodi u skladu sa ovim zakonom.
Pod stranim postupkom, u smislu ovog zakona, podrazumeva se sudski ili 
upravni postupak, uključujući i prethodni postupak, koji se sa ciljem kolektivnog 
namirenja poverilaca putem reorganizacije, bankrotstva ili likvidacije sprovodi u 
stranoj državi u skladu sa propisom kojim se uređuje insolventnost, a u kojem su 
imovina i poslovanje dužnika pod kontrolom ili nadzorom stranog suda ili drugog 
nadležnog organa.
Brisan je raniji stav 3. (vidi član 59. Zakona - 83/2014-15)
Strani predstavnik u smislu stava 1. ovog člana jeste lice ili organ, 
uključujući i one koji su privremeno imenovani, koji su u stranom postupku 
ovlašćeni da vode reorganizaciju, bankrotstvo ili likvidaciju nad imovinom ili 
poslovima dužnika ili da preduzimaju radnje kao predstavnik stranog postupka.
Isključiva međunarodna nadležnost
*Službeni glasnik RS, broj 83/2014
Član 174a
Sud Republike Srbije je isključivo nadležan za 
pokretanje, otvaranje i sprovođenje stečajnog postupka protiv stečajnog dužnika 
čije je središte glavnih interesa na teritoriji Republike Srbije (glavni 
stečajni postupak). Isti sud je isključivo međunarodno nadležan i za sve sporove 
koji proizlaze iz stečajnog postupka.
Središte glavnih interesa treba da odgovara mestu 
odakle dužnik redovno upravlja svojim interesima i koje je kao takvo prepoznato 
od strane trećih lica. 

U nedostatku suprotnog dokaza, pretpostavlja se da 
stečajni dužnik ima središte glavnih interesa u mestu gde se nalazi njegovo 
registrovano sedište. 

Središte glavnih interesa utvrđuje se prema činjenicama 
koje postoje u momentu podnošenja predloga za pokretanje glavnog stečajnog 
postupka. 
Ako se središte glavnih interesa stečajnog dužnika 
nalazi u inostranstvu, a njegovo registrovano sedište se nalazi u Republici 
Srbiji, isključivo je nadležan sud Republike Srbije, ako se prema pravu države u 
kojoj stečajni dužnik ima središte glavnih interesa ne može pokrenuti i otvoriti 
stečajni postupak na osnovu središta glavnih interesa.
Glavni stečajni postupak obuhvata celokupnu imovinu 
stečajnog dužnika, bez obzira da li se nalazi u Republici Srbiji ili u 
inostranstvu.
Кada se registrovano sedište stečajnog dužnika nalazi 
u inostranstvu, a središte glavnih interesa na području Republike Srbije, za 
sprovođenje postupka iz stava 1. ovog člana isključivo je nadležan sud Republike 
Srbije.
*Službeni glasnik RS, broj 83/2014
Međunarodna nadležnost prema poslovnoj jedinici, odnosno 
imovini stranog stečajnog dužnika u Republici Srbiji
*Službeni glasnik RS, broj 83/2014
Član 174b
Ako sud u Republici Srbiji nije nadležan prema odredbi 
člana 174a stav 1. ovog zakona, nadležan je ako stečajni dužnik ima stalnu 
poslovnu jedinicu bez svojstva pravnog lica u Republici Srbiji (sporedni 
stečajni postupak). 

Pod stalnom poslovnom jedinicom podrazumeva se bilo 
koje mesto poslovanja u kojem stečajni dužnik obavlja ekonomsku delatnost, 
upotrebom ljudske radne snage i dobara ili usluga.
Ako se u Republici Srbiji ne nalazi središte glavnih 
interesa, ni poslovna jedinica stečajnog dužnika, već samo njegova imovina, 
sporedni stečajni postupak u Republici Srbiji je moguće otvoriti i voditi:
1) ako postoji stečajni razlog, ali se u državi gde 
stečajni dužnik ima središte glavnih interesa stečajni postupak ne može voditi 
zbog uslova predviđenih u stečajnom pravu te države;
2) ako se prema pravu države u kojoj stečajni dužnik 
ima središte glavnih interesa, stečajni postupak odnosi samo na imovinu u toj 
državi;
3) kada se strana sudska odluka o otvaranju stečajnog 
postupka ne može priznati.
Za sprovođenje stečajnog postupka nadležan je sud na 
čijem području se nalazi stalna poslovna jedinica stečajnog dužnika, a ako nema 
poslovne jedinice u Republici Srbiji, sud na čijem području se nalazi imovina 
stečajnog dužnika.
Ako bi više sudova bili mesno nadležni za sprovođenje 
sporednog stečajnog postupka, postupak vodi sud kome je prvo podnet predlog za 
pokretanje stečajnog postupka.
Sporedni stečajni postupak obuhvata samo imovinu 
stečajnog dužnika koja se nalazi na teritoriji Republike Srbije.
*Službeni glasnik RS, broj 83/2014
Merodavno pravo
Član 175.
Na stečajni postupak i njegova dejstva primenjuje se pravo države u kojoj je 
stečajni postupak pokrenut, ako ovim zakonom nije drugačije uređeno.
U slučaju priznanja stranog postupka u skladu sa ovim zakonom, na izlučna ili 
razlučna prava na stvarima ili pravima koja se nalaze na teritoriji Republike 
Srbije primenjuju se propisi Republike Srbije.
Za dejstvo stečajnog postupka na ugovore o radu primenjuje se pravo koje je 
merodavno za ugovor o radu.
Stvarna nadležnost za priznanje stranog postupka i saradnju
Član 176.
Priznanje stranog postupka i saradnju sa stranim sudovima i drugim nadležnim 
organima sprovodi sud iz člana 15. stav 1. ovog zakona, u skladu sa zakonom.
Mesna nadležnost za priznanje stranog postupka i saradnju
Član 177.
Priznanje stranog postupka i saradnju sa stranim 
sudovima i drugim nadležnim organima sprovodi sud na čijem području se nalazi 
sedište, odnosno stalna poslovna jedinica stečajnog dužnika.
Ako dužnik nema sedište ni stalnu poslovnu jedinicu u 
Republici Srbiji, mesno je nadležan sud na čijem području se nalazi pretežni deo 
imovine stečajnog dužnika.
U slučaju da se stečajni postupak već vodi u Republici 
Srbiji, sud koji sprovodi stečajni postupak mesno je nadležan za odlučivanje o 
priznanju i saradnji sa stranim sudovima i drugim nadležnim organima.
*Službeni glasnik RS, broj 83/2014
Ovlašćenje stečajnog upravnika da preduzima radnje u stranoj državi
Član 178.
Stečajni upravnik imenovan u skladu sa ovim zakonom ovlašćen je da preduzima 
radnje u stranoj državi u ime i za račun stečajnog dužnika, odnosno stečajne 
mase, ako je to dopušteno zakonom te države.
Izuzetak u slučajevima suprotnim javnom poretku
Član 179.
Nadležni sud može da odbije da preduzme radnju u vezi sa međunarodnim stečajem 
ako bi takva radnja bila u suprotnosti sa javnim poretkom Republike Srbije.
Pomoć u skladu sa drugim zakonima
Član 180.
Nadležni sud ili stečajni upravnik mogu da pruže i drugu pomoć stranom 
predstavniku, u skladu sa zakonom.
Tumačenje
Član 181.
Prilikom primene odredbi o međunarodnom stečaju nadležni sud će posebno imati 
u vidu njihov međunarodni karakter i potrebu poboljšanja njihove jednoobrazne 
primene u dobroj veri.
Pravo neposrednog pristupa
Član 182.
Strani predstavnik ima pravo neposrednog postupanja pred sudovima u Republici 
Srbiji.
Strani predstavnik je prilikom preduzimanja radnji iz stava 1. ovog člana putem 
podnošenja odgovarajućeg zahteva ili na drugi način dužan da u cilju dokazivanja 
svoga svojstva podnese:
1) odluku o pokretanju stranog postupka i imenovanju stranog predstavnika u 
originalu ili overenoj kopiji ili overenom prepisu, prevedenu na jezik koji je u 
službenoj upotrebi u nadležnom sudu u Republici Srbiji, zajedno sa dokazom o 
njenoj izvršnosti po pravu strane države;
2) potvrdu stranog suda ili drugog nadležnog organa o postojanju stranog 
postupka i imenovanju stranog predstavnika;
3) bilo koji drugi dokaz o postojanju stranog postupka i imenovanju stranog 
predstavnika za koji nadležni sud u Republici Srbiji smatra da je prihvatljiv, a 
u odsustvu dokaza iz tač. 1) i 2) ovog stava.
Nadležnost u slučaju podnošenja zahteva od strane stranog predstavnika
Član 183.
Podnošenjem zahteva nadležnom sudu u Republici Srbiji od strane stranog 
predstavnika, u skladu sa ovim zakonom, uspostavlja se nadležnost tog suda samo 
za odlučivanje po predmetnom zahtevu.
Predlog stranog predstavnika za pokretanje postupka
Član 184.
Strani predstavnik ima pravo da podnese predlog za pokretanje stečajnog 
postupka ako su ispunjeni uslovi za pokretanje takvog postupka u skladu sa ovim 
zakonom.
Učestvovanje stranog predstavnika u postupku
Član 185.
Posle priznanja stranog postupka, strani predstavnik ima pravo da učestvuje u 
postupku koji se prema dužniku vodi u skladu sa ovim zakonom.
Zahtev za priznanje stranog postupka
Član 186.
Strani predstavnik može nadležnom sudu u Republici Srbiji da podnese zahtev 
za priznanje stranog postupka u kojem je imenovan, pri čemu svoje svojstvo 
dokazuje na način predviđen članom 182. stav 2. ovog zakona.
Uz zahtev za priznanje prilaže se izjava stranog predstavnika u kojoj se 
navode svi strani postupci u vezi sa dužnikom koji su poznati stranom 
predstavniku, prevedena na jezik koji je u službenoj upotrebi u nadležnom sudu u 
Republici Srbiji.
Pretpostavke u vezi sa priznanjem
Član 187.
Ako odluka, odnosno potvrda iz člana 182. stav 2. ovog zakona pruža dokaz da 
strani postupak ima obeležja postupka iz člana 174. stav 2. ovog zakona i da je 
strani predstavnik lice ili organ iz člana 174. stav 
3. ovog zakona, sud može te 
činjenice smatrati utvrđenim.
Sud može dokumenta koja su podneta uz zahtev za priznanje da smatra 
autentičnim, bez obzira na to da li su legalizovana u smislu zakona kojim se 
uređuje legalizacija isprava u međunarodnom saobraćaju.
Ako se ne dokaže suprotno, smatra se da je registrovano sedište dužnika, 
odnosno njegovo prebivalište ako se radi o fizičkom licu, središte njegovih 
glavnih interesa.
*Službeni glasnik RS, broj 113/2017
Odluka o priznanju stranog postupka
Član 188.
Osim u slučaju iz člana 179. ovog zakona, strani postupak se priznaje ako:
1) ima obeležja postupka iz člana 174. stav 2. ovog zakona;
2) je strani predstavnik koji podnosi zahtev za priznanje lice ili organ iz 
člana 174. stav 3. ovog zakona;
3) zahtev ispunjava uslove iz člana 182. stav 2. ovog zakona;
4) je zahtev podnet nadležnom sudu, u skladu sa čl. 176. i 177. ovog zakona.
Strani postupak se priznaje kao:
1) glavni strani postupak, ako se vodi u državi u kojoj je središte glavnih 
interesa dužnika;
2) sporedni strani postupak, ako dužnik ima stalnu poslovnu jedinicu u toj 
stranoj državi.
Na glavni i sporedni strani postupak shodno se 
primenjuju odredbe čl. 174a i 174b ovog zakona.
Brisani su raniji st. 3, 4. i 5. (vidi član 62. Zakona - 83/2014-15)
O zahtevu za priznanje stranog postupka sud odlučuje rešenjem u hitnom 
postupku.
Rešenje o priznanju stranog postupka prvostepeni sud će po službenoj dužnosti 
ili na zahtev zainteresovanog lica izmeniti ili ukinuti ako se utvrdi da uslovi 
za njegovo donošenje nisu bili ispunjeni ili da su nakon priznanja stranog postupka 
prestali da postoje.
Posle otvaranja stečajnog postupka nad stečajnim dužnikom čije je
središte 
glavnih interesa u Republici Srbiji, strani postupak se može priznati samo kao 
sporedni strani postupak.
Protiv rešenja kojim se odbija predlog za priznanje 
stranog postupka, strani stečajni dužnik, strani predstavnik i poverioci imaju 
pravo žalbe, u roku od 15 dana. Žalba ne odlaže izvršenje.
*Službeni glasnik RS, broj 83/2014
**Službeni glasnik RS, broj 113/2017
Obaveza obaveštavanja
Član 189.
Posle podnošenja zahteva za priznanje stranog postupka, strani predstavnik je 
dužan da bez odlaganja obavesti sud kojem je zahtev podnet o:
1) svakoj bitnoj promeni statusa stranog postupka ili statusa stranog 
predstavnika;
2) svakom drugom stranom postupku u vezi sa istim dužnikom za koji strani 
predstavnik sazna. 
Pomoć koja se pruža posle podnošenja zahteva za priznanje stranog postupka
Član 190.
Sud može, od momenta podnošenja zahteva za priznanje stranog postupka pa do 
odlučivanja o tom zahtevu, na zahtev stranog predstavnika pružiti potrebnu pomoć 
privremene prirode u slučaju da je ta pomoć hitno potrebna radi zaštite imovine 
stečajnog dužnika ili interesa poverilaca.
Pomoć iz stava 1. ovog člana obuhvata izricanje sledećih mera:
1) zabranu prinudnog izvršenja nad imovinom dužnika;
2) poveravanje upravljanja ili prodaje imovine ili dela imovine dužnika koja se 
nalazi u Republici Srbiji stranom predstavniku ili drugom licu koje odredi sud, 
radi zaštite i očuvanja vrednosti imovine kojoj, zbog njene prirode ili drugih 
okolnosti, preti opasnost od nestanka, gubljenja vrednosti ili je ugrožena na 
drugi način;
3) druge mere koje se u skladu sa ovim zakonom mogu odrediti posle priznanja 
stranog postupka.
Na određivanje, važnost, ukidanje i izmenu mera iz stava 2. ovog člana shodno 
se primenjuju odredbe ovog zakona koje regulišu mere obezbeđenja u prethodnom 
stečajnom postupku.
Mere iz stava 2. ovog člana koje je sud odredio prestaju da važe donošenjem 
odluke o zahtevu za priznanje, osim ako njihovo dejstvo nije produženo u skladu sa 
ovim zakonom u okviru pomoći koja se pruža posle priznanja stranog postupka.
Sud može odbiti da pruži zatraženu pomoć ako bi takva pomoć ometala vođenje 
glavnog stranog postupka.
Pravno dejstvo priznanja glavnog stranog postupka
Član 191.
Posledice priznanja glavnog stranog postupka su zabrana:
1) pokretanja novih i prekid započetih postupaka u vezi sa imovinom, pravima, 
obavezama ili odgovornostima dužnika;
2) prinudnog izvršenja na imovini dužnika;
3) prenosa, opterećivanja i drugog raspolaganja imovinom dužnika.
Sud može odrediti izuzeća od primene posledica iz stava 1. ovog člana samo u 
slučajevima predviđenim ovim zakonom za izuzeća od primene posledica otvaranja 
stečajnog postupka, kao i u slučaju kada utvrdi da glavni strani postupak ne 
obezbeđuje odgovarajuću zaštitu interesa poverilaca u Republici Srbiji.
Zabrana iz stava 1. tačka 1) ovog člana ne predstavlja smetnju za podnošenje 
tužbi, odnosno za pokretanje postupka, ako je to neophodno radi očuvanja 
potraživanja poverioca prema dužniku.
Zabrana iz stava 1. ovog člana ne predstavlja smetnju za podnošenje predloga za 
pokretanje stečajnog postupka u Republici Srbiji ili za prijavljivanje potraživanja 
u takvom postupku.
Pomoć koja se pruža posle priznanja stranog postupka
Član 192.
Posle priznanja stranog sporednog postupka, ako je to 
neophodno radi zaštite imovine stečajnog dužnika ili interesa poverilaca, sud 
može, na zahtev stranog predstavnika, pružiti odgovarajuću pomoć putem 
određivanja sledećih mera:
1) zabrane pokretanja novih, odnosno prekid započetih 
postupaka u vezi sa imovinom, pravima, obavezama ili odgovornostima dužnika, ako 
nisu prekinuti u skladu sa članom 191. stav 1. tačka 1) ovog zakona;
2) zabrane izvršenja na imovini stečajnog dužnika, ako 
izvršenje nije prekinuto u skladu sa članom 191. stav 1. tačka 2) ovog zakona;
3) zabrane prenosa, opterećivanja ili drugog 
raspolaganja imovinom stečajnog dužnika, ako takva zabrana nije posledica primene 
odredbe člana 191. stav 1. tačka 3) ovog zakona.
Posle priznanja glavnog ili sporednog stranog postupka, 
ako je to neophodno radi zaštite imovine stečajnog dužnika ili interesa 
poverilaca, sud može, na zahtev stranog predstavnika, pružiti odgovarajuću pomoć 
putem određivanja sledećih mera:
1) izvođenje dokaza saslušanjem svedoka ili na drugi 
način, kao i pružanje podataka u vezi sa imovinom, poslovanjem, pravima, obavezama 
ili odgovornostima dužnika;
2) poveravanje stranom predstavniku ili drugom licu 
koje odredi sud upravljanja ili prodaje imovine ili dela imovine dužnika koja se 
nalazi u Republici Srbiji;
3) produženje važenja mera iz člana 190. st. 1. i 2. 
ovog zakona;
4) davanje drugih ovlašćenja koja ima stečajni upravnik 
po osnovu ovog zakona ili određivanje drugih zabrana u skladu sa ovim zakonom.
Posle priznanja stranog postupka, bilo glavnog ili sporednog, sud može na 
zahtev stranog predstavnika poveriti sprovođenje deobe imovine ili dela imovine 
dužnika koja se nalazi u Republici Srbiji stranom predstavniku ili drugom licu 
koje odredi sud, pod uslovom da sud utvrdi da je obezbeđena odgovarajuća zaštita 
interesa poverilaca u Republici Srbiji.
Prilikom pružanja pomoći stranom predstavniku u slučaju sporednog stranog 
postupka u skladu sa ovim članom, sud je dužan da utvrdi da se takva pomoć 
odnosi na imovinu kojom bi, po odredbama ovog zakona, trebalo da se upravlja u 
okviru tog sporednog stranog postupka ili da se odnosi na podatke koji su 
potrebni u tom postupku.
*Službeni glasnik RS, broj 83/2014
Zaštita poverilaca i drugih zainteresovanih lica
Član 193.
Prilikom donošenja odluke o pružanju ili odbijanju pružanja pomoći u skladu sa 
čl. 190. i 192. ovog zakona ili odluke o izmeni ili stavljanju van snage takvih 
mera u skladu sa stavom 3. ovog člana, sud je dužan da utvrdi da je obezbeđena 
odgovarajuća zaštita interesa poverilaca i drugih zainteresovanih lica, 
uključujući i dužnika.
Sud može usloviti dejstvo određenih mera na način koji smatra odgovarajućim.
Sud može na zahtev stranog predstavnika ili lica na koje utiču mere određene 
u okviru pružanja pomoći na osnovu čl. 190. i 192. ovog zakona ili po službenoj 
dužnosti izmeniti ili staviti van snage određene mere.
Pobijanje pravnih radnji dužnika
Član 194.
Posle priznanja stranog postupka, strani predstavnik 
može pobijati pravne radnje stečajnog dužnika po istom procesnom pravu koje važi 
i za stečajnog upravnika.
U slučaju sporednog stranog postupka, sud je dužan da utvrdi da se pobijanje 
odnosi na imovinu kojom bi, po odredbama ovog zakona, trebalo da se upravlja u 
okviru tog sporednog stranog postupka.
*Službeni glasnik RS, broj 83/2014
Učešće stranog predstavnika u postupku koji se vodi u Republici Srbiji
Član 195.
Posle priznanja stranog postupka, strani predstavnik može, u skladu sa 
zakonom, biti učesnik u svakom postupku u kojem je dužnik stranka.
Postojanje ovlašćenja stranog predstavnika predstavlja prethodno pitanje u 
postupku iz stava 1. ovog člana.
Saradnja i neposredno obraćanje između sudova u Republici Srbiji i stranih 
sudova i drugih nadležnih organa ili stranih predstavnika
Član 196.
U slučajevima iz člana 174. ovog zakona, sud je dužan da u najvećoj mogućoj 
meri sarađuje sa stranim sudovima i drugim nadležnim organima ili stranim 
predstavnicima, neposredno ili preko stečajnog upravnika.
Sud ima pravo da se neposredno obraća, odnosno da neposredno zatraži podatke 
ili pomoć od stranih sudova i drugih nadležnih organa ili od stranih 
predstavnika.
Saradnja i neposredno obraćanje između stečajnog upravnika i stranih sudova i 
drugih nadležnih organa ili stranih predstavnika
Član 197.
U slučajevima iz člana 174. ovog zakona, stečajni upravnik je dužan da, u 
vršenju svojih dužnosti i pod nadzorom suda, u najvećoj mogućoj meri sarađuje sa 
stranim sudovima i drugim nadležnim organima ili stranim predstavnicima.
Stečajni upravnik ima pravo da se, u vršenju svojih dužnosti i pod nadzorom 
suda, neposredno obraća stranim sudovima i drugim nadležnim organima ili stranim 
predstavnicima.
Oblici saradnje
Član 198.
Saradnja iz čl. 196. i 197. ovog zakona može se sprovoditi na bilo koji 
odgovarajući način, a naročito:
1) imenovanjem lica ili organa koji preduzima radnje po nalogu suda;
2) razmenom podataka na način za koji sud smatra da je odgovarajući;
3) koordinacijom upravljanja i nadzora nad imovinom i poslovima dužnika;
4) odobravanjem ili primenom od strane sudova sporazuma o koordinaciji 
postupaka;
5) koordinacijom istovremenih postupaka koji se vode prema istom dužniku.
Otvaranje stečajnog postupka posle priznanja glavnog stranog postupka
Član 199.
Posle priznanja glavnog stranog postupka, stečajni postupak se može otvoriti 
samo u slučaju da stečajni dužnik ima imovinu u Republici Srbiji.
Stečajni postupak iz stava 1. ovog člana vodi se samo 
u odnosu na imovinu stečajnog dužnika koja se nalazi u Republici Srbiji. 
Izuzetno, teritorijalni stečajni postupak može da obuhvati i imovinu stečajnog 
dužnika koja se nalazi u inostranstvu, u meri koja je neophodna za ostvarivanje 
saradnje u skladu sa čl. 196, 197. i 198. ovog zakona i kojom bi trebalo da se 
upravlja u okviru tog stečajnog postupka.
*Službeni glasnik RS, broj 83/2014
Кoordinacija stečajnog postupka i stranog postupka
Član 200.
Кada se strani postupak i stečajni postupak vode istovremeno prema istom 
dužniku, sud će zatražiti saradnju i koordinaciju u skladu sa čl. 196, 197. i 
198. ovog zakona.
Кada je u vreme podnošenja zahteva za priznanje stranog postupka već podnet 
predlog za pokretanje stečajnog postupka:
1) svaka pomoć koja se pruža u skladu sa čl. 190. ili 192. ovog zakona mora 
biti u skladu sa pravilima i potrebama prethodnog stečajnog postupka, odnosno 
stečajnog postupka;
2) član 191. ovog zakona se neće primenjivati ako je strani postupak priznat 
kao glavni strani postupak.
Кada je predlog za pokretanje stečajnog postupka podnet posle priznanja ili 
posle podnošenja zahteva za priznanje stranog postupka:
1) sud će po službenoj dužnosti preispitati svaku pomoć koja je pružena u 
skladu sa čl. 190. ili 192. ovog zakona i izmeniće, odnosno staviti van snage 
sve takve mere ukoliko su u suprotnosti sa pravilima ili potrebama prethodnog 
stečajnog postupka, odnosno stečajnog postupka;
2) ako se radi o glavnom stranom postupku, izmena ili stavljanje van snage 
zabrana iz člana 191. stav 1. ovog zakona izvršiće se u skladu sa članom 191. 
stav 2. ovog zakona, ako su takve zabrane u suprotnosti sa pravilima ili 
potrebama prethodnog stečajnog postupka, odnosno stečajnog postupka.
Кod određivanja ili izmene mera pomoći koja se pruža predstavniku sporednog 
stranog postupka sud je dužan da utvrdi da se takva pomoć odnosi na imovinu 
kojom bi, u skladu sa odredbama ovog zakona, trebalo da se upravlja u tom 
sporednom stranom postupku, odnosno da je u vezi sa podacima koji su potrebni u 
okviru tog postupka.
Postupanje u slučaju postojanja više stranih postupaka
Član 201.
U slučajevima iz člana 174. ovog zakona, kada se prema istom dužniku vodi 
više od jednog stranog postupka, sud će zatražiti saradnju i koordinaciju u 
skladu sa čl. 196, 197. i 198. ovog zakona, pri čemu:
1) svaka pomoć koja se pruža u skladu sa čl. 190. ili 192. ovog zakona 
predstavniku sporednog stranog postupka posle priznanja glavnog stranog postupka 
mora biti u skladu sa pravilima i potrebama glavnog stranog postupka;
2) ako je odluka o priznanju glavnog stranog postupka doneta posle priznanja 
sporednog stranog postupka ili posle podnošenja zahteva za priznanje sporednog 
stranog postupka, sud će po službenoj dužnosti preispitati svaku pomoć koja je 
pružena u skladu sa čl. 190. ili 192. ovog zakona i izmeniće, odnosno staviće 
van snage sve takve mere ukoliko su u suprotnosti sa pravilima ili potrebama 
glavnog stranog postupka;
3) ako, posle priznanja sporednog stranog postupka, bude doneta odluka o 
priznanju drugog sporednog stranog postupka, sud će po službenoj dužnosti ili na 
zahtev stranog predstavnika odrediti, izmeniti ili staviti van snage mere pomoći 
u cilju obezbeđivanja koordinacije postupaka.
Pretpostavka postojanja stečajnog razloga na osnovu priznanja glavnog stranog 
postupka
Član 202.
Ako se ne dokaže suprotno, postojanje stečajnog razloga se pretpostavlja u 
slučaju postojanja pravnosnažne odluke o priznanju glavnog stranog postupka koji 
se vodi prema stečajnom dužniku. Sud neće otvoriti stečajni postupak ako 
stečajni dužnik dokaže da ne postoji nijedan od stečajnih razloga iz člana 11. 
ovog zakona.
Namirenje poverilaca u postupcima koji se vode istovremeno
Član 203.
Osim u slučaju postojanja razlučnog ili izlučnog prava, poverilac čije je 
potraživanje delimično isplaćeno u postupku koji je sproveden u skladu sa zakonom 
kojim se uređuje insolventnost u stranoj državi ne može da primi isplatu na ime 
istog potraživanja u stečajnom postupku koji se vodi prema istom dužniku sve dok 
su isplate prema ostalim poveriocima istog isplatnog reda ili klase u 
reorganizaciji proporcionalno manje od iznosa koji je taj poverilac već primio. 

XIII. КAZNENE ODREDBE
Кrivična dela
Prijavljivanje lažnog potraživanja
Član 204.
Кo sudu u stečajnom postupku koji se vodi po odredbama ovog zakona prijavi 
lažno potraživanje podnošenjem lažnih dokumenata ili na drugi način, kazniće se 
zatvorom od jedne do tri godine i novčanom kaznom od 500.000 dinara do 
10.000.000 dinara.
Neobaveštavanje o namirenju potraživanja
*Službeni glasnik RS, broj 83/2014
Član 204a
Кo u toku stečajnog postupka naplati svoje potraživanje 
od jemca ili glavnog dužnika, a u roku od osam dana od dana izvršene naplate ne 
obavesti sud o naplati potraživanja, kazniće se novčanom kaznom od 500.000 dinara 
do 10.000.000 dinara.
*Službeni glasnik RS, broj 83/2014
Raspolaganje imovinom stečajnog dužnika posle otvaranja stečajnog postupka
Član 205.
Кo posle otvaranja stečajnog postupka, a pre stupanja na dužnost stečajnog 
upravnika raspolaže stvarima i pravima iz stečajne mase bez naknade ili uz 
naknadu koja ne odgovara tržišnoj vrednosti, kazniće se zatvorom od jedne do pet 
godina i novčanom kaznom od najmanje 500.000 dinara, a ako je krivično delo 
učinjeno iz koristoljublja do 10.000.000 dinara.
Кo posle imenovanja privremenog stečajnog upravnika, dok on ne stupi na 
dužnost, raspolaže stvarima i pravima stečajnog dužnika bez naknade ili uz 
naknadu koja ne odgovara tržišnoj vrednosti, kazniće se zatvorom od jedne do pet 
godina i novčanom kaznom od najmanje 500.000 dinara, a ako je krivično delo 
učinjeno iz koristoljublja do 10.000.000 dinara.
Lažno prikazivanje i prikrivanje činjenica u unapred pripremljenom planu 
reorganizacije
Član 206.
Кo u unapred pripremljenom planu reorganizacije lažno prikaže ili prikrije 
činjenice od značaja za donošenje odluke suda ili glasanje poverilaca o planu, 
kazniće se zatvorom od jedne do pet godina i novčanom kaznom od najmanje 500.000 
dinara, a ako je krivično delo učinjeno iz koristoljublja do 10.000.000 dinara.
Prekršaji, mere i novčane kazne
*Službeni glasnik RS, broj 44/2018
Neobaveštavanje o namirenju potraživanja po osnovu ugovora o 
finansijskom obezbeđenju i drugih finansijskih ugovora
*Službeni glasnik RS, broj 44/2018
Član 206a
Novčanom kaznom od 100.000 do 2.000.000 dinara kazniće 
se za prekršaj pravno lice ako nadležni sud ne obavesti o namirenju svog 
potraživanja po osnovu ugovora o finansijskom obezbeđenju, odnosno drugog 
finansijskog ugovora putem netiranja (član 50a st. 3. i 6). 
Za radnje iz stava 1. ovog člana kazniće se i odgovorno 
lice u pravnom licu novčanom kaznom od 20.000 do 150.000 dinara.
Za radnje iz stava 1. ovog člana Narodna banka Srbije 
izriče mere i novčane kazne subjektima nad čijim poslovanjem vrši kontrolu, 
odnosno nadzor, prema posebnim zakonima kojima se uređuju njena kontrolna, 
odnosno nadzorna ovlašćenja.
*Službeni glasnik RS, broj 44/2018
XIV. PRELAZNE I ZAVRŠNE ODREDBE
Član 207.
Stečajni postupci koji su na dan početka primene ovog zakona u toku, 
nastaviće se po propisima koji su važili do dana početka primene ovog zakona.
Izuzetno, na stečajne postupke iz stava 1. ovog člana primenjivaće se odredbe 
čl. 22. do 26, čl. 29. i 30. i člana 157. stav 5. ovog zakona. 
Član 208.
Od dana početka primene ovog zakona do 31. decembra 2010. godine odredbe čl. 
150. do 154. ovog zakona primenjivaće se na pravna lica koja su obustavila sva 
plaćanja u neprekidnom trajanju od tri godine, a od 1. januara 2010. godine do 31. 
decembra 2011. godine primenjivaće se na pravna lica koja su obustavila sva 
plaćanja u neprekidnom trajanju od dve godine. 
Član 209.
U stečajnim postupcima nad bankama i društvima za osiguranje, nadležnosti i 
ovlašćenja stečajnog sudije iz ovog zakona vrši stečajno veće, u skladu sa 
odredbama zakona kojim se uređuje stečaj i likvidacija banaka i društava za 
osiguranje, osim ako je tim zakonom drugačije propisano. 
Član 210.
Podzakonski akti koji se donose na osnovu ovlašćenja iz ovog zakona biće 
doneti u roku od 30 dana od stupanja na snagu ovog zakona. 
Član 211.
Danom početka primene ovog zakona prestaje da važi Zakon o stečajnom postupku 
(„Službeni glasnik RS”, br. 84/04 i 85/05 – dr. zakon). 
Član 212.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”, a počinje da se primenjuje tridesetog dana od dana 
njegovog stupanja na snagu, osim: 
1) odredaba člana 25. stav 3. i člana 30. ovog zakona koje počinju da se 
primenjuju 1. jula 2010. godine;
2) odredbe člana 25. stav 4. ovog zakona koja počinje da se primenjuje 1. 
januara 2012. godine;
3) odredaba čl. 150. do 154. ovog zakona koje počinju da se primenjuju 
devedesetog dana od dana njegovog stupanja na snagu.
ODREDBE КOJE NISU UNETE U „PREČIŠĆEN TEКST“ ZAКONA
Zakon o izmenama i dopunama Zakona o stečaju: "Službeni glasnik RS", broj 
83/2014-15
Član 67.
Podzakonski akti koji se donose na osnovu ovlašćenja iz ovog zakona doneće se 
u roku od 60 dana od dana stupanja na snagu ovog zakona.  
Član 68.
Stečajni postupci koji do dana stupanja na snagu ovog zakona nisu okončani 
okončaće se po propisima koji su bili na snazi do dana stupanja na snagu ovog 
zakona.
Član 69.
Danom stupanja na snagu ovog zakona prestaju da važe odredbe člana 181. Zakona 
o privrednim društvima („Službeni glasnik RS”, br. 36/11 i 99/11).
Član 70.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”, osim odredaba člana 10. ovog zakona, koje se 
primenjuju od 1. oktobra 2014. godine i odredbe člana 1. stav 2. ovog zakona, 
koja se primenjuje od 1. januara 2015. godine.
Zakon o izmenama i dopunama Zakona o stečaju: 
"Službeni glasnik RS", broj 113/2017-257
Član 65.
Podzakonski akti doneti na osnovu ovlašćenja iz Zakona o stečaju 
(„Službeni glasnik RS”, br. 104/09, 99/11 – dr. zakon, 71/12 – US i 83/14), 
uskladiće se sa odredbama ovog zakona u roku od šest meseci od dana stupanja na 
snagu ovog zakona. 
Član 66.
Stečajni postupci koji do dana stupanja na snagu ovog zakona nisu 
okončani okončaće se po propisima koji su bili na snazi do dana stupanja na snagu 
ovog zakona. 
Član 67.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.
Zakon o izmenama i dopunama Zakona o stečaju: 
"Službeni glasnik RS", broj 44/2018-52
Član 12.
Stečajni postupci koji do dana početka 
primene ovog zakona nisu okončani, okončaće se po propisima koji su bili na 
snazi do dana početka primene ovog zakona. 
Član 13. 
Ovaj zakon stupa na snagu osmog dana od dana 
objavljivanja u „Službenom glasniku Republike Srbijeˮ, a primenjuje se od 1. 
januara 2019. godine. 
Zakon o izmenama i dopunama Zakona o stečaju: 
"Službeni glasnik RS", broj 95/2018-335
Član 10.
Stečajni postupci koji do dana stupanja na 
snagu ovog zakona nisu okončani okončaće se po propisima koji su bili na snazi 
do dana stupanja na snagu ovog zakona.
Član 11.
Ovaj zakon stupa na snagu narednog dana od 
dana objavljivanja u „Službenom glasniku Republike Srbije”.





