




ZAКON

o zaduženju 
Savezne
Republike
Jugoslavije 
kod Evropske 
zajednice (55 miliona evra) radi podrške platnom bilansu i jačanju deviznih 
rezervi zemlje


"Službeni
list SRJ", broj 5 od 25. 
januara 2003.





Član
1.

Savezna Republika
Jugoslavija zadužiće se kod Evropske zajednice u iznosu od 55 miliona evra,
radi obezbeđenja finansijske podrške programu ekonomske stabilizacije i reformi,
odnosno podrške platnom bilansu i jačanju deviznih rezervi zemlje.



Član
2.

Zaduženje iz člana 1.
ovog zakona izvršava se zaključenjem Sporazuma o zajmu između Evropske zajednice,
kao zajmodavca, koju zastupa Evropska komisija, Savezne Republike Jugoslavije,
kao zajmoprimca, koju zastupa Savezna vlada Savezne Republike Jugoslavije, i
Narodne banke Jugoslavije, kao agenta zajmoprimca (u daljem tekstu: Sporazum).



Član
3.

Radi korišćenja
sredstava iz ovog zakona, Savezna Republika Jugoslavija otvara poseban
depozitni račun kod Narodne banke Jugoslavije u evrima, sa isključivom namenom
korišćenja sredstava za potrebe korisnika zajma Republike Srbije i Republike
Crne Gore.



Član
4.

Evropska zajednica
uplaćuje sredstva zajma iz člana 1. ovog zakona Saveznoj Republici Jugoslaviji
na račun iz člana 3. ovog zakona.



Član
5.

Radi izmirivanja
obaveza iz ovog zakona, Republika Srbija i Republika Crna Gora, u skladu sa
odredbama Sporazuma iz člana 2. ovog zakona, dužne su da obezbeđuju sredstva za
urednu otplatu obaveza.

Republika Srbija i
Republika Crna Gora daće Saveznoj Republici Jugoslaviji kontragarancije za
obezbeđenje urednog izvršavanja obaveza iz stava 1. ovog člana, srazmerno njihovim
pripadajućim obavezama, u roku od 30 dana od dana stupanja na snagu ovog zakona.

Кontragarancijama,
Republika Srbija i Republika Crna Gora se obavezuju da u svakoj godini obezbede
sredstva u svojim budžetima za izmirenje svog dela obaveza, koje dospevaju u toj
godini.

Sredstva iz stava 1.
ovog člana Republika Srbija i Republika Crna Gora prenose na poseban račun
Savezne Republike Jugoslavije kod Narodne banke Jugoslavije, sa isključivom
namenom otplate obaveza iz Sporazuma iz člana 2. ovog zakona.

Sredstva iz stava 3.
ovog člana ne čine deo saveznog budžeta.



Član
6.

Savezna Republika
Jugoslavija izmiruje dospele obaveze prema Evropskoj zajednici u evrima,
sredstvima sa računa iz člana 5. stav 4. ovog zakona.

Nadležno savezno,
odnosno republičko ministarstvo daje nalog za otplatu dospelih obaveza po
osnovu Sporazuma iz člana 2. ovog zakona Narodnoj banci Jugoslavije, koja će
izvršiti transfer uplaćenih sredstava sa računa iz člana 5. stav 4. ovog
zakona.



Član
7.

Narodna banka
Jugoslavije naplaćuje od Republike Srbije i Republike Crne Gore troškove za
transfer sredstava za otplatu obaveza Evropskoj zajednici, kao i proviziju za
usluge koje pruža u smislu ovog zakona.



Član
8.

Ovaj zakon stupa na
snagu narednog dana od dana objavljivanja u “Službenom listu SRJ”.



