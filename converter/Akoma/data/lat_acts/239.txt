




	Redakcijski prečišćen tekst










ZAКON


o
privremenom obavljanju određenih poslova platnog prometa na terotoriji Savezne Republike Jugoslavije

„Službeni
list SRJ“, broj 9 od 2. marta 2001, 
“Službeni glasnik RS”, broj 20 od 19.
marta 2009 - dr. zakon







NAPOMENA IZDAVAČA: Odredba člana 36. Zakona o sprečavanju pranja novca i 
finansiranja terorizma ("Službeni glasnik RS", broj 20/2009) o ograničenjima 
gotovinskog poslovanja, ne odnosi se na ovaj zakon (vidi član 96. Zakona – RS 
20/2009-12)







Član 1.

Ovim zakonom privremeno se uređuje
obavljanje određenih poslova platnog prometa na teritoriji Savezne Republike
Jugoslavije.



Član 2.

Pravna lica i preduzetnici sa
sedištem na teritoriji Republike Srbije – robu prodatu pravnim licima i
preduzetnicima sa sedištem na teritorijama Republike Crne Gore i Autonomne
Pokrajine Кosova i Metohije, kao i usluge izvršene tim licima i preduzetnicima,
mogu da naplaćuju i u devizama.

Pravna lica i preduzetnici sa
sedištem na teritoriji Republike Srbije dužni su da devize iz stava 1. ovog
člana, narednog dana od dana naplate, prodaju banci ovlašćenoj za poslove sa
inostranstvom.

Banka ovlašćena za poslove sa
inostranstvom dužna je da devize iz stava 2. ovog člana narednog dana proda
Narodnoj banci Jugoslavije, koja će toj banci, najkasnije u roku od naredna dva
radna dana, uplatiti dinarsku protivvrednost tih deviza.

Banka ovlašćena za poslove sa
inostranstvom dužna je da dinarsku protivvrednost iz stava 3. ovog člana
narednog dana isplati pravnim licima i preduzetnicima iz stava 2. tog člana.



Član 3.

Pravna lica i preduzetnici sa
sedištem na teritoriji Republike Srbije – robu kupljenu od pravnih lica i
preduzetnika sa sedištem na teritorijama Republike Crne Gore i Autonomne
Pokrajine Кosova i Metohije, kao i usluge koje izvrše ta lica i preduzetnici,
mogu da plaćaju i u devizama, i to preko banke ovlašćene za poslove sa
inostranstvom, uz prethodno polaganje kod te banke dinarske protivvrednosti
deviza, obračunate po prodajnom kursu koji važi na dan podnošenja naloga za
plaćanje toj banci.

Devize za plaćanja iz stava 1. ovog
člana, banka ovlašćena za poslove sa inostranstvom može obezbediti i kupovinom
na Međubankarskom tržištu deviza.



Član 4.

Način plaćanja i naplaćivanja, koji je
u čl. 2. i 3. ovog zakona utvrđen za robu i usluge, primenjuje se i na plaćanja i
naplaćivanja po drugim osnovima.



Član 5.

Obaveze po osnovu ostvarenih penzija,
invalidnina, dodataka na decu i drugih ličnih primanja iz socijalnog osiguranja,
po osnovu zarada i naknada zarada, kao i po drugim osnovima, nastale u
Republici Crnoj Gori i Autonomnoj Pokrajini Кosovu i Metohiji prema fizičkim
licima sa prebivalištem u Republici Srbiji, naplaćuju se i u devizama, preko
banke ovlašćene za poslove sa inostranstvom.

Banka ovlašćena za poslove sa
inostranstvom dužna je da, narednog dana od dana uplate deviza ostvarenih po
osnovima iz stava 1. ovog člana, te devize proda Narodnoj banci Jugoslavije,
koja će toj banci, najkasnije u roku od naredna dva radna dana, uplatiti
dinarsku protivvrednost tih deviza.

Banka ovlašćena za poslove sa
inostranstvom dužna je da dinarsku protivvrednost iz stava 2. ovog člana
narednog dana isplati fizičkim licima iz stava 1. tog člana.



Član 6.

Obaveze po osnovima iz člana 5. stav
1. ovog zakona, nastale u Republici Srbiji prema fizičkim licima sa
prebivalištem u Republici Crnoj Gori i Autonomnoj Pokrajini Кosovu i Metohiji,
izvršavaće se i u devizama, i to preko banke ovlašćene za poslove sa
inostranstvom, kojoj će nosioci obaveza po tim osnovima uplatiti dinarsku
protivvrednost tih deviza.

Devize iz stava 1. ovog člana, banka
ovlašćena za poslove sa inostranstvom može obezbediti i kupovinom na
Međubankarskom tržištu deviza.



Član 7.

Naplaćivanja i plaćanja iz čl. 2. i 3.
ovog zakona, kao i naplate i isplate obaveza iz čl. 5. i 6. tog zakona, banka
ovlašćena za poslove sa inostranstvom evidentira na posebnim računima.



Član 8.

Banka ovlašćena za poslove sa
inostranstvom, koja obaveze iz čl. od 2. do 6. ovog zakona ne izvrši u
propisanim rokovima, snosi sve troškove koji nastanu u vezi s tim neizvršenjem.



Član 9.

Novčanom kaznom od 90.000 do 450.000
dinara kazniće se za privredni prestup banka ovlašćena za poslove sa
inostranstvom:

1) ako devize iz člana 2. ovog zakona
ne proda Narodnoj banci Jugoslavije u propisanom roku ili pravnom licu i
preduzetniku ne isplati dinarsku protivvrednost deviza u propisanom roku (član
2. st. 3. i 4);

2) ako devize iz člana 5. stav 1.
ovog zakona ne proda Narodnoj banci Jugoslavije u propisanom roku (član 5. stav
2);

3) ako obaveze po osnovima iz člana
5. stav 1. ovog zakona fizičkim licima ne isplati u propisanom roku (član 5.
stav 3);

4) ako naplaćivanja i plaćanja iz čl.
2. i 3. ovog zakona, kao i naplate i isplate obaveza iz čl. 5. i 6. tog zakona,
ne evidentira na posebnim računima (član 7).

Za radnje iz stava 1. ovog člana
kazniće se za privredni prestup i odgovorno lice u banci ovlašćenoj za poslove
sa inostranstvom, novčanom kaznom od 6.000 do 30.000 dinara.



Član 10.

Novčanom kaznom od 45.000 do 450.000
dinara kazniće se za privredni prestup pravno lice ako devize iz člana 2. stav
1. ovog zakona ne proda banci ovlašćenoj za poslove sa inostranstvom u
propisanom roku (član 2. stav 2).

Za radnje iz stava 1.
ovog člana kazniće se za privredni prestup i odgovorno lice u pravnom licu iz
tog stava, novčanom kaznom od 3.000 do 15.000 dinara.



Član 11.

Novčanom kaznom od 900 do 9.000
dinara kazniće se za prekršaj preduzetnik ako ne postupi u skladu sa članom 2.
stav 2. ovog zakona.



Član 12.

Narodna banka Jugoslavije bliže će
urediti način privremenog obavljanja određenih poslova platnog prometa u smislu
ovog zakona, i to u roku od 15 dana od dana stupanja na snagu tog zakona.



Član 13.

Ovaj zakon stupa na
snagu narednog dana od dana objavljivanja u “Službenom listu SRJ”.


