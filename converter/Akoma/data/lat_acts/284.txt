



	
	
	
	ZAКON

	
	o davanju garancije Republike Srbije u korist Societe Generale Banke Srbija a.d. Beograd i UniSredit Bank Srbija a.d. Beograd po zaduženju Akcionarskog društva za vazdušni saobraćaj „JAT AIRWAYS” a.d. Beograd

"Službeni glasnik RS", broj 88 od 23. novembra 2010.


Član 1.
Republika Srbija preuzima obavezu da kao garant izmiri obaveze Akcionarskog društva za vazdušni saobraćaj „JAT AIRWAYS” a.d. Beograd (u daljem tekstu: Zajmoprimac) po dinarskim dugoročnim kreditima sa valutnom (evro) klauzulom odobrenim od strane Societe Generale Banke Srbija a.d. Beograd i UniCredit Bank Srbija a.d. Beograd (u daljem tekstu: Zajmodavac), u iznosu koji ne može biti veći od dinarskog iznosa indeksiranog prema iznosu od EUR 51.500.000 (slovima: pedeset jedan milion petsto hiljada evra), uvećanog za iznos pripadajuće ugovorene kamate, naknada i troškova.

Član 2.
Garanciju iz člana 1. ovog zakona Republika Srbija (u daljem tekstu: Garant) izdaje u korist Zajmodavca, na ime obaveza iz Ugovora o dugoročnom namenskom kreditu br. P 04/10, za revitalizaciju avio kompanije u iznosu od EUR 40.000.000 (slovima: četrdeset miliona evra), Ugovora o dugoročnom namenskom kreditu br. P 07/10, za osposobljavanje flote i radove na motorima, u iznosu od EUR 9.500.000 (slovima: devet miliona petsto hiljada evra) i Ugovora o dugoročnom namenskom kreditu br. P 08/10, za najam dva aviona nove generacije, u iznosu od EUR 2.000.000 (slovima: dva miliona evra) zaključenih između Zajmodavca i Zajmoprimca, dana 20. septembra 2010. godine (u daljem tekstu: Ugovori). 

Garant i Zajmodavac su dana 20. septembra 2010. godine zaključili Ugovor o garanciji, kojim je predviđeno da garant jemči za obaveze Zajmoprimca po osnovu sva tri Ugovora o dugoročnom namenskom kreditu u ukupnom kumulativnom iznosu od EUR 51.500.000 (slovima: pedeset jedan milion petsto hiljada evra). 

Garant ovim neopozivo i na prvi poziv garantuje, da će izmiriti dug Zajmoprimca prema Zajmodavcu, odnosno svih plativih iznosa o njihovom dospeću, u svemu na način i u skladu sa uslovima iz Ugovora, sa rokom važnosti do konačnog izmirenja svih obaveza, čime se stvara obaveza otplate duga nastala po osnovu Garancije da plati dospelu a neizmirenu obavezu ukoliko Zajmoprimac ne izvrši tu svoju obavezu blagovremeno u skladu sa Ugovorom. 

Ukoliko Garant ne izvrši svoje obaveze, u roku koji je naveden u stavu 3. ovog člana, Zajmodavac će imati pravo da proglasi dospelim sve iznose koji su plativi u skladu sa odredbama Ugovora.
U slučaju aktiviranja ove garancije, Garant se obavezuje da će obezbediti u budžetu za odgovarajuću fiskalnu godinu, sredstva neophodna za izvršavanje preuzetih obaveza po ovoj garanciji.

Član 3.
Otplatu kredita vrši Zajmoprimac prema Zajmodavcu u dinarima indeksirano prema vrednosti evra, sve u skladu sa odredbama Ugovora.
Sredstva za otplatu kredita obezbediće Zajmoprimac, iz sopstvenih prihoda.
Zajmoprimac je dužan da sredstva za otplatu kredita obezbeđuje prema planu otplate, u iznosu koji uključuje glavnicu, obračunatu kamatu i prateće troškove zaduživanja.

Član 4.
Ako po osnovu date garancije Garant izvrši obavezu umesto Zajmoprimca, ima pravo na povraćaj glavnice, kamate, pratećih troškova zaduživanja i pratećih troškova koji nastanu zbog neizvršenja, odnosno neblagovremenog izvršenja obaveze, kao i svih drugih troškova koji mogu nastati u vezi sa izvršavanjem obaveza umesto Zajmoprimca, do visine iznosa izmirene obaveze, kao i pravo da od Zajmoprimca naplati obračunatu zakonsku zateznu kamatu.
Pravo na povraćaj sredstava iz stava 1. ovog člana Garant će ostvariti tako što će inicirati naplatu sa računa Zajmoprimca na osnovu ovlašćenja dobijenog od Zajmoprimca ili drugih instrumenata obezbeđenja, u skladu sa propisima kojima se uređuje platni promet.

Član 5.
Ovaj zakon stupa na snagu narednog dana od dana objavljivanja u „Službenom glasniku Republike Srbije”.

