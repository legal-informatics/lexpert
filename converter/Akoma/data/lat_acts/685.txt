





ZAКON



o sanitarnom nadzoru

„Službeni glasnik
RS”, broj 125 od 22. 
novembra 2004.



I. OSNOVNE ODREDBE

Predmet uređivanja

Član 1.

Ovim
zakonom uređuju se poslovi sanitarnog nadzora, način i postupak vršenja
sanitarnog nadzora, određuju se oblasti i objekti koji podležu sanitarnom
nadzoru i sanitarni uslovi koje ti objekti moraju ispunjavati, kao i ovlašćenja,
prava i dužnosti sanitarnih inspektora u postupku sanitarnog nadzora.

Poslovi sanitarnog
nadzora

Član 2.

Sanitarni
nadzor je inspekcijski nadzor nad primenom zakona, drugih propisa i opštih
akata i nad sprovođenjem propisanih mera, u oblastima koje podležu sanitarnom
nadzoru, uključujući i kontrolu ispunjenosti propisanih sanitarno-tehničkih i
higijenskih uslova (u daljem tekstu: sanitarni uslovi) koje moraju da ispune
objekti, prostorije, postrojenja, uređaji, nameštaj, oprema i pribor, namenska
prevozna sredstva i lica koja podležu sanitarnom nadzoru, sa ciljem zaštite
zdravlja stanovništva.

Sanitarni
nadzor iz stava 1. ovog člana je i zdravstveni nadzor nad životnim namirnicama
i predmetima opšte upotrebe u proizvodnji i prometu, u skladu sa zakonom.

Sanitarni
nadzor je i zdravstveni nadzor na granici i drugim mestima u kojima se vrši
carinjenje nad životnim namirnicama i predmetima opšte upotrebe koji se uvoze,
kao i sanitarni nadzor na granici nad putnicima, njihovim stvarima i
saobraćajnim sredstvima u međunarodnom saobraćaju, u skladu sa posebnim
zakonima, potvrđenim međunarodnim ugovorima i međunarodnim sanitarnim
konvencijama.

Član 3.

Sanitarni
nadzor iz člana 2. ovog zakona vrši ministarstvo nadležno za poslove zdravlja (u
daljem tekstu: Ministarstvo), preko sanitarnih inspektora, u okviru delokruga
utvrđenog zakonom.

Sanitarni
nadzor iz člana 2. st. 1. i 2. ovog zakona na teritoriji autonomne pokrajine,
kao povereni posao, vrši pokrajinski organ uprave nadležan za poslove zdravlja
preko sanitarnih inspektora.

Član 4.

Sanitarni
inspektori obavljaju poslove sanitarnog nadzora samostalno, na osnovu ovlašćenja
utvrđenih ovim zakonom.

U
obavljanju poslova iz stava 1. ovog člana sanitarni inspektori mogu preduzimati i
druge mere i radnje u okviru prava i dužnosti utvrđenih posebnim zakonima.

Član 5.

Poslovi
sanitarnog nadzora su poslovi od opšteg interesa za Republiku.

II. OBLASTI КOJE
PODLEŽU SANITARNOM NADZORU

Član 6.

Oblasti
koje podležu sanitarnom nadzoru, u smislu ovog zakona jesu:

1)
oblast zaštite stanovništva od zaraznih bolesti;

2)
oblast zdravstvene ispravnosti životnih namirnica i predmeta opšte upotrebe u
proizvodnji, prometu i uvozu;

3)
oblast javnog snabdevanja stanovništva vodom za piće.

Član 7.

Sanitarni
nadzor, u oblastima koje podležu sanitarnom nadzoru, obuhvata inspekcijski
nadzor:

1)
objekta i njegovog neposrednog okruženja;

2)
unutrašnjeg prostora i prostorija u pogledu njihove građevinske celine, međusobne
funkcionalne povezanosti i higijenskog stanja;

3)
postrojenja, uređaja, nameštaja, opreme i pribora;

4)
sirovina, poluproizvoda i gotovih proizvoda životnih namirnica i predmeta opšte
upotrebe u proizvodnji i prometu, kao i sirovina, poluproizvoda i gotovih
proizvoda životnih namirnica i predmeta opšte upotrebe koji se uvoze radi
stavljanja u promet na domaćem tržištu ili koji se privremeno uvoze ili izvoze
radi prerade, dorade i obrade;

5)
lica zaposlenih na određenim poslovima u objektima koji podležu sanitarnom nadzoru
(u daljem tekstu: zaposlena lica) i drugih lica koja u skladu sa zakonom kojim
se uređuje oblast zaštite stanovništva od zaraznih bolesti, podležu sanitarnom
nadzoru i obaveznim zdravstvenim pregledima na propisan način;

6)
namenskih prevoznih sredstava i njihove opreme, u skladu sa zakonom.

Pod
namenskim prevoznim sredstvima, utvrđenim u stavu 1. tačka 6) ovog člana,
podrazumevaju se:

(1)
sredstva za prevoz životnih namirnica i predmeta opšte upotrebe;

(2)
sredstva za prevoz putnika u javnom saobraćaju;

(3)
sanitetska prevozna sredstva, i

(4)
prevozna sredstva registrovana za prenos umrlih lica.

Objekti koji podležu
sanitarnom nadzoru

Član 8.

Objekti
koji podležu sanitarnom nadzoru, u smislu člana 7. stav 1. tačka 1) ovog zakona
jesu objekti u kojima se obavlja:

1)
zdravstvena delatnost;

2)
delatnost proizvodnje i prometa životnih namirnica i predmeta opšte upotrebe;

3)
delatnost javnog snabdevanja stanovništva vodom za piće;

4)
ugostiteljska delatnost;

5)
delatnost pružanja usluga održavanja higijene, nege i ulepšavanja lica i tela i
nemedicinskih estetskih intervencija kojima se narušava integritet kože;

6)
delatnost socijalne zaštite;

7)
vaspitno-obrazovna delatnost;

8)
delatnost kulture, fizičke kulture, sporta i rekreacije;

9)
delatnost javnog saobraćaja, i

10)
drugi objekti određeni zakonom.

Član 9.

Pravna
lica, organizacije i preduzetnici koji obavljaju delatnost u objektima koji
podležu sanitarnom nadzoru, dužni su da pre početka obavljanja delatnosti u tim
objektima, obezbede propisane opšte, odnosno opšte i posebne sanitarne uslove.

Ministar
nadležan za poslove zdravlja propisuje opšte sanitarne uslove koje moraju da
ispune svi objekti koji podležu sanitarnom nadzoru, kao i posebne sanitarne
uslove koje moraju da ispune objekti utvrđeni u članu 8. tač. 1) do 5) ovog
zakona.

Član 10.

Pravna
lica, organizacije i preduzetnici koji obavljaju delatnost u objektima koji
podležu sanitarnom nadzoru, dužni su da pre početka obavljanja delatnosti, pored
uslova utvrđenih u članu 9. stav 1. ovog zakona, obezbede i higijenske uslove
koji se odnose na zaposlena lica.

Ministar
nadležan za poslove zdravlja propisuje higijenske uslove iz stava 1. ovog člana.

Član 11.

Pravna
lica, organizacije, preduzetnici i fizička lica koja obavljaju delatnost u
objektima koji podležu sanitarnom nadzoru, dužni su da u pogledu higijenskog
stanja objekta, u toku korišćenja tog objekta, održavaju higijenu u objektu i
njegovom neposrednom okruženju, održavaju higijenu prostorija, postrojenja,
uređaja, nameštaja, opreme, pribora, namenskih prevoznih sredstava, higijenu
radne odeće i obuće zaposlenih lica i preduzimaju druge higijenske mere u cilju
zaštite zdravlja stanovništva, u skladu sa zakonom.

Radna
odeća i obuća iz stava 1. ovog člana ne može se koristiti van radnog mesta.

Član 12.

Pravna
lica, organizacije i preduzetnici mogu da obavljaju delatnosti utvrđene u članu
8. tač. 1) do 10) ovog zakona, samo u objektu koji ispunjava propisane opšte,
odnosno opšte i posebne sanitarne uslove i u kojem su obezbeđeni higijenski
uslovi koji se odnose na zaposlena lica.

Lica
koja obavljaju delatnosti utvrđene u članu 8. stav 1. tač. 1) do 5) ovog zakona
moraju ispunjavati higijenske uslove u pogledu radne odeće i obuće i lične
higijene zaposlenih.

Ministar
nadležan za poslove zdravlja propisuje bliže uslove iz stava 2. ovog člana.

Кontrolu
ispunjenosti uslova utvrđenih u st. 1. i 2. ovog člana, kao i kontrolu
higijenskog stanja objekata koji podležu sanitarnom nadzoru, sanitarni inspektor
vrši u postupku redovnog sanitarnog nadzora.

III. OVLAŠĆENJA,
PRAVA I DUŽNOSTI SANITARNOG INSPEКTORA

Član 13.

U
vršenju sanitarnog nadzora u objektima koji podležu sanitarnom nadzoru,
sanitarni inspektor u propisanom postupku, može uzeti uzorke životnih
namirnica, predmeta opšte upotrebe i vode za piće radi laboratorijskog
ispitivanja njihove zdravstvene ispravnosti; briseve sa ruku zaposlenih lica,
postrojenja, uređaja, nameštaja, opreme i pribora za obavljanje delatnosti koja
podleže sanitarnom nadzoru radi laboratorijskog ispitivanja njihove higijenske
ispravnosti, kao i uzorke sterilisanog materijala i sterilisanih instrumenata
radi utvrđivanja njihove sterilnosti.

Uslove
higijenske ispravnosti ruku zaposlenih lica, postrojenja, uređaja, nameštaja,
opreme i pribora za obavljanje delatnosti koja podleže sanitarnom nadzoru,
postupak i način uzimanja briseva radi laboratorijskog ispitivanja njihove
higijenske ispravnosti i uzoraka sterilisanog materijala i sterilisanih
instrumenata radi utvrđivanja njihove sterilnosti, kao i vrste laboratorijskih
ispitivanja radi utvrđivanja higijenske ispravnosti iz stava 1. ovog člana,
propisuje ministar nadležan za poslove zdravlja.

Troškove
laboratorijskih ispitivanja nastale u postupku utvrđivanja higijenske ispravnosti
ruku zaposlenih lica, postrojenja, uređaja, nameštaja, opreme i pribora za
obavljanje delatnosti koja podleže sanitarnom nadzoru, kao i u postupku
utvrđivanja sterilnosti sterilisanog materijala i sterilisanih instrumenata,
snosi pravno lice, organizacija ili preduzetnik koji obavlja delatnost u objektu
u kojem su uzeti brisevi, odnosno uzorci.

Laboratorijska
ispitivanja u postupcima iz stava 3. ovog člana vrše zdravstvene ustanove i
drugi oblici obavljanja zdravstvene delatnosti koji ispunjavaju propisane uslove
za vršenje laboratorijskih ispitivanja u oblasti mikrobiologije, u skladu sa
zakonom.

Član 14.

U
oblasti zaštite stanovništva od zaraznih bolesti sanitarni inspektor ovlašćen
je da vrši nadzor nad sprovođenjem propisanih mera radi sprečavanja pojave,
suzbijanja, eliminacije i iskorenjivanja zaraznih bolesti, kao i da preduzima
druge mere i radnje određene posebnim zakonom kojim se uređuje ta oblast.

Član 15.

Sanitarni
inspektor ovlašćen je da po zahtevu stranke izda akt potreban za sprovođenje
postupka iskopavanja, prevoza i prenošenja umrlih lica, na način i pod uslovima
utvrđenim posebnim zakonom.

Član 16.

U
postupku izrade urbanističkih planova, sanitarni inspektor na zahtev nadležnog
organa uprave, dostavlja opšte i posebne sanitarne uslove koji se odnose na
objekte koji podležu sanitarnom nadzoru i koji su sa aspekta zaštite zdravlja
stanovništva od značaja za izgradnju objekata i uređenje prostora za koji se plan
priprema, kao i opšte, odnosno opšte i posebne sanitarne uslove potrebne za
izdavanje akta o urbanističkim uslovima u skladu sa posebnim zakonom.

Član 17.

U
vršenju sanitarnog nadzora nad objektima koji podležu sanitarnom nadzoru, u
postupcima izgradnje, odnosno rekonstrukcije tih objekata, sanitarni inspektor
utvrđuje da li je idejni projekat usklađen sa izvodom iz urbanističkog plana,
odnosno sa aktom o urbanističkim uslovima kojima su utvrđeni opšti, odnosno
opšti i posebni sanitarni uslovi, i daje sanitarnu saglasnost na idejni
projekat za:

1)
objekte u kojima se obavlja zdravstvena delatnost;

2)
objekte za javno snabdevanje stanovništva vodom za piće;

3)
objekte za proizvodnju životnih namirnica putem industrijskih postrojenja i
uređaja.

Sanitarni
inspektor utvrđuje da li su objekti iz stava 1. tač. 1) do 3) ovog člana
izgrađeni, odnosno rekonstruisani u skladu sa sanitarnim uslovima utvrđenim u
idejnom projektu na koji je data sanitarna saglasnost i daje sanitarnu
saglasnost za korišćenje objekta.

Član 18.

Pravna
lica, organizacije i preduzetnici koji će delatnost obavljati u novoizgrađenim,
odnosno rekonstruisanim objektima utvrđenim u članu 17. stav 1. tač. 1) do 3)
ovog zakona, dužni su da, pre početka obavljanja te delatnosti, pribave sanitarnu
saglasnost na idejni projekat i sanitarnu saglasnost za korišćenje objekta radi
obavljanja određene delatnosti.

U
postupku sanitarnog nadzora nad objektima utvrđenim u članu 17. stav 1. tač. 1)
do 3) ovog zakona, sanitarni inspektor ovlašćen je da izvrši i kontrolu
pribavljenih sanitarnih saglasnosti iz stava 1. ovog člana i preduzme mere u
skladu sa ovim i drugim posebnim zakonom.

Sanitarna
saglasnost za korišćenje objekta predstavlja jedan od dokaza o ispunjenosti
propisanih uslova, na osnovu kojih nadležni organ izdaje upotrebnu dozvolu.

Član 19.

Sanitarne
saglasnosti iz člana 17. ovog zakona sanitarni inspektor izdaje na zahtev
stranke.

Ministar
nadležan za poslove zdravlja propisuje koji se dokazi prilažu uz zahtev stranke
za izdavanje sanitarne saglasnosti na idejni projekat, odnosno sanitarne
saglasnosti za korišćenje objekta.

Član 20.

Troškove
nastale u postupku sanitarnog nadzora na zahtev stranke snosi podnosilac
zahteva.

Ministar
nadležan za poslove zdravlja propisuje način utvrđivanja i visinu troškova iz
stava 1. ovog člana.

Član 21.

Poslove
sanitarnog nadzora utvrđene u čl. 13. do 18. ovog zakona, na teritoriji
autonomne pokrajine, kao poverene poslove, vrši pokrajinski organ uprave
nadležan za poslove zdravlja preko sanitarnih inspektora.

Član 22.

Državni
organi, pravna lica i druge organizacije dužni su da sanitarnom inspektoru
pružaju stručnu pomoć, da sarađuju u vršenju sanitarnog nadzora i da stavljaju na
raspolaganje sve podatke potrebne za vršenje tog nadzora.

Član 23.

Pravna
lica, organizacije, preduzetnici i fizička lica čija delatnost, objekti,
namenska prevozna sredstva, zaposlena lica, proizvodi, postrojenja, uređaji,
nameštaj, oprema i pribor podležu sanitarnom nadzoru, dužni su da sanitarnom
inspektoru omoguće pristup u poslovne prostorije, nesmetano obavljanje sanitarnog
nadzora i uzimanje potrebnih uzoraka, odnosno briseva koji podležu propisanim
laboratorijskim ispitivanjima, kao i da na zahtev sanitarnog inspektora, pruže
sva obaveštenja i podatke potrebne za vršenje sanitarnog nadzora.

Član 24.

Poslove
sanitarnog inspektora može da obavlja: doktor medicine sa specijalizacijom iz
epidemiologije ili higijene, doktor medicine, diplomirani inženjer tehnologije
(prehrambenog odseka), diplomirani inženjer arhitekture, diplomirani građevinski
inženjer (odsek za planiranje i građenje naselja i odsek za hidrotehniku) i
diplomirani prostorni planer.

Pojedine
manje složene poslove sanitarnog inspektora može da obavlja i viši sanitarni
tehničar.

Lica
iz st. 1. i 2. ovog člana mogu da obavljaju poslove sanitarnog inspektora pod
uslovom da imaju najmanje tri godine radnog iskustva u struci, položen stručni
ispit za rad u organima uprave i da ispunjavaju i druge uslove propisane
zakonom.

Ministar
nadležan za poslove zdravlja, u zavisnosti od složenosti i obima pojedinih
poslova sanitarnog nadzora, posebnim aktom kojim se uređuje organizacija i
sistematizacija radnih mesta u Ministarstvu, utvrđuje poslove sanitarnog
inspektora koje mogu da obavljaju lica iz st. 1. i 2. ovog člana.

Član 25.

Poslove
sanitarnog inspektora, u skladu sa ovim zakonom, mogu da obavljaju i lica sa
visokom školskom spremom drugog obrazovnog profila stečenom do dana stupanja na
snagu ovog zakona, ako na dan stupanja na snagu ovog zakona obavljaju poslove
sanitarnog inspektora.

Član 26.

U
obavljanju poslova sanitarnog nadzora, sanitarni inspektor mora imati
legitimaciju kojom se dokazuje svojstvo inspektora.

Za
vreme obavljanja poslova sanitarnog i zdravstvenog nadzora na granici ili u
drugim mestima u kojima se vrši carinjenje, sanitarni inspektor pored
legitimacije utvrđene u stavu 1. ovog člana, mora imati i znak kojim se
dokazuje svojstvo sanitarnog inspektora na granici.

Sanitarni
inspektor obavlja poslove sanitarnog nadzora u propisanom službenom odelu.

Ministar
nadležan za poslove zdravlja propisuje obrazac i sadržinu legitimacije i izgled
znaka i službenog odela sanitarnog inspektora, način njihovog izdavanja, kao i
način vođenja evidencije o izdatim legitimacijama i znacima sanitarnih
inspektora.

Prava i dužnosti
sanitarnog inspektora

Član 27.

U
vršenju sanitarnog nadzora sanitarni inspektor ima pravo i dužnost da:

1)
zabrani korišćenje objekta ili dela objekta u kojem se obavlja delatnost koja
podleže sanitarnom nadzoru, ako pre početka obavljanja te delatnosti u objektu
nisu obezbeđeni opšti i posebni sanitarni uslovi, dok se ti uslovi ne obezbede;

2)
zabrani korišćenje objekta ili dela objekta koji podleže sanitarnom nadzoru,
prostorija, postrojenja, uređaja, nameštaja, opreme i pribora, namenskih
prevoznih sredstava, ako postoje higijenski nedostaci koji bitno ugrožavaju
zdravlje ljudi, dok se ne otklone utvrđeni nedostaci;

3)
zabrani korišćenje objekta ili dela objekta u kojem se obavlja zdravstvena
delatnost, delatnost javnog snabdevanja stanovništva vodom za piće ili delatnost
proizvodnje životnih namirnica putem industrijskih postrojenja i uređaja, ako pre
početka obavljanja te delatnosti nije pribavljena sanitarna saglasnost na idejni
projekat i sanitarna saglasnost za korišćenje objekta;

4)
naredi otklanjanje nedostataka zbog kojih postoji opasnost po zdravlje ljudi, a
koji se odnose na propisane opšte i posebne sanitarne uslove, higijensko stanje
u objektu i njegovom neposrednom okruženju, unutrašnji prostor, prostorije i
njihovu građevinsku celinu i međusobnu funkcionalnu povezanost, unutrašnje
uređenje, postrojenja, uređaje, nameštaj, opremu i pribor, namenska prevozna
sredstva, u ostavljenom roku;

5)
zabrani korišćenje objekta ili dela objekta, prostorija, postrojenja, uređaja,
nameštaja, opreme i pribora, namenskih prevoznih sredstava, ako utvrđeni
nedostaci nisu otklonjeni u ostavljenom roku, do otklanjanja nedostataka;

6)
naredi otklanjanje nedostataka koji se odnose na higijenske uslove koje moraju da
ispune lica zaposlena u objektima koji podležu sanitarnom nadzoru;

7)
naredi druge mere i preduzme druge radnje, u skladu sa zakonom;

8)
obavesti drugi organ ako postoje razlozi za preduzimanje mera za koje je taj
organ nadležan, kao i da podnese prijavu nadležnom organu za učinjeno krivično
delo ili privredni prestup, odnosno da podnese zahtev za pokretanje prekršajnog
postupka.

Mere
iz stava 1. tač. 1) do 7) ovog člana, prema pravnim licima, organizacijama,
preduzetnicima i fizičkim licima nalažu se rešenjem sanitarnog inspektora u
upravnom postupku.

Član 28.

Pravna
lica, organizacije, preduzetnici i fizička lica dužni su da postupe po rešenju
sanitarnog inspektora u roku određenom tim rešenjem.

Preduzimanje
izuzetno hitnih mera radi otklanjanja neposredne opasnosti po život i zdravlje
ljudi, sanitarni inspektor može narediti i usmenim rešenjem, u skladu sa zakonom.

Rešenje
iz stava 2. ovog člana mora se uneti u zapisnik o izvršenom sanitarnom nadzoru.

Član 29.

Protiv
rešenja sanitarnog inspektora može se izjaviti žalba u roku od osam dana od dana
dostavljanja rešenja.

Žalba
ne odlaže izvršenje rešenja.

Po
žalbi protiv prvostepenog rešenja sanitarnog inspektora rešava ministar nadležan
za poslove zdravlja.

Rešenje
iz stava 3. ovog člana konačno je.

Član 30.

Pravno
lice, organizacija i preduzetnik mogu ponovo obavljati delatnost u objektu ili
delu objekta koji podleže sanitarnom nadzoru, za koji je izrečena mera zabrane
korišćenja, ako su u objektu ili delu objekta otklonjeni utvrđeni nedostaci.

Član 31.

Ako
je u postupku sanitarnog nadzora, sanitarni inspektor naredio meru utvrđenu u
članu 27. stav 1. tač. 1) do 3) i tački 5), obezbeđivanje naređene mere vrši se
stavljanjem vidne oznake „zatvoreno po rešenju sanitarnog inspektora”, ili
stavljanjem službenog pečata za otisak u vosku na vrata glavnog ulaza u objekat.

Oznaka
ili službeni pečat iz stava 1. ovog člana može se ukloniti sa objekta tek kad
sanitarni inspektor zapisnikom konstatuje da su prethodno otklonjeni nedostaci
zbog kojih je naređena mera zabrane korišćenja objekta.

Član 32.

Sanitarni
inspektori dužni su da vode evidencije o svom radu, broju i stanju objekata koji
podležu sanitarnom nadzoru i da o tome Ministarstvu podnose propisane
periodične izveštaje.

Ministar
nadležan za poslove zdravlja propisuje način vođenja evidencija i izveštaja iz
stava 1. ovog člana, kao i način njihovog podnošenja.

Član 33.

Ministarstvo
se stara o organizaciji i unapređivanju rada sanitarnih inspektora, kao i o
stručnom usavršavanju sanitarnih inspektora.

Poslove
iz stava 1. ovog člana na teritoriji autonomne pokrajine vrši pokrajinski organ
uprave nadležan za poslove zdravlja.

IV. КAZNENE ODREDBE

Prekršaji

Član 34.

Novčanom
kaznom od 400.000 do 1.000.000 dinara kazniće se za prekršaj pravno lice i
organizacija ako:

1)
pre početka obavljanja delatnosti, u objektu koji podleže sanitarnom nadzoru, ne
obezbedi propisane opšte, odnosno opšte i posebne sanitarne uslove (član 9. stav
1);

2)
za novoizgrađeni, odnosno rekonstruisani objekat u kojem se obavlja zdravstvena
delatnost, delatnost javnog snabdevanja stanovništva vodom za piće i delatnost
proizvodnje životnih namirnica putem industrijskih postrojenja i uređaja, pre
početka obavljanja te delatnosti ne pribavi sanitarnu saglasnost na idejni
projekat i sanitarnu saglasnost za korišćenje objekta (član 18. stav 1).

Za
prekršaj iz stava 1. ovog člana kazniće se i odgovorno lice u pravnom licu,
novčanom kaznom od 20.000 do 50.000 dinara.

Za
prekršaj iz stava 1. ovog člana kazniće se i preduzetnik, novčanom kaznom od
200.000 do 500.000 dinara.

Član 35.

Novčanom
kaznom od 250.000 do 500.000 dinara kazniće se za prekršaj pravno lice i
organizacija ako:

1)
obavlja delatnost u objektu koji podleže sanitarnom nadzoru, a koji ne ispunjava
propisane opšte, odnosno opšte i posebne sanitarne uslove i u kojem nisu
obezbeđeni higijenski uslovi koji se odnose na zaposlena lica (član 12. stav
1);

2)
ne omogući sanitarnom inspektoru pristup u poslovne prostorije, nesmetano
obavljanje sanitarnog nadzora i uzimanje potrebnih uzoraka, odnosno briseva koji
podležu laboratorijskim ispitivanjima, kao i ako na zahtev sanitarnog inspektora
ne pruži sva obaveštenja i podatke potrebne za vršenje sanitarnog nadzora (član
23);

3)
ne postupi po rešenju sanitarnog inspektora kojim se nalaže neka od mera
utvrđenih u članu 27. stav 1. tač. 1) do 7), na način i u roku utvrđenim tim
rešenjem (član 28. stav 1);

4)
otpočne obavljanje delatnosti u objektu ili delu objekta koji podleže sanitarnom
nadzoru za koji je izrečena mera zabrane korišćenja objekta ili dela objekta, a
ne otkloni nedostatke utvrđene rešenjem sanitarnog inspektora (član 30);

5)
sa obeleženog objekta, neovlašćeno ukloni oznaku ili službeni pečat za otisak u
vosku kojima se obezbeđuje mera zabrane korišćenja objekta ili dela objekta
(član 31).

Za
prekršaj iz stava 1. ovog člana kazniće se i odgovorno lice u pravnom licu,
novčanom kaznom od 15.000 do 30.000 dinara.

Za
prekršaj iz stava 1. ovog člana kazniće se i preduzetnik, novčanom kaznom od
100.000 do 300.000 dinara.

Za
prekršaj iz stava 1. tač. 2), 3) i 5) ovog člana kazniće se i fizičko lice,
novčanom kaznom od 10.000 do 20.000 dinara.

Član 36.

Novčanom
kaznom od 150.000 do 300.000 dinara kazniće se za prekršaj pravno lice i
organizacija ako:

1)
pre početka obavljanja delatnosti ne obezbedi higijenske uslove koji se odnose na
zaposlena lica (član 10. stav 1);

2)
u pogledu higijenskog stanja objekta, u toku korišćenja objekta ne održava
higijenu u objektu i njegovom neposrednom okruženju, ne održava higijenu
prostorija, postrojenja, uređaja, nameštaja, opreme, pribora, namenskih
prevoznih sredstava, higijenu radne odeće i obuće zaposlenih lica i ako ne
preduzima druge higijenske mere u cilju zaštite zdravlja stanovništva, u skladu
sa zakonom (član 11).

Za
prekršaj iz stava 1. ovog člana kazniće se i odgovorno lice u pravnom licu,
novčanom kaznom od 10.000 do 30.000 dinara.

Za
prekršaj iz stava 1. ovog člana kazniće se i preduzetnik, novčanom kaznom od
50.000 do 150.000 dinara.

Član 37.

Novčanom
kaznom u iznosu od 5.000 dinara na licu mesta kazniće se za prekršaj fizičko
lice zaposleno u pravnom licu, organizaciji i radnji ako:

1)
ne održava higijenu objekta i njegovog neposrednog okruženja, higijenu
prostorija, postrojenja, uređaja, nameštaja, opreme, pribora, namenskih
prevoznih sredstava, higijenu radne odeće i obuće zaposlenih lica i ako ne
preduzima druge higijenske mere u cilju zaštite zdravlja stanovništva, u skladu
sa zakonom (član 11. stav 1);

2)
radnu odeću i obuću koristi van radnog mesta (član 11. stav 2);

3)
ne ispunjava higijenske uslove u pogledu radne odeće i obuće i lične higijene
zaposlenih (član 12. stav 2).

V. PRELAZNE I
ZAVRŠNE ODREDBE

Član 38.

Podzakonske
akte iz člana 9. stav 2, člana 10. stav 2, člana 12. stav 3, člana 13. stav 2,
člana 19. stav 2, člana 20. stav 2, člana 26. stav 4. i člana 32. stav 2,
ministar nadležan za poslove zdravlja doneće u roku od šest meseci od dana
stupanja na snagu ovog zakona.

Do
donošenja podzakonskih akata iz stava 1. ovog člana primenjivaće se podzakonski
akti doneti na osnovu Zakona o sanitarnom nadzoru („Službeni glasnik RS”, br.
34/94 i 25/96), ako nisu u suprotnosti sa ovim zakonom.

Član 39.

Rešavanje
u predmetima po zahtevu stranaka za izdavanje sanitarnih saglasnosti podnetih do
dana stupanja na snagu ovog zakona, nastaviće se po propisima koji su važili do
dana stupanja na snagu ovog zakona.

Član 40.

Danom
stupanja na snagu ovog zakona prestaje da važi Zakon o sanitarnom nadzoru
(„Službeni glasnik RS”, br. 34/94 i 25/96).

Član 41.

Ovaj zakon stupa na
snagu osmog dana od dana objavljivanja u „Službenom glasniku Republike Srbije”.





