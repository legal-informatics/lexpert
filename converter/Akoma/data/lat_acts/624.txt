





zakon






ZAКON

o poveravanju javnih ovlašćenja
Auto-moto savezu Jugoslavije

"Službeni 
list SRJ, broj 26 od 2. 
juna 1995.



Član 1.

Ovim zakonom poveravaju se javna 
ovlašćenja Auto-moto savezu Jugoslavije (u daljem tekstu: AMSJ) i uređuje nadzor 
nad vršenjem tih ovlašćenja.



Član 2.

AMSJ vrši sledeća javna ovlašćenja:

1) izdaje međunarodnu vozačku 
dozvolu vozačima kojima je izdata jugoslovenska vozačka dozvola za upravljanje 
motornim vozilom, kad prelaze državnu granicu;

2) izdaje jugoslovenskim 
državljanima dozvolu za upravljanje tuđim motornim vozilom, kad prelaze državnu 
granicu;

3) izdaje vlasnicima motornih 
vozila jugoslovenske registracije koji vozilima prelaze državnu granicu, 
triptike i karnete radi ulaska u drugu zemlju, a kojima se garantuje plaćanje 
uvoznih dažbina i taksa u slučaju da vozilo ne bude izvezeno iz te zemlje;

4) obavlja poslove pružanja pomoći i 
davanja informacija koje proističu iz saveznih zakona i međunarodnih ugovora, 
pružanjem tehničke pomoći motorizovanim domaćim i stranim učesnicima u saobraćaju 
na javnim putevima, obezbeđivanjem prenošenja helikopterom lica povređenih, 
odnosno obolelih u javnom saobraćaju radi pružanja medicinske pomoći, uklanjanjem 
sa javnih puteva oštećenih vozila i vozila u kvaru i davanjem obaveštenja o stanju 
prohodnosti javnih puteva.



Član 3.

Dozvola iz člana 2 tačka 1 ovog 
zakona izdaje se na obrascu utvrđenom Кonvencijom o saobraćaju na putevima.



Član 4.

Dozvola iz člana 2 tačka 2 ovog 
zakona izdaje se na obrascu u koji se unose podaci iz saobraćajne dozvole, 
podaci iz vozačke dozvole lica kome se dozvola izdaje, broj putne isprave tog 
lica, izjava kojom vlasnik motornog vozila ovlašćuje imaoca te dozvole da može u 
inostranstvu upravljati njegovim vozilom.

AMSJ uređuje način izdavanja dozvole 
za upravljanje tuđim motornim vozilom u inostranstvu i obrazac te dozvole.



Član 5.

Privremene uvozne isprave iz člana 
2 tačka 3 ovog zakona AMSJ izdaje na osnovu ugovora o garanciji s Međunarodnom 
automobilskom federacijom.

Isprave iz stava 1 ovog člana 
izdaju se na obrascima utvrđenim Carinskom konvencijom o privremenom uvozu 
privatnih drumskih vozila i Carinskom konvencijom o privremenom uvozu 
komercijalnih drumskih vozila.



Član 6.

O izdatim ispravama iz člana 2 tač. 
1 do 3 ovog zakona AMSJ vodi registar.



Član 7.

Za izdavanje isprava iz člana 2 tač. 
1 do 3 ovog zakona AMSJ naplaćuje naknadu, po cenovniku na koji saglasnost daje 
Savezna vlada.



Član 8.

Savezna vlada daje saglasnost na 
odredbe Statuta AMSJ koje se odnose na vršenje javnih ovlašćenja AMSJ.

AMSJ podnosi Saveznoj vladi godišnji 
izveštaj o vršenju javnih ovlašćenja do 31. marta tekuće godine za prethodnu 
godinu.



Član 9.

Nadzor nad vršenjem javnih ovlašćenja 
iz člana 2 ovog zakona vrši nadležni savezni organ.



Član 10.

Ako nadležni savezni organ utvrdi 
da se javna ovlašćenja ne vrše u skladu sa ovim zakonom, naložiće da se utvrđene 
nepravilnosti otklone i odrediti rok za njihovo otklanjanje.



Član 11.

AMSJ će u roku od 60 dana od dana 
stupanja na snagu ovog zakona zapisnički predati saveznom organu nadležnom za 
poslove carina motorna i priključna vozila i njihove delove koje je preuzeo, 
prikupio i čuvao po važećim propisima, sa stanjem na dan stupanja na snagu ovog 
zakona.



Član 12.

AMSJ će u roku od 90 dana od dana 
stupanja na snagu ovog zakona uskladiti odredbe Statuta AMSJ koje se odnose na 
vršenje javnih ovlašćenja sa odredbama ovog zakona i dostaviti Saveznoj vladi na 
saglasnost.



Član 13.

Danom stupanja na snagu ovog zakona 
prestaje da važi Zakon o položaju i ovlašćenjima Auto-moto saveza Jugoslavije 
("Službeni list SFRJ", br. 22/78 i 9/86).



Član 14.

Ovaj zakon stupa na snagu osmog 
dana od dana objavljivanja u "Službenom listu SRJ".




