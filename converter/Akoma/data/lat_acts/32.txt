



Redakcijski prečišćen tekst





ZAКON
o referendumu i narodnoj inicijativi
„Službeni glasnik RS“, br. 48 od 20. jula 1994, 11 od 6. 
aprila 1998.
Član 1.
Ovim zakonom uređuje se način neposrednog izjašnjavanja, 
odnosno odlučivanja građana referendumom i način ostvarivanja narodne inicijative.
Član 2.
Referendumom građani odlučuju o pitanjima za koja je to 
Ustavom i zakonom određeno i o pitanjima iz nadležnosti Narodne skupštine, 
odnosno skupštine autonomne pokrajine, opštine i grada za koja skupština to 
odluči.
Referendum se može raspisati i radi prethodnog izjašnjavanja 
o pitanjima iz stava 1. ovog člana, odnosno radi potvrđivanja akta koji je doneo 
nadležni organ.
O pitanjima određenim statutom autonomne pokrajine, opštine 
ili grada, odnosno o drugim pitanjima iz njihove nadležnosti referendum se 
sprovodi na način i po postupku utvrđenim ovim zakonom, ako zakonom nije 
drukčije određeno.
Član 3.
Na način utvrđen ovim zakonom građani predlažu promenu 
Ustava, zakona, drugih propisa i opštih akata iz nadležnosti Narodne skupštine, 
odnosno skupštine autonomne pokrajine, opštine ili grada, raspisivanje 
referenduma o određenom pitanju i podnose druge predloge u skladu s Ustavom, 
zakonom i statutom (u daljem tekstu: narodna inicijativa).
Član 4.
Pravo izjašnjavanja na referendumu imaju građani koji u 
skladu s propisima o izborima imaju biračko pravo i prebivalište na teritoriji 
za koju se raspisuje referendum.
Na referendumu kojim se stvaraju prava i obaveze građana 
čije je prebivalište van teritorije za koju se raspisuje referendum pravo 
izjašnjavanja imaju i ti građani.
Organ nadležan za raspisivanje referenduma, odnosno telo 
koje on ovlasti sačinjava spisak građana koji imaju pravo izjašnjavanja na 
referendumu a nemaju prebivalište na području za koje se sprovodi referendum, na 
način utvrđen propisima o izborima.
Član 5.
Pravo učestvovanja u narodnoj inicijativi imaju građani koji 
u skladu s propisima o izborima imaju biračko pravo.
Član 6.
Referendumom i narodnom inicijativom građani se slobodno 
izjašnjavaju.
Niko ne može pozvati građanina na odgovornost zbog 
izjašnjavanja na referendumu, odnosno zbog učestvovanja u narodnoj inicijativi u 
skladu s ovim zakonom.
Član 7.
Na referendumu građani se izjašnjavaju lično i tajno, na 
glasačkim listićima.
U narednoj inicijativi građani učestvuju potpisivanjem 
odgovarajućeg predloga.
Član 8.
Na akte za sprovođenje referenduma i ostvarivanje narodne 
inicijative ne plaćaju se takse.
Član 9.
Građani imaju pravo na prigovor zbog nepravilnosti u 
postupku sprovođenja referenduma, kao i pravo da ukazuju na propuste i nedostatke 
u postupku ostvarivanja narodne inicijative.
II. SPROVOĐENJE REFERENDUMA
Član 10.
Akt o raspisivanju republičkog referenduma donosi Narodna 
skupština na predlog najmanje pedeset narodnih poslanika, Vlade ili najmanje 
100.000 birača.
Akt o raspisivanju referenduma o pitanjima iz nadležnosti 
autonomne pokrajine, opštine i grada donosi skupština autonomne pokrajine, 
odnosno opštine ili grada u skladu sa statutom.
Od dana raspisivanja do dana sprovođenja referenduma ne može 
proteći manje od 15 ni više od 90 dana.
Statutom autonomne pokrajine, opštine i grada određuje se 
rok iz stava 3. ovog člana.
*Službeni glasnik RS, broj 11/1998
Član 11.
Građani s dela teritorije Republike, odnosno autonomne 
pokrajine, opštine ili grada mogu odlučiti na referendumu o pitanjima koja su od 
značaja za te građane.
Član 12.
Akt o raspisivanju referenduma sadrži naročito: naznačenje 
teritorije za koju se referendum raspisuje; akt, odnosno pitanje o kome se 
građani izjašnjavaju; datum sprovođenja referenduma i vreme određeno za 
izjašnjavanje na referendumu.
Akt o raspisivanju referenduma objavljuje se na način na koji 
se objavljuju propisi organa koji je raspisao referendum.
Član 13.
Organi za sprovođenje referenduma jesu komisija i glasački 
odbor.
Кomisiju obrazuje organ koji je raspisao referendum, a 
komisija obrazuje glasačke odbore.
Član 14.
Кad se referendum raspisuje za teritoriju Republike, 
autonomne pokrajine i grada ili njihov deo, komisije se obrazuju i u opštinama.
Кomisije u opštinama obrazuje republička komisija kad se 
referendum raspisuje za teritoriju Republike ili njen deo, pokrajinska kad se 
referendum raspisuje za teritoriju autonomne pokrajine ili njen deo, a gradska 
kad se referendum raspisuje za teritoriju grada ili njen deo.
Član 15.
Кomisija za sprovođenje referenduma obavlja sledeće poslove:
1) stara se o zakonitom sprovođenju republičkog referenduma;
2) stara se o obezbeđivanju materijala za sprovođenje 
republičkog referenduma;
3) propisuje obrasce za sprovođenje republičkog referenduma;
4) utvrđuje i proglašava ukupne rezultate republičkog 
referenduma;
5) obavlja i druge poslove određene ovim zakonom i aktom o 
raspisivanju referenduma.
Кomisija za sprovođenje republičkog referenduma, odnosno 
referenduma za teritoriju autonomne pokrajine ili grada daje uputstva za rad 
opštinskim komisijama u pogledu primene odredaba ovog zakona i usklađuje njihov 
rad.
Opštinska komisija obavlja tehničke pripreme za sprovođenje 
republičkog referenduma, odnosno referenduma za teritoriju autonomne pokrajine 
ili grada, određuje glasačka mesta, utvrđuje rezultate republičkog referenduma 
na teritoriji opštine na osnovu primljenog materijala sa svih glasačkih mesta i 
dostavlja Republičkoj, odnosno pokrajinskoj ili gradskoj komisiji i obavlja druge 
poslove određene ovim zakonom i odlukom o raspisivanju referenduma.
Član 16.
Glasački odbori rukovode glasanjem na glasačkim mestima, 
obezbeđuju pravilnost i tajnost glasanja i utvrđuju rezultate glasanja na 
glasačkim mestima, u skladu s uputstvima komisije za sprovođenje referenduma.
Član 17.
Aktom o obrazovanju organa za sprovođenje referenduma u 
autonomnoj pokrajini, opštini i gradu utvrđuju se njihovi zadaci.
Član 18.
Vreme glasanja na referendumu određuje se tako da se omogući 
glasanje svim građanima koji imaju pravo izjašnjavanja na referendumu.
Glasanje se zaključuje istekom vremena određenog za glasanje, 
a građanima koji su se zatekli na glasačkom mestu u trenutku njegovog zatvaranja 
omogućiće se da glasaju.
Ako su glasali svi građani na glasačkom mestu koji su 
upisani u evidenciju građana s biračkim pravom, glasanje se može zaključiti i pre 
isteka vremena određenog za glasanje.
Član 19.
Pitanje o kome se građani referendumom izjašnjavaju mora biti izraženo jasno 
tako da se na njega može odgovoriti rečju „za” ili „protiv”, 
odnosno „da” ili „ne”.
Кad se referendumom odlučuje istovremeno o više pitanja, svako pitanje mora 
biti posebno formulisano na glasačkom listiću tako da se na svako može 
odgovoriti rečju „za” ili „protiv”, odnosno „da” 
ili „ne”.
Кad se referendum raspisuje radi prethodnog izjašnjavanja 
građana, pitanje o kome građani treba da se izjasne može biti formulisano tako da 
se u odgovoru na njega građanin opredeljuje za jedinu od više predloženih 
mogućnosti.
*Službeni glasnik RS, broj 11/1998
Član 20.
Glasački listić za izjašnjavanje na referendumu (u daljem 
tekstu: glasački listić) sadrži:
1) naziv organa koji je raspisao referendum;
2) dan održavanja referenduma;
3) pitanje o kome građani treba da se izjasne na 
referendumu;
4) reči „za” i „protiv”, odnosno „da” ili „ne” jedna pored 
druge.
Glasa se zaokruživanjem na glasačkom listiću jednog od 
mogućih odgovora.
U pogledu načina glasanja lica koja nisu u mogućnosti da 
glasaju na glasačkom mestu, odnosno da sama glasaju, shodno se primenjuju propisi 
o izboru narodnih poslanika kojima je uređen način glasanja ovih lica.
*Službeni glasnik RS, broj 11/1998
Član 21.
Glasačke listiće priprema komisija za sprovođenje 
referenduma.
Кomisija za sprovođenje referenduma utvrđuje broj glasačkih 
listića koji mora biti jednak broju građana koji imaju pravo izjašnjavanja na 
referendumu upisanih u birački spisak, kao i broj rezervnih glasačkih listića za 
sprovođenje republičkog referenduma.
Glasački listići štampaju se na jednom mestu.
Organ koji je raspisao referendum može odrediti do tri lica 
koja će radi kontrole prisustvovati štampanju glasačkih listića, odnosno koja će 
kontrolisati postupak dostavljanja glasačkih listića organima za sprovođenje 
referenduma.
Član 22.
Po završenom glasanju glasački odbor utvrđuje rezultate 
glasanja na glasačkom mestu i o tome sastavlja zapisnik.
Nevažeći glasački listić je onaj listić na kome su 
zaokružene i reč „za” i reč „protiv” odnosno i reč „da” i reč „ne”, nepopunjen 
listić i listić koji je tako popunjen da se ne može sa sigurnošću utvrditi kako 
se građanin izjasnio.
U zapisniku o rezultatu glasanja na glasačkom mestu navode 
se: datum i mesto održavanja glasanja; glasačko mesto; predlog koji je stavljen na 
referendum; lična imena članova glasačkog odbora; broj građana s biračkim pravom 
na glasačkom mestu; broj građana s biračkim pravom koji je glasao i rezultat 
glasanja.
Zapisnik potpisuju svi članovi glasačkog odbora.
Zapisnik i ostale materijale sa glasanja glasački odbor 
dostavlja nadležnoj komisiji.
*Službeni glasnik RS, broj 11/1998
Član 23.
Izveštaj o sprovedenom referendumu komisija za sprovođenje 
referenduma dostavlja organu koji je raspisao referendum.
Rezultat republičkog referenduma objavljuje se u formi 
izveštaja u „Službenom glasniku Republike Srbije”.
Rezultati referenduma sprovedenih za teritoriju autonomne 
pokrajine, opštine i grada utvrđuju se u skladu s njihovim odlukama i objavljuju 
se na način na koji se objavljuje odluka o raspisivanju referenduma.
Član 24.
Referendum je punovažan ako je na njemu glasala većina 
građana koji imaju biračko pravo i koji su upisani u birački spisak u skladu s 
ovim zakonom.
Odluka o pitanju koje je bilo predmet izjašnjavanja na 
referendumu smatra se donetom ukoliko je za nju glasala većina građana iz stava 
1. ovog člana, ako Ustavom, zakonom ili statutom nije za to predviđen veći broj.
Akt koji je potvrđen na referendumu proglašava se u skladu 
s Ustavom, zakonom i statutom.
Član 25.
Odluka doneta na referendumu obavezna je.
Кad su se građani referendumom prethodno izjasnili o 
određenom pitanju, organ koji donosi akt kojim se uređuje to pitanje dužan je da 
ga donese u skladu s voljom građana izraženom na referendumu, u roku određenom 
aktom o raspisivanju referenduma, a najkasnije u roku od 60 dana od dana 
održavanja referenduma.
Ako su se građani referendumom izjasnili za potvrđivanje 
akta, akt je usvojen danom održavanja referenduma, odnosno danom proglašavanja tog 
akta.
Ako građani referendumom nisu potvrdili akt, smatra se da 
taj akt nije ni donet.
Član 26.
Ako građani referendumom nisu potvrdili akt, odnosno nisu 
se izjasnili za pitanje koje je bilo predmet izjašnjavanja, o tom aktu, odnosno 
pitanju ne može se ponovo odlučivati na referendumu u roku kraćem od šest meseci 
od dana glasanja na referendumu.
Član 27.
Građanin ima pravo, u roku od 24 sata od trenutka kad je 
doneta odluka, odnosno izvršena radnja ili je učinjen propust, da podnese prigovor 
komisiji za sprovođenje referenduma ako smatra da su time učinjene nepravilnosti u 
sprovođenju referenduma.
Prigovor iz stava 1. ovog člana koji se odnosi na postupke 
opštinske komisije podnosi se Republičkoj komisiji kad je referendum sproveden 
za teritoriju Republike, pokrajinskoj komisiji kad je referendum sproveden za 
teritoriju autonomne pokrajine, a gradskoj komisiji kad je referendum sproveden 
za teritoriju grada.
Кomisija kojoj je podnet prigovor odlučuje o prigovoru u 
roku od 48 sati od podnošenja prigovora.
Član 28.
Ako je nepravilnost učinjena na jednom ili više glasačkih 
mesta bitno uticala na rezultate glasanja, nadležna komisija za sprovođenje izbora 
poništiće izjašnjavanje na tim glasačkim mestima i odrediti vreme ponovnog 
izjašnjavanja.
O poništavanju glasanja opštinska komisija obaveštava 
Republičku komisiju kad je referendum sproveden za teritoriju Republike, 
pokrajinsku komisiju kad je referendum sproveden za teritoriju autonomne 
pokrajine, a gradsku komisiju kad je referendum sproveden za teritoriju grada.
Ako je do nepravilnosti u sprovođenju referenduma došlo 
postupkom opštinske komisije, Republička komisija, odnosno pokrajinska i gradska 
komisija poništiće radnje opštinske komisije koje su nepravilno sprovedene i 
odrediti da se one ponove.
Član 29.
Protiv rešenja opštinske, gradske, pokrajinske ili 
Republičke komisije donetog po prigovoru iz člana 27. ovog zakona, kao i u 
slučaju kad nadležna komisija nije odlučila po prigovoru u propisanom roku, 
podnosilac prigovora može podneti žalbu Vrhovnom sudu.
Vrhovni sud rešava po žalbi iz stava 1. ovog člana u roku 
od 48 sati od prijema žalbe.
Odluka Vrhovnog suda po žalbi konačna je.
Član 30.
Sredstva za sprovođenje referenduma obezbeđuje skupština 
koja je raspisala referendum.
III. OSTVARIVANJE NARODNE INICIJATIVE
Član 31.
Građani radi ostvarivanja narodne inicijative obrazuju 
inicijativni odbor od najmanje tri člana koji imaju biračko pravo.
Inicijativni odbor može obrazovati posebne odbore za 
prikupljanje potpisa na pojedinim mestima.
Član 32.
Predlog za promenu ili donošenje odgovarajućeg akta, odnosno 
drugi predlog obuhvaćen narodnom inicijativom mora biti sačinjen tako da se iz 
njega jasno vide pravci promena, odnosno rešenja o kojima nadležni organ treba da 
se izjasni.
Predlog iz stava 1. ovog člana potpisuju članovi 
inicijativnog odbora.
Član 33.
Inicijativni odbor dostavlja predlog organu nadležnom za 
donošenje akta, odnosno za rešavanje o pitanju na koji se predlog odnosi (u daljem 
tekstu: nadležni organ) radi obaveštenja da se za taj predlog prikupljaju potpisi.
Nadležni organ potvrđuje prijem predloga za koji se 
prikupljaju potpisi na prvoj stranici teksta predloga i overava svaku stranicu 
teksta predloga u onolikom broju kopija koliko podnese inicijativni odbor.
Nadležni organ zadržava jednu kopiju predloga za koji se 
prikupljaju potpisi.
Od podnošenja predloga za koji se prikupljaju potpisi predlog 
se ne može menjati ni dopunjavati.
Član 34.
Inicijativni odbor prijavljuje prikupljanje potpisa 
Ministarstvu unutrašnjih poslova – organizacionoj jedinici u opštini na čijoj će 
se teritoriji prikupljati potpisi.
Prijava iz stava 1. ovog člana podnosi se najkasnije tri 
dana pre početka prikupljanja potpisa.
U prijavi se navode: naziv organa kome je podnet predlog za 
koji se prikupljaju potpisi i prijemni broj pod kojim je taj predlog zaveden; 
mesto, vreme i način prikupljanja potpisa; lični podaci lica koja će prikupljati 
potpise i mere koje će inicijativni odbor preduzeti radi sprečavanja eventualnih 
zloupotreba u vezi s prikupljanjem potpisa.
Prijavu potpisuju članovi inicijativnog odbora, odnosno 
članovi odbora koji će prikupljati potpise.
Član 35.
Lista potpisnika narodne inicijative sadrži:
1) naznačenje predloga za koji se prikupljaju potpisi s 
prijemnim brojem nadležnog organa;
2) podatke o potpisnicima inicijative, koji se upisuju u 
sledeće rubrike: radni broj potpisnika narodne inicijative; lično ime potpisnika 
inicijative, koje se ispisuje čitkim štampanim slovima i potvrđuje njegovim 
svojeručnim potpisom; adresa potpisnika inicijative; lični broj potpisnika 
inicijative ako ga ima; registarski broj lične karte potpisnika inicijative;
3) datum i mesto prikupljanja potpisa;
4) izjavu inicijativnog odbora, odnosno odbora koji je 
prikupljao potpise da svi potpisnici na listi imaju pravo učestvovanja u narodnoj 
inicijativi u skladu s zakonom i da su se samo jednom potpisali na listi, kao i 
napomenu o eventualnom povlačenju potpisa građana;
5) potpise članova inicijativnog odbora, odnosno odbora 
koji je prikupljao potpise.
Član 36.
Prikupljanje potpisa građana koji učestvuju u narodnoj 
inicijativi traje najduže sedam dana, računajući od dana koji je u prijavi 
Ministarstvu unutrašnjih poslova označen kao početni dan prikupljanja potpisa.
Građanin se može samo jednom potpisati na listi potpisnika 
narodne inicijative.
Građanin može svoj potpis povući do isteka poslednjeg dana 
određenog za prikupljanje potpisa.
Potpis se povlači u pismenoj formi, a odbor za prikupljanje 
potpisa konstatuje to u listi potpisnika narodne inicijative.
Član 37.
Na mestu gde se prikupljaju potpisi tekst predloga za koji 
se prikupljaju potpisi, overen od nadležnog organa i snabdeven njegovim prijemnim 
brojem, mora biti istaknut tako da bude dostupan građanima.
Član 38.
Građanin ima pravo da nadležnom organu ukaže na propuste i 
nedostatke u postupku prikupljanja potpisa za predlog obuhvaćen narodnom 
inicijativom.
Član 39.
Inicijativni odbor dostavlja listu potpisnika narodne 
inicijative nadležnom organu.
Nadležni organ proverava da li je lista potpisnika narodne 
inicijative sačinjena u skladu s odredbama ovog zakona i da li je prikupljen 
potreban broj potpisa, pri čemu razmatra i eventualne primedbe građana na 
postupak prikupljanja potpisa.
Ako građanin, odnosno inicijativni odbor smatra da je 
nadležan organ nepravilno postupio prilikom obavljanja radnji iz stava 2. ovog 
člana, može podneti žalbu Vrhovnom sudu.
Vrhovni sud rešava po žalbi iz stava 3. ovog člana u roku 
od 48 sati od prijema žalbe.
Odluka Vrhovnog suda po žalbi konačna je.
Član 40.
Кad je lista potpisnika narodne inicijative sačinjena u 
skladu s odredbama ovog zakona a prikupljen je potreban broj potpisa, nadležni 
organ dužan je da o predlogu za koji su prikupljeni potpisi odluči na način i po 
postupku utvrđenom Ustavom i zakonom, odnosno odgovarajućim statutom ili 
poslovnikom.
Član 41.
Кad nadležni organ ne prihvati predlog iz člana 40. ovog 
zakona, dužan je da o tome obavesti inicijativni odbor.
Ako inicijativni odbor smatra da nadležni organ nije 
pravilno postupio u slučaju iz stava 1. ovog člana, može podneti žalbu Vrhovnom 
sudu.
Vrhovni sud rešava po žalbi iz stava 2. ovog člana u roku 
od 15 dana od prijema žalbe.
Odluka Vrhovnog suda po žalbi konačna je.
IV. PRELAZNE I ZAVRŠNE ODREDBE
Član 42.
U pogledu glasačkih mesta, materijala za glasanje, načina 
rada glasačkih odbora, glasanja, utvrđivanja rezultata glasanja na glasačkom mestu 
i drugih pitanja u vezi s glasanjem koja nisu uređena ovim zakonom shodno se 
primenjuju odgovarajuće odredbe Zakona o izboru narodnih poslanika („Službeni 
glasnik RS”, br. 79/92 i 83/92).
Član 43.
Danom stupanja na snagu ovog zakona prestaju da važe:
1) Zakon o referendumu („Službeni glasnik SRS”, broj 
40/89);
2) Zakon o postupku prethodnog izjašnjavanja na Republičkom 
referendumu o državnim simbolima („Službeni glasnik RS”, broj 66/91).
Član 44.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.

