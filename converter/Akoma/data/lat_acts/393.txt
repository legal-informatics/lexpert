


Redakcijski prečišćen tekst
 

 
ZAКON
o eksproprijaciji 
“Službeni glasnik RS”, br. 53 od 28. decembra 1995, 23 od 6. aprila 2001 - 
SUS, 20 od 19. marta 2009, 55 od 25. juna 2013 - US, 106 od 28. decembra 2016 - 
Autentično tumačenje

I. OSNOVNE ODREDBE 
Član 1. 
Nepokretnosti se mogu eksproprisati ili se svojina na 
njima može ograničiti samo u javnom interesu utvrđenom na osnovu zakona, uz 
naknadu koja ne može biti niža od tržišne.
*Službeni glasnik RS, broj 20/2009
 **Službeni glasnik RS, broj 106/2016 (Autentično 
tumačenje)
Član 2.
Javni interes za eksproprijaciju nepokretnosti utvrđuje se zakonom ili 
odlukom Vlade u skladu sa ovim zakonom. 
*Službeni glasnik RS, broj 20/2009
Član 3.
Nepokretnostima, u smislu ovog zakona, smatraju se zemljišta, zgrade i drugi 
građevinski objekti. 
Član 4.
Danom pravosnažnosti rešenja o eksproprijaciji menja se sopstvenik na 
eksproprisanoj nepokretnosti (potpuna eksproprijacija). 
Član 5.
Eksproprijacijom može da se ustanovi i službenost na nepokretnosti ili zakup 
na zemljištu na određeno vreme (nepotpuna eksproprijacija).
 
Zakup može da se ustanovi samo u slučaju kada će se zemljište, s obzirom na 
svrhu za koju se zakup predlaže, koristiti ograničeno vreme, a najviše do tri 
godine (za istraživanje rudnog i drugog blaga, korišćenje kamenoloma, vađenje 
gline, peska i šljunka, zakup prirodnih dobara za stavljanje pod zaštitu i sl.). 

Po proteku roka na koji je izvršena nepotpuna eksproprijacija, korisnik 
eksproprijacije je dužan da zemljište vrati u prvobitno stanje.
 *Službeni glasnik RS, broj 106/2016 (Autentično 
tumačenje)
Član 6.
Zemljište koje treba da služi određenoj potrebi u vezi sa izgradnjom objekata i 
ustanovljenjem službenosti, za koje je u skladu sa ovim zakonom utvrđen javni 
interes (radi smeštaja radnika, materijala, mašina i sl.) može se privremeno 
zauzeti, a najduže do tri godine (privremeno zauzimanje). 
Privremeno zauzimanje će se ukinuti čim prestane potreba zbog koje je određeno 
i zemljište vratiti u prvobitno stanje. 
*Službeni glasnik RS, broj 20/2009
Član 7.
Na određenoj nepokretnosti može se dozvoliti vršenje pripremnih radnji u svrhu 
eksproprijacije. 
Član 8.
Eksproprijacija se može vršiti za potrebe Republike 
Srbije, autonomne pokrajine, grada, grada Beograda, opštine, javnih fondova, 
javnih preduzeća, privrednih društava koja su osnovana od strane javnih 
preduzeća, kao i za potrebe privrednih društava sa većinskim državnim kapitalom 
osnovanih od strane Republike Srbije, autonomne pokrajine, grada, grada 
Beograda, ili opštine, ako zakonom nije drukčije određeno.
U postupku eksproprijacije može da se ustanovi službenost 
u korist subjekata 
iz stava 1. ovog člana, kao i u korist građana, ako je to zakonom predviđeno, 
radi postavljanja vodovodnih cevi, električnih i telefonskih kablova i sl. 

*Službeni glasnik RS, broj 20/2009
Član 9.
Eksproprijacijom nepokretnosti korisnik eksproprijacije stiče pravo da tu 
nepokretnost koristi za svrhu radi koje je eksproprijacija izvršena. 

Član 10.
Ako se prilikom eksproprijacije jednog dela nepokretnosti utvrdi da 
sopstvenik nema ekonomskog interesa da koristi preostali deo nepokretnosti, 
odnosno ako je zbog toga na preostalom delu nepokretnosti onemogućena ili bitno 
otežana njegova egzistencija, eksproprisaće se, na njegov zahtev, i taj deo 
nepokretnosti. 
Član 11.
Naknada za eksproprisanu nepokretnost određuje se u novcu, ukoliko ovim 
zakonom nije drukčije određeno. 
Član 12.
Eksproprijacijom građevinskog objekta na građevinskom zemljištu u državnoj, 
odnosno javnoj svojini sopstveniku takvog objekta prestaje pravo korišćenja 
zemljišta pod objektom i zemljišta koje služi za njegovu redovnu upotrebu. 

Za zemljište na kome je prestalo pravo korišćenja, raniji sopstvenik tog 
zemljišta ima pravo na naknadu, ukoliko mu naknada ranije nije isplaćena. 

*Službeni glasnik RS, broj 20/2009
Član 13.
Eksproprisana nepokretnost može se vratiti ranijem sopstveniku u svojinu pod 
uslovima propisanim ovim zakonom. 
Član 14.
Na područjima zahvaćenim elementarnim nepogodama većeg obima, 
eksproprijacija nepokretnosti se sprovodi po posebnom postupku propisanom ovim 
zakonom. 
Član 15.
Naknada za eksproprisano obradivo poljoprivredno zemljište licu kome je prihod 
od tog zemljišta uslov za egzistenciju, određuje se na njegov zahtev davanjem u 
svojinu drugog odgovarajućeg zemljišta iste kulture i klase ili odgovarajuće 
vrednosti u istom mestu ili bližoj okolini. 
Odredba stava 1. ovog člana ne odnosi se na slučajeve u kojima se 
eksproprijacija vrši radi eksploatacije uglja, obojenih metala, građevinskog 
materijala, nafte i prirodnog gasa, radi izgradnje energetskih objekata 
(termoelektrane, termoelektrane-toplane, trafostanice, visokonaponski vodovi, 
akumulaciona jezera za potrebe hidroelektrana), transporta, skladištenja i 
prerade nafte i prirodnog gasa, kao i za vodosnabdevanje i zaštitu od poplava i 
izgradnju objekata za zaštitu od štetnog dejstva voda.
U slučaju eksproprijacije poljoprivrednog zemljišta radi 
izgradnje linijskih infrastrukturnih objekata, naknada za to zemljište određuje se 
davanjem u svojinu ranijem sopstveniku drugog odgovarajućeg poljoprivrednog 
zemljišta iste kulture i klase ili odgovarajuće vrednosti u istom mestu ili 
bližoj okolini.
Ukoliko korisnik eksproprijacije nije u mogućnosti da 
ponudi drugo odgovarajuće poljoprivredno zemljište iz stava 3. ovog člana, naknada 
se određuje u novcu.
Ranijem sopstveniku eksproprisanog objekta koji je korišćen za uzgoj stoke i 
smeštaj ili preradu poljoprivrednih proizvoda, a kome je prihod od tih delatnosti 
uslov za egzistenciju, naknada se određuje davanjem u svojinu drugog objekta u 
kome će moći da nastavi obavljanje delatnosti, na mestu koje predloži raniji 
sopstvenik u okviru svog poljoprivrednog poseda, u skladu sa važećim propisima. 

Obavezu iz stava 5. ovog člana korisnik eksproprijacije dužan je da izvrši 
najdocnije u roku od 12 meseci od dana rušenja eksproprisanog objekta. 

Do predaje u posed objekta koji se daje u svojinu na ime naknade, korisnik 
eksproprijacije je dužan da pre rušenja eksproprisanog objekta, ranijem 
sopstveniku omogući korišćenje drugog objekta. 
*Službeni glasnik RS, broj 20/2009
Član 16.
Ranijem sopstveniku stambene zgrade ili stana, odnosno poslovne prostorije, 
korisnik eksproprijacije dužan je, da na njegov zahtev, da u svojinu ili 
susvojinu drugu stambenu zgradu ili stan, odnosno poslovnu prostoriju na istom 
mestu ili bližoj okolini, koja po strukturi i površini odgovara uslovima 
stanovanja, odnosno obavljanja delatnosti, koje je raniji sopstvenik imao pre 
eksproprijacije. 
U slučaju kad se, u skladu sa ovim zakonom, radi izvođenja određenih radova 
ekspropriše veliki kompleks zemljišta, korisnik eksproprijacije je dužan da 
ranijem sopstveniku obezbedi drugu nepokretnost u smislu stava 1. ovog člana na 
teritoriji opštine na kojoj se eksproprisana nepokretnost nalazi.

Ranijem sopstveniku koji koristi eksproprisani objekat druga nepokretnost, u 
smislu st. 1. i 2. ovog člana, obezbeđuje se pre rušenja eksproprisanog objekta, 
a ranijem sopstveniku koji nije korisnik eksproprisanog objekta druga 
nepokretnost obezbeđuje se najdocnije u roku od šest meseci od dana 
pravosnažnosti rešenja o eksproprijaciji. 
Raniji sopstvenik i članovi njegovog porodičnog domaćinstva, čiji je stambeni 
objekat eksproprisan zbog eksploatacije mineralnih sirovina, imaju pravo da im 
se u okviru ukupne naknade dodeli jedna građevinska parcela, pod uslovom da se 
zbog te eksproprijacije raseljava naselje ili deo naselja i da su u momentu 
donošenja rešenja o eksproprijaciji prebivali u tom objektu.
*Službeni glasnik RS, broj 20/2009
Član 17.
U slučaju kad se vrednosti eksproprisanog objekta i objekta koji se daje na 
ime naknade u svojinu ili susvojinu razlikuju, korisnik eksproprijacije, odnosno 
raniji sopstvenik dužan je da drugoj strani isplati razliku u ceni. 

Obavezu iz stava 1. ovog člana raniji sopstvenik ima samo u slučaju kad se 
saglasi da mu se na ime naknade da u svojinu ili susvojinu objekat veće 
vrednosti od vrednosti eksproprisanog objekta. 
Način, uslovi i rok isplate razlike iz stava 1. ovog člana utvrđuju se 
sporazumom stranaka, odnosno odlukom suda. 
Član 18.
Ako raniji sopstvenik ne zahteva da mu se za eksproprisanu nepokretnost da u 
svojinu ili susvojinu druga nepokretnost u smislu člana 16. ovog zakona, 
korisnik eksproprijacije je dužan da mu isplati naknadu u novcu bez obaveze 
obezbeđenja druge nepokretnosti. 
Član 19.
Zakupcu stana u društvenoj ili državnoj svojini na neodređeno vreme, odnosno 
nosiocu stanarskog prava u eksproprisanoj stambenoj zgradi ili stanu kao 
posebnom delu zgrade, korisnik eksproprijacije dužan je da pre rušenja zgrade 
obezbedi korišćenje drugog odgovarajućeg stana u društvenoj ili državnoj svojini 
sa pravima zakupca na neodređeno vreme. 
II. UTVRĐIVANJE JAVNOG INTERESA 
*Službeni glasnik RS, broj 20/2009
Član 20.
Vlada može utvrditi 
javni interes za eksproprijaciju ako je 
eksproprijacija nepokretnosti neophodna za izgradnju objekata u oblasti: 
obrazovanja, zdravstva, socijalne zaštite, kulture, vodoprivrede, sporta, 
saobraćajne, energetske i komunalne infrastrukture, objekata za potrebe državnih 
organa i organa teritorijalne autonomije i lokalne samouprave, objekata za 
potrebe odbrane zemlje, kao i za izgradnju stanova kojima se rešavaju stambene 
potrebe socijalno ugroženih lica. 
Vlada može utvrditi javni interes i u slučaju kad je 
eksproprijacija nepokretnosti neophodna za eksploataciju mineralnih sirovina, za 
obezbeđenje zaštite životne sredine i zaštite od elementarnih nepogoda, 
uključujući i izgradnju objekata i izvođenje radova za ove potrebe, kao i za 
pribavljanje neizgrađenog zemljišta potrebnog radi raseljavanja naselja ili dela 
naselja, ako je na području tog naselja ili dela naselja utvrđen javni interes za 
eksproprijaciju nepokretnosti radi eksploatacije mineralnih sirovina, kao i u 
drugim slučajevima predviđenim zakonom.
Vlada može utvrditi javni interes za eksproprijaciju 
nepokretnosti koje su prema ugovoru o zajedničkom ulaganju u privredno društvo, 
odnosno o zajedničkom osnivanju privrednog društva, koji je zaključila Republika 
Srbija, neophodne za obezbeđenje nenovčanog uloga Republike Srbije u to društvo, 
a koje su obuhvaćene tim ugovorom ili odgovarajućim planskim aktom.
Javni interes za eksproprijaciju može da se utvrdi ako je, u skladu sa 
zakonom, donet odgovarajući planski akt, ako ovim zakonom nije drukčije 
određeno.
Predlog za utvrđivanje javnog interesa za eksproprijaciju može da podnese 
lice koje prema odredbama ovog zakona može biti korisnik eksproprijacije. 

Predlog za utvrđivanje javnog interesa za 
eksproprijaciju, koji se podnosi Vladi preko ministarstva nadležnog za poslove 
finansija, sadrži podatke o nepokretnosti za koju se predlaže utvrđivanje javnog 
interesa, vrstu objekta, odnosno vrstu radova, čija je izgradnja, odnosno 
izvođenje predviđeno na određenom zemljištu, kao i podatke o zemljištu koje se 
pribavlja radi davanja naknade ranijim sopstvenicima eksproprisanih nepokretnosti 
koji se raseljavaju zbog eksploatacije mineralnih sirovina, odnosno o zemljištu 
koje se pribavlja radi obezbeđenja nenovčanog uloga Republike Srbije za osnivanje 
privrednog društva u smislu stava 3. ovog člana i druge podatke od značaja za 
utvrđivanje javnog interesa. Uz predlog se podnosi i izvod iz odgovarajućeg 
planskog akta, a u slučaju pribavljanja nepokretnosti radi obezbeđenja nenovčanog 
uloga Republike Srbije iz ovog stava – izvod iz ugovora o zajedničkom ulaganju, 
odnosno zajedničkom osnivanju privrednog društva, ako ne postoji odgovarajući 
planski akt.
Vlada je dužna da po predlogu za utvrđivanje
javnog interesa odluči u roku 
od 90 dana. 
Ako predlagač postupka za utvrđivanje javnog interesa 
ne dostavi sve dokaze propisane stavom 6. ovog člana, niti ove dokaze ne dostavi 
ni u naknadno ostavljenom roku, usled čega se ne može postupati po podnetom 
predlogu, ministarstvo nadležno za poslove finansija zaključkom će odbaciti takav 
predlog kao nepotpun.
Aktom o utvrđivanju javnog interesa u smislu ovog člana Vlada
će odrediti i 
korisnika eksproprijacije. 
Rešenje kojim se odlučuje o predlogu za utvrđivanje 
javnog interesa može se doneti i bez prethodnog saslušanja stranaka.
U rešenju Vlade kojim je usvojen predlog za utvrđivanje 
javnog interesa, nepokretnosti za koje je utvrđen javni interes navode se 
pojedinačno ili se navodi akt, uključujući i ugovor iz stava 3. ovog člana (naziv 
akta, naziv organa koji je taj akt doneo, odnosno naziv ugovornih strana i broj 
i datum donošenja akta, odnosno zaključenja ugovora), na osnovu koga se sa 
sigurnošću može utvrditi koje su nepokretnosti obuhvaćene tim aktom.
Rešenje Vlade kojim je usvojen predlog za utvrđivanje javnog interesa objavljuje 
se u „Službenom glasniku Republike Srbije”.
Protiv rešenja Vlade kojim se odlučuje o predlogu za utvrđivanje javnog 
interesa, može se, u roku od 30 dana od dana njegovog dostavljanja,
pokrenuti 
upravni spor kod nadležnog suda.
*Službeni glasnik RS, broj 20/2009
**Službeni glasnik RS, broj 55/2013 (Odluka US)
III. PRIPREMNE RADNJE U SVRHU EКSPROPRIJACIJE 
Član 21.
Pravno lice koje namerava da podnese predlog za eksproprijaciju može da traži 
da mu se, radi izrade studije opravdanosti, podnošenja predloga za utvrđivanje 
javnog interesa ili predloga za eksproprijaciju, dozvoli da na određenoj 
nepokretnosti izvrši potrebne pripremne radnje (ispitivanje zemljišta, premeravanje 
ili slično). 
*Službeni glasnik RS, broj 20/2009
Član 22.
U predlogu za dozvolu vršenja pripremnih radnji moraju se naznačiti svrha radi 
koje se namerava da predloži eksproprijacija, nepokretnost na kojoj se namerava 
vršenje pripremnih radnji, sopstvenik te nepokretnosti, priroda, obim i svrha 
radnji, kao i vreme njihovog trajanja. 
O predlogu za dozvolu vršenja pripremnih radnji rešava ministarstvo nadležno za 
poslove finansija. 
Član 23.
Ako podnosilac predloga za dozvolu vršenja pripremnih radnji učini verovatnim 
da su pripremne radnje potrebne za svrhe određene ovim zakonom, ministarstvo 
nadležno za poslove finansija dozvoliće vršenje pripremnih radnji. 
Prilikom donošenja rešenja o dozvoli za vršenje pripremnih radnji vodiće se 
računa o tome da se one ne vrše u vreme nepodesno za sopstvenika nepokretnosti, 
s obzirom na kulturu zemljišta i svrhu za koju se nepokretnost koristi. 

U rešenju iz stava 2. ovog člana, pored ostalog, moraju se navesti i pripremne 
radnje koje podnosilac predloga može da vrši, kao i rok do kojeg je dužan da ih 
izvrši. 
Rešenjem iz stava 2. ovog člana ne može se dozvoliti izvođenje građevinskih ili 
drugih sličnih radova. 
Član 24.
Pravno lice u čiju je korist dozvoljeno vršenje pripremnih radnji dužno je da za 
to sopstveniku nepokretnosti plati naknadu propisanu ovim zakonom. 

IV. POSTUPAК EКSPROPRIJACIJE 
Član 25.
Predlog za eksproprijaciju može podneti korisnik eksproprijacije tek pošto je 
u skladu sa ovim zakonom utvrđen javni interes za eksproprijaciju 
nepokretnosti. 
U ime Republike Srbije predlog za eksproprijaciju podnosi republički javni 
pravobranilac. 
U ime autonomne pokrajine, grada, grada Beograda, 
odnosno opštine predlog za eksproprijaciju podnosi nadležni javni pravobranilac, 
odnosno drugo lice koje zastupa autonomnu pokrajinu, grad, grad Beograd, odnosno 
opštinu.
Predlog za eksproprijaciju podnosi se opštinskoj upravi opštine na čijoj se 
teritoriji nalazi nepokretnost predložena za eksproprijaciju, u roku od jedne 
godine od dana utvrđivanja javnog interesa za eksproprijaciju. 
*Službeni glasnik RS, broj 20/2009
Član 26.
U predlogu za eksproprijaciju nepokretnosti moraju biti naznačeni: 

1) naziv i sedište podnosioca predloga za eksproprijaciju (korisnik 
eksproprijacije); 
2) nepokretnost za koju se predlaže eksproprijacija i mesto gde se ta 
nepokretnost nalazi; 
3) sopstvenik nepokretnosti za koju se predlaže eksproprijacija i njegovo 
prebivalište ili sedište; 
4) svrha radi koje se predlaže eksproprijacija. 

Član 27.
Uz predlog za eksproprijaciju podnosi se: 
1) izvod iz katastra nepokretnosti ili drugih javnih knjiga u kojima se 
upisuju prava na nepokretnostima, koji sadrži podatke o nepokretnosti za koju se 
predlaže eksproprijacija; 
2) overen izvod iz odgovarajućeg planskog akta donetog 
u skladu sa propisima, a ako takav planski akt ne postoji u slučaju 
eksproprijacije radi pribavljanja nepokretnosti neophodnih za obezbeđenje 
nenovčanog uloga Republike Srbije u privredno društvo u smislu člana 20. stav 3. 
ovog zakona – izvod iz ugovora o zajedničkom ulaganju, odnosno zajedničkom 
osnivanju privrednog društva;
3) dokaz da je, u skladu sa ovim zakonom, utvrđen 
javni interes za 
eksproprijaciju. 
*Službeni glasnik RS, broj 20/2009
Član 28.
Pored isprava iz člana 27. ovog zakona, uz predlog za eksproprijaciju 
korisnik eksproprijacije dužan je da podnese garanciju jedne od poslovnih banaka 
na iznos dinarskih sredstava potrebnih za obezbeđenje naknade za eksproprisanu 
nepokretnost. 
Garancija iz stava 1. ovog člana važi sve do isplate naknade. 
Garancija iz stava 1. ovog člana sadrži i klauzulu da se iznos sredstava iz 
garancije uvećava za indeks rasta cena na malo, sve do momenta isplate naknade. 

Кada je korisnik eksproprijacije Republika Srbija, 
autonomna pokrajina, grad, grad Beograd, opština i drugi korisnik 
eksproprijacije koji prema važećim propisima ne može da otvori račun kod 
poslovne banke, uz predlog za eksproprijaciju, pored isprava iz člana 27. ovog 
zakona, umesto garancije poslovne banke dužan je da podnese i potvrdu o 
obezbeđenim sredstvima u budžetu korisnika eksproprijacije, odnosno ovlašćenje ili 
drugi instrument obezbeđenja plaćanja naknade, u skladu sa propisima kojima se 
uređuje platni promet.
*Službeni glasnik RS, broj 20/2009
Član 29.
Postupak po predlogu za eksproprijaciju sprovodi i rešenje donosi služba 
opštinske uprave nadležne za imovinsko pravne poslove opštine na čijoj se 
teritoriji nalazi nepokretnost predložena za eksproprijaciju (u daljem tekstu: 
opštinska uprava). 
Poslove iz stava 1. ovog člana, osim poslova odlučivanja po žalbama u drugom 
stepenu, kao i druge poslove državne uprave utvrđene ovim zakonom, vrše opštine, 
gradovi i grad Beograd, kao poverene poslove. 
Ako su uz predlog za eksproprijaciju, ili naknadno, podnete isprave iz člana 
28. ovog zakona i ako su tim ispravama dokazane potrebne činjenice, organ iz 
stava 1. ovog člana usvojiće rešenjem predlog za eksproprijaciju, a u protivnom, 
odbiće taj predlog.
Rešenje o eksproprijaciji, kao i rešenje o 
administrativnom prenosu doneto bez rešenja kojim je utvrđen javni, odnosno opšti 
interes za eksproprijaciju, odnosno administrativni prenos nepokretnosti, je 
ništavo.
Pre donošenja rešenja o eksproprijaciji organ iz stava 1. ovog člana saslušaće 
sopstvenika nepokretnosti o činjenicama od značaja za eksproprijaciju 
nepokretnosti. 
Po žalbi protiv prvostepenog rešenja donetog po predlogu za eksproprijaciju 
rešava ministarstvo nadležno za poslove finansija. 
*Službeni glasnik RS, broj 20/2009
Član 30.
U slučaju iz člana 10. ovog zakona, organ koji vodi postupak eksproprijacije 
dužan je da pouči ranijeg sopstvenika da može da podnese zahtev za 
eksproprijaciju preostalog dela nepokretnosti i da to unese u zapisnik. 

Zahtev u smislu stava 1. ovog člana može se podneti u roku od dve godine od 
završetka izgradnje objekta, odnosno završetka izvođenja radova.

Ako se zahtev za eksproprijaciju preostalog dela nepokretnosti podnese do 
donošenja prvostepenog rešenja o eksproprijaciji, opštinska uprava rešava po 
zahtevu istovremeno sa predlogom korisnika eksproprijacije, a ako je zahtev 
podnet posle donošenja prvostepenog rešenja, o zahtevu se rešava u odvojenom 
postupku. 
Član 31.
Rešenje kojim se usvaja predlog za eksproprijaciju naročito sadrži: 

1) naznačenje korisnika eksproprijacije; 
2) naznačenje nepokretnosti koja se ekspropriše, uz navođenje podataka iz 
katastra nepokretnosti ili drugih javnih knjiga u kojima se upisuju prava na 
nepokretnostima; 
3) naznačenje sopstvenika nepokretnosti i njegovog prebivališta ili sedišta; 

4) naznačenje svrhe eksproprijacije, odnosno objekta radi čije se izgradnje 
nepokretnost ekspropriše, kao i broj i datum rešenja kojim je utvrđen javni, 
odnosno opšti interes za eksproprijaciju i naziv organa koji je to rešenje 
doneo;
5) obavezu korisnika eksproprijacije iz čl. 15. 16. i 19. ovog zakona; 

6) obavezu sopstvenika, odnosno držaoca, da nepokretnost preda u državinu 
korisnika eksproprijacije, kao i rok predaje; 
7) obavezu korisnika eksproprijacije da u roku od 15 dana od dana 
pravosnažnosti rešenja o eksproprijaciji opštinskoj upravi podnese pismenu ponudu 
o obliku i visini naknade za eksproprisanu nepokretnost. 
*Službeni glasnik RS, broj 20/2009
Član 32.
Кorisnik eksproprijacije dužan je da na osnovu predloga za eksproprijaciju 
podnese zahtev za zabeležbu eksproprijacije u katastru nepokretnosti ili drugim 
javnim knjigama u kojima se upisuju prava na nepokretnostima. 
Otuđenje nepokretnosti za koju je stavljena zabeležba eksproprijacije, kao i 
promena odnosa na nepokretnosti (promena nosioca stanarskog prava i dr.) koja 
može biti od uticaja na obaveze korisnika eksproprijacije, nema pravnog dejstva 
prema korisniku eksproprijacije. 
Član 33.
Troškove postupka eksproprijacije snosi korisnik eksproprijacije. 

Član 34.
Кorisnik eksproprijacije stiče pravo da stupi u posed eksproprisane 
nepokretnosti danom pravosnažnosti odluke o naknadi, odnosno danom zaključenja 
sporazuma o naknadi za eksproprisanu nepokretnost, ako ovim zakonom nije 
drukčije određeno. 
Član 35.
Na zahtev korisnika eksproprijacije, ministarstvo nadležno za poslove 
finansija može odlučiti da se korisniku eksproprijacije nepokretnost preda pre 
pravosnažnosti odluke o naknadi za eksproprisanu nepokretnost, odnosno pre dana 
zaključenja sporazuma o naknadi za eksproprisanu nepokretnost, ali ne pre donošenja 
drugostepenog rešenja povodom žalbe protiv rešenja o eksproprijaciji, ako oceni da 
je to neophodno zbog hitnosti izgradnje određenog objekta ili izvođenja radova. 

Neće se dozvoliti predaja u posed korisniku eksproprijacije pre 
pravosnažnosti odluke o naknadi, odnosno pre zaključenja sporazuma o naknadi, 
ukoliko korisnik eksproprijacije nije prethodno utvrdio potrebne elemente za 
određivanje visine naknade za eksproprisani objekat, u smislu člana 31. tačka 7) 
ovog zakona. 
Ako je korisniku eksproprijacije nepokretnost predata pre pravosnažnosti 
odluke o naknadi, odnosno pre zaključenja sporazuma o naknadi, a predlog za 
eksproprijaciju bude u daljem postupku pravosnažno odbijen, korisnik 
eksproprijacije je dužan da sopstveniku vrati nepokretnost i naknadi štetu. 

Ako se nepokretnost ekspropriše radi izgradnje objekta za proizvodnju, prenos 
ili distribuciju električne energije, ili za izgradnju linijskih infrastrukturnih 
objekata, na zahtev korisnika eksproprijacije izvršiće se predaja te 
nepokretnosti radi privođenja nameni na osnovu konačnog rešenja o eksproprijaciji, 
pod uslovom da korisnik eksproprijacije dokaže da je izvršio obavezu iz stava 2. 
ovog člana. 
*Službeni glasnik RS, broj 20/2009
Član 36.
Кorisnik eksproprijacije može do pravosnažnosti rešenja o eksproprijaciji da 
odustane od predloga za eksproprijaciju. 
Pravosnažno rešenje o eksproprijaciji poništiće se ili izmeniti uvek kada to 
korisnik eksproprijacije i raniji sopstvenik zajednički zahtevaju. 

Na zahtev ranijeg sopstvenika eksproprisane nepokretnosti, 
odnosno njegovog 
naslednika, pravosnažno rešenje o eksproprijaciji poništiće se ili izmeniti, ako 
korisnik eksproprijacije u roku od tri godine od pravosnažnosti odluke o 
naknadi, odnosno od dana zaključenja sporazuma o naknadi, nije izvršio, prema 
prirodi objekta, znatnije radove na objektu radi čije je izgradnje izvršena 
eksproprijacija. 
Po isteku roka od pet godina od pravosnažnosti odluke 
o naknadi, odnosno od dana zaključenja sporazuma o naknadi, raniji sopstvenik 
eksproprisane nepokretnosti, odnosno njegov naslednik ne može podneti zahtev za 
poništaj ili izmenu pravosnažnog rešenja o eksproprijaciji.
U slučaju eksproprijacije za potrebe eksploatacije 
mineralnih sirovina, 
pravosnažno rešenje o eksproprijaciji poništiće se ili izmeniti u smislu stava 3. 
ovog člana, ako korisnik eksproprijacije u roku od šest godina od pravosnažnosti 
odluke o naknadi, odnosno od dana zaključenja sporazuma o naknadi, nije izvršio 
znatnije pripremne i druge radove neophodne za eksploataciju mineralnih 
sirovina.
U slučaju kad je eksproprijacija izvršena za potrebe 
eksploatacije mineralnih sirovina na površinskim kopovima, raniji sopstvenik 
eksproprisane nepokretnosti, odnosno njegov naslednik, ne može podneti zahtev za 
poništaj ili izmenu pravosnažnog rešenja o eksproprijaciji po isteku roka od osam 
godina od pravosnažnosti odluke o naknadi, odnosno od dana zaključenja sporazuma o 
naknadi.
O odustanku od predloga za eksproprijaciju i po zahtevu za poništaj ili 
izmenu pravosnažnog rešenja o eksproprijaciji, rešava organ koji je po predlogu 
za eksproprijaciju rešavao u prvom stepenu. 
Ako je na nepokretnosti eksproprisanoj rešenjem čiji se poništaj ili izmena 
traži bilo više suvlasnika, za odlučivanje po zahtevu potrebno je da su ga 
podneli većina od njih, s tim što će nadležni organ i od ostalih tražiti da se o 
zahtevu izjasne. 
Imovinsko-pravne odnose između korisnika eksproprijacije i sopstvenika 
nepokretnosti u slučaju spora rešava nadležni sud. 
Odredbe st. 4. i 6. ovog člana ne odnose se na 
poništaj ili izmenu pravosnažnog rešenja o eksproprijaciji u slučaju iz stava 2. 
ovog člana.
*Službeni glasnik RS, broj 20/2009
V. POSEBAN POSTUPAК ZA EКSPROPRIJACIJU NA PODRUČJIMA ZAHVAĆENIM ELEMENTARNIM 
NEPOGODAMA VEĆEG OBIMA 
Član 37.
Na područjima zahvaćenim zemljotresom, poplavom, požarom, ekološkim udesom ili 
drugom elementarnom nepogodom većeg obima, eksproprijacija radi izgradnje 
objekata i izvođenja radova kojima se otklanjaju posledice prouzrokovane tom 
nepogodom vrši se po odredbama čl. 38. do 40. ovog zakona. 
Član 38.
Zemljište se može privremeno zauzeti i kada je to potrebno radi postavljanja i 
izgradnje privremenih objekata (poslovni objekti, objekti za smeštaj stanovnika i 
imovine i sl.). 
Žalba izjavljena protiv rešenja kojim se ustanovljava privremeno zauzimanje 
zemljišta ne odlaže izvršenje rešenja. 
Rešenje o privremenom zauzimanju zemljišta ukinuće se čim prestane potreba zbog 
koje je doneto. 
Član 39.
Кorisnik eksproprijacije može, na osnovu konačnog rešenja o eksproprijaciji, 
tražiti predaju te nepokretnosti radi privođenja svrsi, ako ovim zakonom nije 
drukčije određeno. 
Skupština opštine može, na zahtev korisnika eksproprijacije, da odluči da mu 
se nepokretnost preda posle donošenja prvostepenog rešenja, ako je to zbog 
hitnosti izvođenja radova neophodno. 
Ako se ekspropriše stambena zgrada, stan kao poseban deo zgrade ili poslovna 
prostorija, korisnik eksproprijacije je dužan da ranijem sopstveniku, nosiocu 
stanarskog prava i zakupcu, obezbedi drugi stan ili poslovnu prostoriju u 
svojinu, susvojinu, na korišćenje, odnosno u zakup, u roku koji ne može biti duži 
od šest meseci, računajući od dana iseljenja iz eksproprisane zgrade, stana ili 
poslovne prostorije. 
Do obezbeđenja stana ili poslovne prostorije, korisnik eksproprijacije dužan 
je da pre rušenja takvog objekta, licima iz stava 3. ovog člana obezbedi 
privremeni smeštaj koji ispunjava osnovne uslove stanovanja, odnosno obavljanja 
delatnosti (određen broj prostorija, električno osvetljenje, vodu i sl.). 

Odredbe st. 3. i 4. ovog člana, shodno će se primenjivati i u slučaju 
eksproprijacije drugih objekata. 
Član 40.
Područja na kojima će se odredbe čl. 38. i 39. ovog zakona primenjivati, kao i 
vreme za koje će se primenjivati, utvrđuje Vlada. 
Ukoliko odredbama čl. 38. i 39. ovog zakona nije drukčije određeno, na 
područjima zahvaćenim elementarnim nepogodama većeg obima primenjivaće se ostale 
odredbe ovog zakona. 
*Službeni glasnik RS, broj 20/2009
VI. NAКNADA ZA EКSPROPRISANU NEPOКRETNOST 
1. Visina naknade 
Član 41.
Vrednost objekta koji se daje u svojinu ili susvojinu na ime naknade i 
vrednost eksproprisanog objekta, u slučaju zasnivanja prava svojine ili 
susvojine, određuje se prema tržišnoj ceni tih objekata u momentu zasnivanja 
prava svojine, odnosno susvojine. 
Visina naknade u novcu za eksproprisane nepokretnosti određuje se po tržišnoj 
ceni, prema okolnostima u momentu zaključenja sporazuma o visini naknade, a ako 
sporazum nije postignut, prema okolnostima u momentu donošenja prvostepene odluke 
o naknadi. 
Ako se korisniku eksproprijacije nepokretnost predaje pre pravosnažnosti 
rešenja o eksproprijaciji, raniji sopstvenik ima pravo da bira da mu se naknada 
odredi prema okolnostima u vreme predaje eksproprisane nepokretnosti ili u vreme 
donošenja prvostepene odluke o naknadi. 
Ako su eksproprisane nepokretnosti raznih vrsta u svojini istog sopstvenika, 
u sporazumu o visini naknade, odnosno u odluci suda, posebno se iskazuje naknada 
za pojedine vrste nepokretnosti (zemljište, zgrade, uređaji i dr.). 

Član 42.
Naknada za eksproprisano poljoprivredno zemljište i građevinsko zemljište 
određuje se u novcu prema tržišnoj ceni takvog zemljišta, ako zakonom nije 
drukčije propisano.
Procenu tržišne cene iz stava 1. ovog člana vrši organ 
nadležan za utvrđivanje poreza na prenos apsolutnih prava na nepokretnostima.
*Službeni glasnik RS, broj 20/2009
Član 43.
Naknada za eksproprisanu stambenu zgradu, stan ili poslovnu prostoriju 
određuje se prema tržišnoj ceni takve nepokretnosti. 
Član 43a.
Za oduzeto građevinsko zemljište u državnoj, odnosno 
javnoj svojini, korisniku tog zemljišta pripada pravo na naknadu, i to:
1) ranijem sopstveniku i drugom licu koje pravo 
korišćenja izvodi iz prava ranijeg sopstvenika, u smislu člana 84. Zakona o 
planiranju i izgradnji („Službeni glasnik RS” br. 47/03 i 34/06) – u visini 
tržišne vrednosti zemljišta;
2) licu koje je postalo korisnik građevinskog zemljišta 
u državnoj svojini do 13. maja 2003. godine, u smislu člana 87. Zakona o 
planiranju i izgradnji („Službeni glasnik RS” br. 47/03 i 34/06) – u visini 
sredstava uloženih za pribavljanje tog zemljišta.
Sredstvima za pribavljanje zemljišta, u smislu stava 1. 
tačka 2) ovog člana, ne smatraju se sredstva plaćena na ime naknade za uređivanje 
i korišćenje građevinskog zemljišta i troškovi legalizacije objekta.
Iznos sredstava za pribavljanje građevinskog zemljišta iz 
stava 1. tačka 2) ovog člana, valorizuje se rastom cena na malo od dana isplate 
sredstava za pribavljanje zemljišta do dana zaključenja sporazuma o naknadi, odnosno 
donošenja odluke o naknadi za oduzeto zemljište, s tim što taj iznos ne može preći 
iznos tržišne vrednosti zemljišta.
Naknada iz ovog člana pripada korisniku zemljišta samo 
u slučaju kad mu ranije nije isplaćena.
*Službeni glasnik RS, broj 20/2009
Član 44.
Prestao je da važi (vidi 
Odluku SUS - „Službeni glasnik RS“ - 23/2001-15 i 
„Službeni list SRJ“ – 16/2001-3).
Član 45.
Naknada za eksproprisani vinograd ili voćnjak koji daje plodove određuje se 
tako što se odredi obeštećenje za zemljište prema članu 42. ovog zakona, pa se tom 
iznosu doda tržišna cena neamortizovanih investicija uloženih za podizanje i 
održavanje takvog vinograda ili voćnjaka i iznos čistog prinosa koji bi taj 
vinograd ili voćnjak dao, s obzirom na svoju starost i plodnost, za onoliko 
godina koliko je potrebno da se podigne i da stupi u punu rodnost nov vinograd 
ili voćnjak. 
Naknada za eksproprisani mlad vinograd ili voćnjak koji ne daje plodove 
određuje se tako što se odredi naknada za zemljište prema članu 42. ovog zakona, 
pa se tome doda vrednost investicija uloženih za njegovo podizanje i iznos čistog 
prinosa koji bi se ostvario za onoliko godina koliko je taj vinograd ili voćnjak 
star do trenutka eksproprijacije. 
Po odredbama st. 1. i 2. ovog člana određuje se naknada i za pojedina stabla 
voćaka i čokota vinove loze koji se nalaze na eksproprisanom zemljištu. 

Član 46.
Naknada za eksproprisani rasadnik određuje se kao za poljoprivredno zemljište 
(član 42). Ovako određena naknada uvećava se za tržišnu cenu sadnog materijala 
(sadnice i ostali materijal za reprodukciju) koji raniji sopstvenik nije 
iskoristio do dana predaje nepokretnosti korisniku eksproprijacije. 

Član 47.
Naknada za eksproprisanu zrelu ili približno zrelu šumu predstavlja vrednost 
šumskih sortimenata i ostalih šumskih proizvoda utvrđena prema tržišnim cenama 
na kamionskom putu ili drugom utovarnom, odnosno otkupnom mestu, umanjena za 
troškove proizvodnje. 
Naknada za eksproprisanu mladu šumu određuje se prema troškovima podizanja 
takve šume, uvećanim za faktor porasta vrednosti kojim se postiže vrednost zrele 
šume. 
Naknada određena po odredbama st. 1. i 2. ovog člana uvećava se za iznos 
naknade za zemljište utvrđene prema odredbama člana 42. ovog zakona.

Pod troškovima proizvodnje podrazumevaju se troškovi seče, izrade i transporta 
šumskih sortimenata iz šume do kamionskog puta ili drugog utovarnog, odnosno 
otkupnog mesta. 
Troškovi podizanja mlade šume podignute veštačkim putem određuju se u visini 
troškova pošumljavanja, a troškovi podizanja mlade šume nastale prirodnim putem, u 
visini troškova veštačkog pošumljavanja semenom. 
Član 48.
Približno zrelom šumom za seču, u smislu ovog zakona, smatra se jednodobna 
šuma koja ima najmanje dve trećine starosti zrele šume, a mladom jednodobnom 
šumom smatra se ona šuma koja ima do dve trećine starosti zrele šume za seču. 

Raznodobna šuma (prebirna šuma i grupimično raznodobna šuma) smatra se šumom 
zrelom za seču. 
Član 49.
Naknada za vinograd, voćnjak, rasadnik i šumu, koji se nalaze na građevinskom 
zemljištu, određuje se prema odredbama čl. 45. do 47. ovog zakona. 

Član 50.
Raniji sopstvenik nema pravo na naknadu za ulaganja koja je izvršio posle dana 
kada je pismeno obavešten o podnetom predlogu za eksproprijaciju, osim troškova 
koji su bili neophodni za korišćenje nepokretnosti. 
Obaveštenje o podnetom predlogu za eksproprijaciju ranijem sopstveniku 
dostavlja organ nadležan za donošenje rešenja o eksproprijaciji. 
Član 51.
Pri određivanju naknade u smislu odredaba ovog zakona može se odrediti veći 
iznos od tržišne cene, uzimajući u obzir materijalne i druge lične i porodične 
prilike ranijeg sopstvenika, ako su te okolnosti od bitnog značaja za njegovu 
egzistenciju (broj članova domaćinstva, broj članova domaćinstva koji su 
sposobni za privređivanje, odnosno koji su zaposleni, zdravstveno stanje članova 
domaćinstva, mesečni prihodi domaćinstva i sl.). 
Član 52.
Raniji sopstvenik ima pravo da skine useve i ubere plodove sa eksproprisanog 
zemljišta. 
Organ nadležan za donošenje rešenja o eksproprijaciji može izuzetno u hitnim 
slučajevima dozvoliti korisniku eksproprijacije, na njegov zahtev, da na 
eksproprisanom zemljištu počne da izvodi radove pre dospeća useva ili plodova za 
žetvu ili berbu. 
Žalba ne zadržava izvršenje rešenja iz stava 2. ovog člana. 
Ako raniji sopstvenik nije bio u mogućnosti da skine useve ili ubere plodove, 
usled toga što je korisniku eksproprijacije dozvoljeno da otpočne radove pre 
skidanja useva ili ubiranja plodova, raniji sopstvenik ima pravo na naknadu za 
useve ili plodove prema tržišnoj ceni, po odbitku potrebnih troškova koje bi 
imao od žetve ili berbe. 
Član 53. 
U slučaju ustanovljenja službenosti naknada se određuje u iznosu za koji je, 
usled ustanovljenja službenosti, smanjena tržišna vrednost zemljišta ili zgrada. 

Naknada iz stava 1. ovog člana određuje se po postupku za određivanje naknade 
propisanom ovim zakonom. 
 *Službeni glasnik RS, broj 106/2016 (Autentično 
tumačenje)
Član 54.
U slučaju ustanovljenja zakupa naknada se određuje u visini zakupnine na 
tržištu, koja se ostvaruje za najbliže slično zemljište. 
Naknada se određuje u obliku jednokratnog iznosa, za sve vreme trajanja 
zakupa, ili u povremenim davanjima, koja se plaćaju u jednakim vremenskim 
razmacima. 
Naknada se računa od dana kada je zakupcu zemljište predato. 
Ako se ustanovljenjem zakupa sopstveniku zemljišta nanosi stvarna šteta, naknada 
se daje i za tu štetu. 
Član 55.
Naknada za privremeno zauzimanje zemljišta određuje se u visini i na način kako 
je to ovim zakonom propisano za naknadu u slučaju ustanovljenja zakupa. 

Naknada za pripremne radnje određuje se u visini i na način kako je to ovim 
zakonom propisano za ustanovljenje zakupa, s tim što se kao osnov računanja 
obeštećenja uzima vreme trajanja privremenih radnji i vreme za dovođenje u prvobitnu 
funkciju ili funkciju buduće namene. 
2. Postupak za određivanje naknade 
Član 56.
Posle pravosnažnosti rešenja o eksproprijaciji opštinska uprava dužna je da 
odmah bez odlaganja zakaže i održi raspravu za sporazumno određivanje naknade za 
eksproprisanu nepokretnost. 
Кorisnik eksproprijacije dužan je da organu iz stava 1. ovog člana podnese 
pismenu ponudu o obliku i visini naknade u roku koji ne može biti duži od 15 
dana od dana pravosnažnosti rešenja o eksproprijaciji. 
Organ iz stava 1. ovog člana bez odlaganja dostavlja primerak ponude ranijem 
sopstveniku eksproprisane nepokretnosti, a od upravnih i drugih organa i 
organizacija pribavlja obaveštenja o činjenicama koje mogu biti od značaja za 
sporazumno određivanje naknade. 
Član 57.
Sporazumom o naknadi za eksproprisanu nepokretnost moraju biti određeni 
naročito oblik i visina naknade i rok u kome je korisnik eksproprijacije dužan 
da ispuni te svoje obaveze, kao i obaveze ranijeg sopstvenika, ukoliko su 
sporazumom ugovorene. 
Sporazum o naknadi unosi se u zapisnik koji mora da sadrži sve podatke 
neophodne za ispunjenje obaveza stranaka. 
Sporazum o naknadi ima snagu izvršne isprave, ukoliko opštinska uprava ne 
odbije zaključenje sporazuma. 
Po donošenju prvostepenog rešenja o eksproprijaciji stranke se ne mogu 
sporazumevati o oblicima i visini naknade van postupka propisanog ovim zakonom. 

Član 58.
Opštinska uprava odbiće zaključenje sporazuma o oblicima i visini naknade za 
eksproprisanu nepokretnost, ukoliko utvrdi da bi taj sporazum bio u suprotnosti 
sa pozitivnim propisima. 
Protiv akta kojim se odbija zaključenje sporazuma u smislu stava 1. ovog člana 
ne može se izjaviti posebna žalba. 
Ako opštinska uprava odbije zaključenje sporazuma o naknadi, bez odlaganja će 
sve spise predmeta eksproprijacije dostaviti mesno nadležnom opštinskom sudu 
radi određivanja naknade. 
Član 59.
U postupku pred opštinskom upravom ili pred nadležnim sudom stranke se mogu 
sporazumeti: o davanju druge nepokretnosti u svojinu ili susvojinu, umesto 
eksproprisane nepokretnosti, o novčanom iznosu naknade, o međusobnim doplatama 
razlike u vrednosti nepokretnosti, o premeštanju eksproprisanih objekata na 
drugo, po propisima dozvoljeno mesto, o izgradnji prilaza, prolaza i pristupnih 
puteva, kao i drugim zakonom dozvoljenim činidbama. 
Član 60.
Sporazum o novčanoj naknadi izvršava nadležni sud, a sporazum o drugim 
oblicima naknade izvršava opštinska uprava. 
Član 61.
Ako se sporazum o naknadi u celini ne postigne u roku od dva meseca od dana 
pravosnažnosti rešenja o eksproprijaciji, opštinska uprava dostaviće pravosnažno 
rešenje o eksproprijaciji sa svim spisima nadležnom opštinskom sudu radi 
određivanja naknade. 
Ako opštinska uprava ne postupi po odredbi stava 1. ovog člana, raniji 
sopstvenik i korisnik eksproprijacije mogu se neposredno obratiti sudu radi 
određivanja naknade. 
Član 62.
Troškove postupka sporazumnog određivanja naknade za eksproprisanu 
nepokretnost snosi korisnik eksproprijacije. 
3. Ostale odredbe 
Član 63.
Danom pravosnažnosti rešenja o eksproprijaciji prestaju na eksproprisanoj 
nepokretnosti lične službenosti i svi stvarni tereti, osim stvarnih službenosti 
čije je vršenje moguće nakon privođenja nameni eksproprisane nepokretnosti. 

Hipoteka uspostavljena na eksproprisanoj nepokretnosti prenosi se na 
nepokretnost koja se daje u svojinu ili susvojinu na ime naknade za 
eksproprisane nepokretnosti, ili na neku drugu ličnu imovinu odgovarajuće 
vrednosti. 
Stvarna prava iz stava 1. ovog člana brišu se u katastru nepokretnosti ili 
drugim javnim knjigama, po predlogu korisnika eksproprijacije.

Član 64.
Upis svojine i drugih prava na eksproprisanoj nepokretnosti vrši se na osnovu 
pravosnažnog rešenja o eksproprijaciji. 
Zahtev za upis može podneti svaka stranka. 
Upis svojine i drugih prava na nepokretnostima koje su na ime naknade date 
ranijem sopstveniku, vrši se na osnovu pravosnažnih rešenja o eksproprijaciji i 
izvršnih isprava o naknadi. 
Član 65.
Na zemljištu u državnoj i društvenoj svojini mogu se ustanoviti prava 
službenosti prolaza, prevoza, crpljenja vode, postavljanja objekata za prenos 
električne energije i druge službenosti u korist pravnih lica. 
Za ustanovljenje službenosti određuje se naknada u iznosu za koji je usled 
ustanovljenja službenosti smanjena vrednost zemljišta ili zgrada, odnosno prinosa. 

Član 66.
Za privremeno zauzimanje zemljišta u društvenoj i državnoj svojini određuje se 
naknada u visini zakupnine koja se ostvaruje za najbliže slično zemljište. 

Naknada iz stava 1. ovog člana ne isključuje pravo na naknadu štete po 
propisima o odgovornosti za štetu. 
Član 67.
Rešenje o ustanovljenju službenosti ili privremenom zauzimanju donosi opštinska 
uprava, ako zakonom drugačije nije određeno. 
Član 68.
U postupku eksproprijacije i određivanja naknade za eksproprisane 
nepokretnosti svi podnesci i odluke oslobođeni su plaćanja takse. 
Član 69.
Opštinska uprava vodi evidenciju o eksproprijaciji nepokretnosti za 
teritoriju opštine. 
Sadržinu i način vođenja evidencije o eksproprijaciji nepokretnosti propisuje 
ministar finansija. 
Zbirne podatke evidencije iz stava 1. ovog člana, za svaka tri meseca, 
opštinska uprava dostavlja ministarstvu nadležnom za poslove finansija. 

VII. ADMINISTRATIVNI PRENOS 
Član 70.
Prava na nepokretnosti u državnoj ili društvenoj svojini mogu se rešenjem 
opštinske uprave oduzeti ili ograničiti i preneti na drugog nosioca prava na 
nepokretnosti u društvenoj ili državnoj svojini, ako to zahteva 
javni interes 
(administrativni prenos). 
Javni interes iz stava 1. ovog člana utvrđuje se na način koji je zakonom 
određen za eksproprijaciju nepokretnosti. 
*Službeni glasnik RS, broj 20/2009
Član 71.
U slučaju administrativnog prenosa zemljišta ili drugog prirodnog bogatstva u 
društvenoj svojini, nosilac prava na zemljištu ili drugom prirodnom bogatstvu 
koje je stekao bez naknade ima pravo na naknadu samo za rad i sredstva uložena u 
to zemljište ili drugo prirodno bogatstvo. 
Član 71a.
Ako ovim zakonom nije drukčije određeno, odredbe koje 
se odnose na eksproprijaciju nepokretnosti shodno se primenjuju i na 
administrativni prenos nepokretnosti.
*Službeni glasnik RS, broj 20/2009
VIII. PRELAZNE I ZAVRŠNE ODREDBE 
Član 72.
Postupak po predlogu za eksproprijaciju koji nije pravosnažno okončan do dana 
stupanja na snagu ovog zakona, okončaće se po propisima koji su važili do dana 
stupanja na snagu ovog zakona, osim u slučajevima kada postupak eksproprijacije 
nije pravosnažno okončan, a u pitanju su poslovni i stambeni objekti. 

Postupak određivanja naknade za eksproprisanu nepokretnost, u kome do dana 
stupanja na snagu ovog zakona nije zaključen sporazum o naknadi, odnosno nije 
doneta pravosnažna sudska odluka, okončaće se po odredbama ovog zakona. 

Član 72a.
Ako je javni interes utvrđen u skladu sa ovim zakonom 
u korist javnog preduzeća, a za potrebe njegovog zavisnog privrednog društva, 
rešenje o utvrđivanju javnog interesa može se, na zajednički zahtev javnog 
preduzeća i njegovog zavisnog privrednog društva, izmeniti tako da korisnik 
eksproprijacije bude zavisno privredno društvo, ako to društvo po odredbama ovog 
zakona može biti korisnik eksproprijacije.
U slučaju iz stava 1. ovog člana zavisno privredno 
društvo ima prava i obaveze javnog preduzeća u pogledu eksproprijacije 
nepokretnosti i izmirenja naknade za eksproprisanu nepokretnost.
*Službeni glasnik RS, broj 20/2009
Član 73.
Danom stupanja na snagu ovog zakona prestaje da važi Zakon o eksproprijaciji 
(„Službeni glasnik SRS”, br. 40/84, 53/87, 22/89 i 15/90 i „Službeni glasnik 
RS”, broj 6/90). 
Član 74.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.


ODREDBE КOJE NISU UNETE U “PREČIŠĆEN TEКST” ZAКONA

Zakon o izmenama i dopunama Zakona o eksproprijaciji: “Službeni glasnik RS”, 
broj 20/2009-37
Član 21.
Postupak za poništaj pravosnažnog rešenja o eksproprijaciji koji je započet, a 
nije pravosnažno okončan do dana stupanja na snagu ovog zakona, okončaće se po 
propisima koji su važili do dana stupanja na snagu ovog zakona.
Postupak za utvrđivanje opšteg interesa za eksproprijaciju koji nije okončan 
do dana stupanja na snagu ovog zakona okončaće se po propisima koji su važili do 
dana stupanja na snagu ovog zakona.
Rešenja o utvrđivanju opšteg interesa doneta u skladu sa zakonom do dana 
stupanja na snagu ovog zakona, ostaju na snazi i na osnovu njih se može podneti 
predlog za eksproprijaciju.
Ako je do dana stupanja na snagu ovog zakona, u skladu sa zakonom, utvrđen 
opšti interes za eksproprijaciju u korist javnog preduzeća, a za potrebe njegovog 
zavisnog privrednog društva, rešenje o utvrđivanju opšteg interesa može se, na 
zajednički zahtev javnog preduzeća i njegovog zavisnog privrednog društva, 
izmeniti tako da korisnik eksproprijacije bude zavisno privredno društvo, ako to 
društvo po odredbama ovog zakona može biti korisnik eksproprijacije.
U slučaju iz stava 4. ovog člana, zavisno privredno društvo ima prava i 
obaveze javnog preduzeća u pogledu eksproprijacije nepokretnosti i izmirenja 
naknade za eksproprisanu nepokretnost.
Postupak za eksproprijaciju nepokretnosti koji nije pravosnažno okončan do 
dana stupanja na snagu ovog zakona, a pokrenut je po predlogu javnog preduzeća za 
potrebe njegovog zavisnog privrednog društva, okončaće se po propisima koji su 
važili do dana stupanja na snagu ovog zakona, u korist tog privrednog društva, 
ako ono može biti korisnik eksproprijacije po odredbama ovog zakona i ako je u 
smislu stava 4. ovog člana izvršena izmena rešenja o utvrđenom opštem interesu u 
korist tog privrednog društva.  
Član 22.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.


