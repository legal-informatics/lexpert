






ZAКON
o jedinstvenom 
registru stanovništva

„Službeni
list SFRJ”, broj 24 od 2. 
maja 1986.





Član
1.

Jedinstveni registar
stanovništva (u daljem tekstu: registar) vodi nadležni organ ili organizacija u
republici, odnosno autonomnoj pokrajini i u njemu se obavezno evidentiraju
podaci utvrđeni ovim zakonom.



Član
2.

U registru se
evidentiraju podaci o građanima, i to:

1) prezime, ime i
ime jednog roditelja;

2) jedinstveni
matični broj građana;

3) mesto rođenja
(naselje, opština, socijalistička republika, odnosno socijalistička autonomna
pokrajina, a za rođene van teritorije SFRJ – naselje i država);

4) prebivalište
(naselje, ulica i kućni broj, opština, socijalistička republika, odnosno
socijalistička autonomna pokrajina);

5) datum upisa i
ispisa iz registra.

U registru se
evidentiraju sve promene podataka o građanima koje su nastale posle upisa u
registar, kao i datum promene tih podataka.



Član
3.

U registru se mogu
evidentirati i drugi podaci o građanima koji su od značaja za potpunije i brže
ostvarivanje prava i dužnosti građana i podaci potrebni za ostvarivanje prava i
dužnosti organizacija udruženog rada i drugih samoupravnih organizacija i
zajednica i organa društveno-političkih zajednica, ako je to predviđeno zakonom.



Član
4.

U registru se
evidentiraju podaci o građanima koji imaju prebivalište na području nadležnog
organa ili organizacije koja vodi registar.

Ako se prilikom
promene prebivališta promeni nadležni organ ili organizacija koji vodi
registar, organ ili organizacija na čijem području je novo prebivalište
građanima, po službenoj dužnosti, pribavlja podatke iz člana 2. ovog zakona od
organa ili organizacije koja je ranije evidentirala podatke o tom građaninu,
ako te podatke ne može obezbediti na osnovu izveštaja za upis u registar.

Organi ili
organizacije nadležni za vođenje registra dužni su da međusobno sarađuju i jedni
drugima dostavljaju podatke koji se evidentiraju u registru.



Član
5.

Savezno izvršno veće
propisaće jedinstven način obezbeđivanja podataka o građanima koji se unose u
registar i jedinstven način vođenja registra, evidentiranja promena podataka,
razmene podataka i iskazivanja i davanja podataka.



Član
6.

Organi, odnosno
organizacije ili zajednice koje vode evidencije o podacima sadržanim u registru
dužne su da nadležnim organima, odnosno organizacijama koje vode registar
dostavljaju izveštaje o tim podacima i njihovim promenama.



Član
7.

Podatke iz registra
mogu koristiti građani na koje se ti podaci odnose radi ostvarivanja svojih
prava i dužnosti, a drugi građani – ako za to imaju pravni interes.

Podatke iz registra
mogu koristiti organi društveno-političkih zajednica i drugi državni organi za
ostvarivanje svojih funkcija, kao i organizacije udruženog rada i druge
samoupravne organizacije i zajednice ako su ti podaci potrebni za ostvarivanje
njihovih prava ili izvršavanje njihovih dužnosti.



Član
8.

Registar, u smislu
ovog zakona, uvešće se najdocnije u roku od pet godina od dana stupanja na snagu
ovog zakona.



Član
9.

Ovaj zakon stupa na
snagu osmog dana od dana objavljivanja u „Službenom listu SFRJ”.



