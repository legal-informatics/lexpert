



Redakcijski prečišćen tekst

ZAКON
o zaštiti prava i sloboda nacionalnih manjina
„Službeni list SRJ”, broj 11 od 27. februara 2002, „Službeni glasnik RS“, br. 
72 od 3. septembra 2009 - dr. zakon, 97 od 6. novembra 2013 - US, 47 od 20. juna 
2018.
Deo prvi
OPŠTE ODREDBE
Predmet zakona
Član 1.
Ovim zakonom uređuje se način ostvarivanja 
individualnih i kolektivnih prava koja su Ustavom Republike Srbije i potvrđenim 
međunarodnim ugovorima zajemčena pripadnicima nacionalnih manjina.
Ovim zakonom se uređuje i zaštita nacionalnih manjina 
od svakog oblika diskriminacije u ostvarivanju individualnih prava i sloboda i 
obezbeđuje ostvarivanje kolektivnih prava nacionalnih manjina na samoupravu u 
kulturi, obrazovanju, obaveštavanju i službenoj upotrebi jezika i pisma.
Prava nacionalnih manjina ostvaruju se i u skladu sa 
zakonom kojim se uređuje položaj nacionalnih saveta nacionalnih manjina, kao i na 
osnovu drugih posebnih zakona kojima se uređuju pojedine oblasti društvenog 
života koje su od značaja za nacionalne manjine.
Pokrajinskim propisima mogu se ustanoviti dodatna 
prava pripadnika nacionalnih manjina, u skladu sa Ustavom, a na osnovu zakona.
*Službeni glasnik RS, broj 47/2018
Određenje nacionalne manjine
Član 2.
Nacionalna manjina u smislu ovog zakona je svaka grupa državljana 
Republike Srbije koja je po brojnosti dovoljno reprezentativna, iako 
predstavlja manjinu na teritoriji Republike Srbije, pripada nekoj od 
grupa stanovništva koje su u dugotrajnoj i čvrstoj vezi sa teritorijom 
Republike Srbije i poseduje obeležja kao što su jezik, kultura, nacionalna 
ili etnička pripadnost, poreklo ili veroispovest, po kojima se razlikuje od 
većine stanovništva, i čiji se pripadnici odlikuju brigom da zajedno održavaju 
svoj zajednički identitet, uključujući kulturu, tradiciju, jezik ili religiju.
Nacionalnim manjinama u smislu ovog zakona smatraće se sve grupe državljana koji 
se nazivaju ili određuju kao narodi, nacionalne i etničke zajednice, nacionalne 
i etničke grupe, nacionalnosti i narodnosti, a ispunjavaju uslove iz stava 1. 
ovog člana.
*Službeni glasnik RS, broj 47/2018
Deo drugi
OSNOVNA NAČELA
Zabrana diskriminacije
Član 3.
Zabranjuje se svaki oblik diskriminacije, na nacionalnoj, etničkoj, rasnoj, 
jezičkoj, verskoj i svakoj drugoj osnovi, prema
nacionalnim manjinama i licima koja pripadaju nacionalnim manjinama.
Organi republike, autonomne pokrajine, 
jedinice lokalne samouprave ne mogu da 
donose pravne akte, niti da preduzimaju mere koje su suprotne stavu 1. ovog 
člana.
*Službeni glasnik RS, broj 47/2018
Mere za obezbeđenje ravnopravnosti
Član 4.
Organi vlasti u Republici Srbiji u skladu sa Ustavom i 
zakonom donose propise, pojedinačne pravne akte i preduzimaju mere u cilju 
obezbeđenja pune i efektivne ravnopravnosti između pripadnika nacionalnih manjina 
i građana koji pripadaju većini.
Organi vlasti će donositi pravne akte i preduzeti mere iz stava 1. ovog člana u 
cilju popravljanja položaja lica koja pripadaju romskoj nacionalnoj manjini.
Neće se smatrati diskriminacijom mere za unapređenje 
pune i efektivne ravnopravnosti u zapošljavanju, odnosno pogodnosti u slučaju 
prestanka radnog odnosa u javnom sektoru na svim nivoima teritorijalne 
organizacije, koje su propisane odredbama posebnih zakona kojima se uređuje 
radno-pravni status zaposlenih u javnom sektoru, ako takve mere važe do 
postizanja odgovarajuće zastupljenosti pripadnika nacionalnih manjina koja je 
utvrđena tim zakonima.
Republika Srbija obezbeđuje uslove za efikasno učešće 
pripadnika nacionalnih manjina u političkom životu, zastupljenost predstavnika 
nacionalnih manjina u Narodnoj skupštini i srazmernu zastupljenost nacionalnih 
manjina u skupštinama autonomnih pokrajina i jedinicama lokalne samouprave, u 
skladu sa zakonom.
Republika Srbija preduzima odgovarajuće mere radi 
unapređenja ekonomskog položaja nerazvijenih područja na kojima tradicionalno 
žive pripadnici nacionalnih manjina.
*Službeni glasnik RS, broj 47/2018
Sloboda izražavanja nacionalne pripadnosti
*Službeni glasnik RS, broj 47/2018
Član 5.
U skladu sa Ustavom Republike Srbije zajemčenom 
slobodom izražavanja nacionalne pripadnosti, niko ne sme pretrpeti štetu zbog 
izražavanja svoje nacionalne pripadnosti ili zbog uzdržavanja od takvog činjenja.
Zabranjena je svaka registracija pripadnika nacionalnih manjina koja ih 
protivno njihovoj volji obavezuje da se izjasne o svojoj nacionalnoj pripadnosti.
Pravo je pripadnika nacionalnih manjina da se podaci o 
njihovoj nacionalnoj pripadnosti upisuju u službene evidencije i zbirke podataka 
o ličnosti, u skladu sa posebnim zakonom.
Podatak o nacionalnoj pripadnosti može se koristiti 
samo u svrhu za koju je prikupljen i na način predviđen zakonom koji uređuje 
zaštitu podataka o ličnosti.
Zabranjena je svaka radnja i mera nasilne asimilacije pripadnika nacionalnih 
manjina.
*Službeni glasnik RS, broj 47/2018
Pravo saradnje sa sunarodnicima u zemlji i u inostranstvu
Član 6.
Pripadnici nacionalnih manjina imaju pravo da slobodno zasnivaju i održavaju 
miroljubive odnose unutar Republike Srbije i van njenih granica s 
licima koja zakonito borave u drugim državama, posebno sa onima sa kojima imaju 
zajednički etnički, kulturni, jezički i verski identitet ili zajedničko kulturno 
nasleđe.
U cilju ostvarivanja prava iz stava 1. ovog člana mogu 
se propisati posebne olakšice.
*Službeni glasnik RS, broj 47/2018
Obaveze poštovanja ustavnog poretka, načela međunarodnog prava i javnog morala
Član 7.
Zabranjena je zloupotreba prava koja su predviđena ovim 
zakonom koja je usmerena na nasilno rušenje ustavnog poretka, narušavanje 
teritorijalne celokupnosti Republike Srbije, kršenje Ustavom zajamčenih ljudskih i 
manjinskih prava i sloboda i izazivanje i podsticanje rasne, nacionalne i verske 
mržnje i netrpeljivosti.
Prava koja su predviđena ovim zakonom ne smeju 
se koristiti radi ispunjenja 
ciljeva koji su suprotni načelima međunarodnog prava ili su upereni protiv javne 
bezbednosti, morala ili zdravlja ljudi.
Ostvarivanje prava koja su uređena ovim zakonom ne može uticati na 
dužnosti i odgovornosti koje proističu iz državljanstva.
*Službeni glasnik RS, broj 47/2018
Zaštita stečenih prava
Član 8.
Ovim zakonom se ne smanjuje dostignuti nivo manjinskih 
prava zajemčenih Ustavom, opšteprihvaćenim pravilima međunarodnog prava i 
potvrđenim međunarodnim ugovorima.
*Službeni glasnik RS, broj 47/2018
Deo treći
PRAVA NA OČUVANJE POSEBNOSTI
Izbor i upotreba ličnog imena
Član 9.
Pripadnici nacionalnih manjina imaju pravo na slobodan izbor i korišćenje 
ličnog imena i imena svoje dece, kao i na upisivanje ovih ličnih imena u sve 
javne isprave, službene evidencije i zbirke 
podataka o ličnosti prema jeziku i 
pravopisu pripadnika nacionalne manjine.
Pravo iz stava 1. ovog člana ne isključuje paralelan upis imena i po srpskom 
pravopisu i pismu.
*Službeni glasnik RS, broj 47/2018
Pravo na upotrebu maternjeg jezika
Član 10.
Pripadnici nacionalnih manjina mogu slobodno upotrebljavati svoj jezik i pismo, 
privatno i javno.
Službena upotreba jezika i pisma
Član 11.
Na teritoriji jedinice lokalne samouprave gde tradicionalno žive pripadnici 
nacionalnih manjina, njihov jezik i pismo može biti u ravnopravnoj službenoj 
upotrebi.
Jedinica lokalne samouprave će obavezno svojim 
statutom uvesti u ravnopravnu službenu upotrebu jezik i pismo nacionalne manjine 
ukoliko procenat pripadnika te nacionalne manjine u ukupnom broju stanovnika na 
njenoj teritoriji dostiže 15% prema rezultatima poslednjeg popisa stanovništva. 
Jedinica lokalne samouprave uvodi jezik i pismo nacionalne manjine u službenu 
upotrebu najkasnije u roku od 90 dana od utvrđivanja ispunjenosti zakonom 
propisanih uslova.
U jedinici lokalne samouprave gde je u trenutku donošenja ovog zakona jezik 
nacionalne manjine u službenoj upotrebi, isti će ostati u službenoj upotrebi.
Službena upotreba jezika nacionalnih manjina iz stava 1. ovog člana 
podrazumeva naročito: korišćenje jezika nacionalnih manjina u upravnom i sudskom 
postupku i vođenje upravnog postupka i sudskog postupka na jeziku nacionalne 
manjine, upotrebu jezika nacionalne manjine u komunikaciji organa sa javnim 
ovlašćenjima sa građanima; izdavanje javnih isprava i vođenje službenih evidencija 
i zbirki podataka o ličnosti i podataka na jezicima nacionalnih manjina i prihvatanje tih 
isprava na tim jezicima kao punovažnih, upotreba jezika na glasačkim listićima i 
biračkom materijalu, upotreba jezika u radu predstavničkih tela.
Na teritorijama iz stava 2. ovog člana, imena organa koji vrše javna 
ovlašćenja, nazivi jedinica lokalne samouprave, naseljenih mesta, trgova i ulica i 
drugi toponimi ispisuju se i na jeziku dotične nacionalne manjine, prema njenoj 
tradiciji i pravopisu.
U naseljenim mestima u jedinicama lokalne samouprave, 
čija je teritorija određena u skladu sa zakonom kojim se uređuje teritorijalna 
organizacija Republike Srbije, u kojima procenat pripadnika određene nacionalne 
manjine u ukupnom broju stanovnika na teritoriji naseljenog mesta dostiže 15% 
prema rezultatima poslednjeg popisa stanovništva imena organa koji vrše javna 
ovlašćenja, nazivi jedinica lokalne samouprave, naseljenih mesta, trgova i ulica i 
drugi toponimi ispisuju se i na jeziku dotične nacionalne manjine, prema njenoj 
tradiciji i pravopisu, i u slučaju da jezik te nacionalne manjine nije u 
službenoj upotrebi na teritoriji jedinice lokalne samouprave u skladu sa stavom 
2. ovog člana.
Skupština jedinice lokalne samouprave utvrdiće 
statutom naseljena mesta iz stava 6. ovog člana imajući u vidu tradicionalnu 
naseljenost pripadnika nacionalne manjine i prethodno pribavljeno mišljenje 
nacionalnog saveta.
Pripadnici nacionalnih manjina čiji broj u ukupnom stanovništvu 
Republike Srbije dostiže najmanje 2% prema poslednjem popisu stanovništva, 
mogu se obratiti republičkim organima na svom jeziku i imaju pravo da dobiju 
odgovor na tom jeziku.
Pripadnici nacionalnih manjina čiji broj u ukupnom 
stanovništvu Republike Srbije ne dostiže 2% prema poslednjem popisu stanovništva 
mogu se obratiti republičkim organima na svom jeziku i imaju pravo da dobiju 
odgovor na tom jeziku preko jedinice lokalne samouprave u kojoj je jezik te 
nacionalne manjine u službenoj upotrebi, pri čemu jedinica lokalne samouprave 
obezbeđuje prevođenje i snosi troškove prevođenja dopisa upućenog republičkom 
organu i odgovora tog organa.
Narodni poslanik pripadnik nacionalne manjine ima pravo 
da na sednici Narodne skupštine govori i da pisane dokumente u radu Narodne 
skupštine, predviđene Poslovnikom, podnosi na svom jeziku.
Кada se narodni poslanik u radu Narodne skupštine 
služi svojim jezikom u smislu stava 10. ovog člana, stalno ili u određenom 
slučaju, generalni sekretar Narodne skupštine je dužan da obezbedi istovremeno 
prevođenje njegovog usmenog izlaganja ili dokumenta koji je podneo, na srpski 
jezik.
*Službeni glasnik RS, broj 47/2018
Objavljivanje zakona na jezicima nacionalnih manjina
*Službeni glasnik RS, broj 47/2018
Član 11a
Ministarstvo nadležno za ostvarivanje prava nacionalnih 
manjina (u daljem tekstu: Ministarstvo), obezbeđuje prevođenje i objavljuje zbirke 
prečišćenih tekstova najznačajnijih zakona Republike Srbije čiji se predmet 
uređivanja u celini ili najvećim delom odnosi na ostvarivanje prava nacionalnih 
manjina.
Ministarstvo je u obavezi da zakone iz stava 1. ovog 
člana učini dostupnim i u elektronskom obliku, na svojoj internet stranici i na 
portalu e-Uprave, kao i da sporazumno određeni broj zbirki prečišćenih tekstova 
zakona iz stava 1. ovog člana dostavi nacionalnim savetima nacionalnih manjina.

O objavljivanju zakona iz stava 1. ovog člana 
Ministarstvo periodično i po potrebi izveštava Savet za nacionalne manjine.
Izuzetno od stava 1. ovog člana, nacionalni savet 
nacionalne manjine može resornom ministarstvu podneti predlog, uz obrazloženje da 
je to od posebnog značaja za ostvarivanje prava i sloboda nacionalne manjine, da 
resorno ministarstvo obezbedi prevođenje i objavljivanje zbirke prečišćenih 
tekstova određenih zakona iz svog zakonskog delokruga koji sadrže odredbe koje 
se odnose na ostvarivanje prava i sloboda nacionalnih manjina, odnosno uređuju 
društvene odnose koji su od posebnog značaja za nacionalne manjine.
U slučaju da resorno ministarstvo prihvati predlog 
nacionalnog saveta nacionalne manjine, ministarstvo je u tom slučaju u obavezi da 
zakone iz stava 4. ovog člana učini dostupnim i u elektronskom obliku, na svojoj 
internet stranici i na portalu e-Uprave, kao i da sporazumno određeni broj 
zbirki prečišćenih tekstova zakona iz stava 4. ovog člana dostavi nacionalnom 
savetu nacionalne manjine.
Prilikom odlučivanja o predlogu iz stava 4. ovog člana 
posebno se vodi računa o raspoloživosti planiranih budžetskih sredstava, kao i o 
tome da li se u periodu od narednih godinu dana nakon podnošenja predloga 
nacionalnog saveta nacionalne manjine planiraju izmene i dopune ili donošenje 
novog zakona umesto zakona čije se prevođenje odnosno objavljivanje predlaže.
Resorno ministarstvo o postupanju iz stavova od 4. do 
6. ovog člana izveštava Savet za nacionalne manjine. 
*Službeni glasnik RS, broj 47/2018
Član 11b
Propisi autonomne pokrajine objavljuju se na jezicima 
nacionalnih manjina u skladu sa statutom i opštim aktima autonomne pokrajine.
Propisi jedinica lokalne samouprave objavljuju se na 
jezicima nacionalnih manjina, u skladu sa statutom i opštim aktima jedinica 
lokalne samouprave, u skladu sa zakonom.
*Službeni glasnik RS, broj 47/2018
Pravo na negovanje kulture i tradicije
Član 12.
Izražavanje, čuvanje, negovanje, razvijanje, prenošenje i javno ispoljavanje 
nacionalne i etničke, kulturne, verske i jezičke posebnosti kao dela tradicije 
građana, nacionalnih manjina i njihovih pripadnika je njihovo neotuđivo 
individualno i kolektivno pravo.
U cilju očuvanja i razvoja nacionalne i etničke posebnosti, pripadnici 
nacionalnih manjina imaju pravo da osnivaju posebne kulturne, umetničke i naučne 
ustanove, društva i udruženja u svim oblastima kulturnog i umetničkog života.
Ustanove, društva i udruženja iz stava 2. ovog člana 
samostalni su u radu. Republika, autonomne pokrajine i jedinice lokalne 
samouprave mogu učestvovati u finansiranju društava i udruženja nacionalnih 
manjina.
Za podsticanje i podršku ustanova, društava i udruženja iz 
stava 3. ovog člana 
mogu se osnivati posebne fondacije.
Muzeji, arhivi i zavodi za zaštitu spomenika kulture 
čiji je osnivač Republika, autonomne pokrajine ili jedinice lokalne samouprave 
obezbediće predstavljanje i zaštitu kulturnog i istorijskog nasleđa od posebnog 
značaja za nacionalne manjine na teritoriji za koju su nadležni. U odlučivanju o 
načinu predstavljanja kulturnog i istorijskog nasleđa za koje je u skladu sa 
odredbama posebnog zakona utvrđeno da je od posebnog značaja za nacionalne 
manjine učestvuju i predstavnici njihovih nacionalnih saveta.
Ustanove kulture čiji je osnivač jedinica lokalne 
samouprave koja se u smislu zakona kojim se uređuje lokalna samouprava smatra 
nacionalno mešovitom jedinicom lokalne samouprave, svojim programima rada 
obezbediće sadržaje, mere, aktivnosti ili manifestacije kojima se čuva i 
promoviše kulturni identitet i tradicija nacionalnih manjina tradicionalno 
nastanjenih na njenoj teritoriji.
*Službeni glasnik RS, broj 47/2018
Školovanje na maternjem jeziku
Član 13.
Pripadnici nacionalnih manjina imaju pravo na vaspitanje i obrazovanje na svom 
jeziku, odnosno govoru u 
ustanovama predškolskog, osnovnog i srednjeg vaspitanja i obrazovanja.
Brisan je raniji stav 2. (vidi član 13. Zakona 
- 47/2018-23)
Za ostvarivanje prava iz stava 1. ovog člana može se propisati određeni 
minimalni broj učenika, s tim da taj broj može da bude manji od minimalnog broja 
učenika koji je zakonom propisan za obezbeđenje odgovarajućih oblika nastave i 
obrazovanja.
Obrazovanje na jeziku nacionalne manjine ne isključuje obavezno učenje srpskog 
jezika.
Program nastave za potrebe obrazovanja iz stava 1. ovog člana, u delu koji se 
odnosi na nacionalni sadržaj, u značajnoj meri će sadržati teme koje se odnose 
na istoriju, umetnost i kulturu nacionalne manjine.
Nacionalni saveti nacionalnih manjina učestvuju u 
izradi nastavnih programa za predmete koji izražavaju posebnost nacionalnih 
manjina na jeziku, odnosno govoru nacionalnih manjina, dvojezične nastave i učenja 
jezika nacionalnih manjina sa elementima nacionalne kulture, u skladu sa 
propisima kojima je uređeno donošenje nastavnih programa za nacionalne manjine.
U cilju međusobne tolerancije nacionalnih manjina i 
većinskog stanovništva i obezbeđivanja interkulturalnosti, realizuju se programi 
nastavnih i vannastavnih aktivnosti u osnovnom i srednjem obrazovanju i vaspitanju 
o istoriji, kulturi i položaju nacionalnih manjina u Republici Srbiji.
*Službeni glasnik RS, broj 47/2018
Član 14.
Za potrebe obrazovanja na jeziku nacionalnih manjina iz 
člana 13. stav 1. u okviru visokog obrazovanja podržaće se razvijanje studijskih 
programa za vaspitače i nastavnike na jezicima nacionalnih manjina, u skladu sa 
zakonom koji uređuje visoko obrazovanje. 
Visokoškolska ustanova može organizovati lektorat na 
jezicima nacionalnih manjina gde studenti pripadnici nacionalnih manjina mogu da 
savladaju stručne termine i na jeziku nacionalne manjine.
Republika, pokrajina i jedinica lokalne samouprave 
mogu da pomažu stručno osposobljavanje nastavnika za potrebe obrazovanja iz stava 
1. ovog člana.
Republika pospešuje međunarodnu saradnju sa ciljem da se 
pripadnicima nacionalnih manjina omogući da studiraju u inostranstvu na maternjem 
jeziku i da se tako stečene diplome priznaju u skladu sa zakonom.
*Službeni glasnik RS, broj 47/2018
Član 15
Pripadnici nacionalnih manjina imaju pravo da osnuju i održavaju privatne 
obrazovne ustanove, škole, ili univerzitet, gde će se obrazovanje organizovati na 
jezicima nacionalnih manjina ili dvojezično, u skladu sa zakonom.
U finansiranju ustanova iz stava 1. ovog člana, kao i u 
obezbeđivanju sredstava za viši kvalitet obrazovanja i vaspitanja na jezicima 
nacionalnih manjina u ustanovama čiji je osnivač Republika, autonomna pokrajina 
ili jedinica lokalne samouprave mogu da učestvuju domaće i strane organizacije, 
fondacije i privatna lica, u skladu sa zakonom.
U slučaju finansijske i druge donacije iz prethodnog stava, država će 
obezbediti određene olakšice ili oslobađanje od dažbina.
*Službeni glasnik RS, broj 47/2018
Upotreba nacionalnih simbola
Član 16.
Pripadnici nacionalnih manjina imaju pravo izbora i upotrebe nacionalnih 
simbola i znamenja.
Nacionalni simbol i znamenje ne mogu biti identični sa simbolom i znamenjem 
druge države.
Nacionalne simbole, znamenja i praznike nacionalnih manjina predlažu nacionalni 
saveti. Simbole, znamenje i praznike nacionalnih manjina potvrđuje 
Savet 
za nacionalne manjine.
Simboli i znamenja nacionalnih manjina se nakon 
objavljivanja odluke Saveta za nacionalne manjine o njihovom potvrđivanju službeno 
ističu tokom državnih praznika Republike Srbije i potvrđenih praznika nacionalne 
manjine na zgradama i u prostorijama lokalnih organa i organizacija sa javnim 
ovlašćenjima na područjima na kojima je jezik nacionalne manjine u službenoj 
upotrebi odnosno na način utvrđen odlukom o potvrđivanju simbola.
Uz znamenja i simbole nacionalne manjine, prilikom 
obeležavanja državnog praznika Republike Srbije, obavezno se ističu Državna 
zastava Republike Srbije i Mali grb Republike Srbije, na način ustanovljen 
zakonom kojim se uređuje izgled i upotreba državnih simbola Republike Srbije.
Uz znamenja i simbole nacionalne manjine, prilikom 
obeležavanja potvrđenog praznika nacionalne manjine, obavezno se ističu Narodna 
zastava Republike Srbije i Mali grb Republike Srbije, na način ustanovljen 
zakonom kojim se uređuje izgled i upotreba državnih simbola Republike Srbije.
Na ulazu u službene prostorije nacionalnog saveta mogu 
se, na prigodan način, tokom čitave godine, isticati simboli nacionalne manjine 
uz isticanje državnih simbola Republike Srbije.
*Službeni glasnik RS, broj 47/2018
Javno obaveštavanje na jezicima nacionalnih manjina
Član 17.
Pripadnici nacionalnih manjina imaju pravo na potpuno i nepristrasno 
obaveštavanje na svom jeziku, uključujući pravo na izražavanje, primanje, slanje i 
razmenu informacija i ideja putem štampe i drugih sredstava javnog obaveštavanja.
Država će u programima radija i televizije javnog servisa obezbediti 
informativne, kulturne i obrazovne sadržaje na jeziku nacionalne manjine
.
Pripadnici nacionalnih manjina imaju pravo da osnivaju i održavaju medije na 
svom jeziku.
*Službeni glasnik RS, broj 97/2013 (Odluka US)
Deo četvrti
DELOTVORNO UČEŠĆE U ODLUČIVANJU O PITANJIMA POSEBNOSTI, U VLASTI I U UPRAVI
 Savet za nacionalne manjine
*Službeni glasnik RS, broj 47/2018
Član 18.
U cilju očuvanja, unapređenja i zaštite nacionalnih, 
etničkih, verskih, jezičkih i kulturnih posebnosti pripadnika nacionalnih manjina 
i u cilju ostvarivanja njihovih prava, Vlada obrazuje Savet za nacionalne manjine (u 
daljem tekstu: Savet), kao stalno radno telo Vlade.
Zadaci Saveta su da: prati i razmatra stanje 
ostvarivanja prava nacionalnih manjina i stanje međunacionalnih odnosa u Republici 
Srbiji; predlaže mere za unapređenje pune i delotvorne ravnopravnosti pripadnika 
nacionalnih manjina; prati ostvarivanje saradnje nacionalnih manjina sa državnim 
organima, kao i sa organima autonomne pokrajine i jedinica lokalne samouprave; 
razmatra uslove za rad nacionalnih saveta nacionalnih manjina i predlaže mere u 
toj oblasti; prati ostvarivanje međunarodnih obaveza Republike Srbije u oblasti 
ostvarivanja prava pripadnika nacionalnih manjina; razmatra međunarodne sporazume 
koji se odnose na položaj nacionalnih manjina i zaštitu njihovih prava u postupku 
njihovog zaključivanja; razmatra nacrte zakona i drugih propisa od značaja za 
ostvarivanje prava nacionalnih manjina i o tome daje mišljenje Vladi i potvrđuje 
simbole, znamenja i praznike nacionalnih manjina, na predlog nacionalnih saveta 
nacionalnih manjina.
Članovi Saveta su rukovodioci organa državne uprave i 
službi Vlade u čiji delokrug spadaju pitanja od značaja za položaj nacionalnih 
manjina, kao i predsednici nacionalnih saveta nacionalnih manjina.
Vlada svojim rešenjem imenuje članove Saveta i određuje 
organ državne uprave, odnosno službu Vlade zaduženu da pruža stručnu i 
administrativno-tehničku podršku radu Saveta.
*Službeni glasnik RS, broj 47/2018
Nacionalni saveti nacionalnih manjina
Član 19.
Radi ostvarivanja Ustavom zajamčenog prava na 
samoupravu u kulturi, obrazovanju, obaveštavanju i službenoj upotrebi jezika i 
pisma, pripadnici nacionalnih manjina mogu izabrati nacionalne savete.
Nacionalni savet predstavlja nacionalnu manjinu u 
kulturi, obrazovanju, obaveštavanju i službenoj upotrebi jezika i pisma, učestvuje 
u procesu odlučivanja ili odlučuje o pojedinim pitanjima iz ovih oblasti i osniva 
ustanove iz ovih oblasti.
Nacionalni savet je pravno lice.
Nacionalni saveti se formiraju na principima 
dobrovoljnosti, izbornosti, proporcionalnosti i demokratičnosti.
Ovlašćenja, postupak izbora, finansiranje i druga pitanja 
od značaja za rad nacionalnih saveta uređuju se posebnim zakonom.
*Službeni glasnik RS, broj 47/2018
Budžetski fond za nacionalne manjine
*Službeni glasnik RS, broj 47/2018
Član 20.
Finansiranje programa i projekata u oblasti kulture, 
obrazovanja, obaveštavanja i službene upotrebe jezika i pisma nacionalnih manjina 
sredstvima iz Budžetskog fonda za nacionalne manjine uređuje se posebnim zakonom.
*Službeni glasnik RS, broj 47/2018
Brisani su naziv iznad 
člana 21. i član 21.(vidi član 20. Zakona - 47/2018-23)
Deo peti
ZAŠTITA PRAVA I SLOBODA MANJINA
Zabrana narušavanja prava manjina
Član 22.
Zabranjuju se mere koje menjaju odnos stanovništva u oblastima naseljenim 
nacionalnim manjinama i koje otežavaju uživanje i ostvarivanje prava pripadnika 
nacionalnih manjina.
Deo šesti
*Službeni glasnik RS, broj 47/2018
КAZNENE ODREDBE
*Službeni glasnik RS, broj 47/2018
Član 22a
Novčanom kaznom od 50.000 do 100.000 dinara kazniće se 
za prekršaj odgovorno lice u organu, odnosno organizaciji koja vrši javna 
ovlašćenja ako naziv organa odnosno organizacije ispiše suprotno odredbama člana 
11. st. 5. i 6. ovog zakona.
Novčanom kaznom od 200.000 do 1.500.000 dinara kazniće 
se za privredni prestup organizacija ovlašćena za postavljanje saobraćajnih 
znakova i naziva mesta koja postupi suprotno članu 11. st. 5. i 6. ovog zakona.
Za privredni prestup iz stava 2. ovog člana kazniće se 
i odgovorno lice u organizaciji iz stava 2. ovog člana novčanom kaznom od 50.000 
do 100.000 dinara.
*Službeni glasnik RS, broj 47/2018
Član 22b
Novčanom kaznom od 500.000 do 2.000.000 dinara kazniće 
se pravno lice koje:
1) kao simbol i znamenje nacionalne manjine, službeno, 
odnosno javno predstavlja, ističe ili koristi simbole i znamenja druge države;
2) za praznik nacionalne manjine službeno, odnosno 
javno koristi naziv praznika koji nije potvrđen od strane Saveta za nacionalne 
manjine i objavljen u „Službenom glasniku Republike Srbije”.
Za prekršaj iz stava 1. ovog člana kazniće se i 
odgovorno lice u pravnom licu novčanom kaznom od 50.000 do 150.000 dinara.
*Službeni glasnik RS, broj 47/2018
Član 22v
Novčanom kaznom od 50.000 do 150.000 dinara kazniće se 
za prekršaj odgovorno lice u organu jedinice lokalne samouprave, organizaciji 
koja vrši javna ovlašćenja čiji je osnivač jedinica lokalne samouprave, odnosno 
pravnom licu ako:
1) su simboli i znamenja nacionalne manjine istaknuti 
protivno odredbama članu 16. stav 4. ovog zakona;
2) uz znamenja i simbole nacionalne manjine pri 
službenoj upotrebi iz člana 16. stav 4. ovog zakona nisu istaknuta i znamenja i 
simboli Republike Srbije, u skladu sa članom 16. st. 5. i 6. ovog zakona.
*Službeni glasnik RS, broj 47/2018

Brisani su naziv iznad 
člana 23. i član 23. (vidi član 21. Zakona - 47/2018-23)
Deo sedmi
*Službeni glasnik RS, broj 47/2018
PRELAZNE I ZAVRŠNE ODREDBE
Član 24.
Prestao je da važi (vidi član 138. Zakona – 72/2009-221)
Član 25.
Ovaj zakon stupa na snagu osmog dana od dana objavljivanja u „Službenom listu 
SRJ”.
ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama i dopunama Zakona o zaštiti prava i 
sloboda nacionalnih manjina: "Službeni glasnik RS", broj 47/2018-23
Član 23.
Imena organa koji vrše javna ovlašćenja, nazivi jedinica lokalne 
samouprave, naseljenih mesta, trgova i ulica i drugi toponimi ispisaće se u 
skladu sa članom 10. ovog zakona najkasnije do 1. januara 2019. godine. 

Član 24.
Skupština jedinice lokalne samouprave utvrdiće naseljena mesta iz 
člana 10. ovog zakona u roku od šest meseci od dana stupanja na snagu ovog 
zakona.
Član 25.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.

