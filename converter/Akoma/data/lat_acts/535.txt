




ZAКON


o proglašenju parka 

Oplenac 
za prostorni memorijalni prirodni spomenik

„Službeni
glasnik SRS”, broj 25 od 10. 
juna 1967.





Član
1.

Park Oplenac u
opštini Topola proglašava se za prostorni memorijalni prirodni spomenik i
stavlja pod posebnu zaštitu.

Posebna zaštita
parka Oplenac sprovodi se u cilju da se očuvaju i unaprede raznovrsno i retko
bilje, istorijski spomenici i drugi objekti i obezbedi i njegovo racionalno
korišćenje radi zadovoljavanja materijalnih i kulturnih potreba radnih ljudi.

Član
2.

Prostorni
memorijalni prirodni spomenik Oplenac (dalje: Prirodni spomenik) prostire se na
području opštine Topola i pokriva površinu od 83 hektara.

Bliže granice
Prirodnog spomenika utvrđuje Skupština opštine Topola.

Član
3.

Mere zaštite i način
uređenja, održavanja i korišćenja Prirodnog spomenika utvrđuju se dugoročnim
planom koji, u skladu sa odredbama ovog zakona, donosi Skupština opštine
Topola, uz saglasnost Republičke skupštine.

Dugoročni plan
naročito sadrži:

1. bližu namenu i
način korišćenja pojedinih površina Prirodnog spomenika;

2. mrežu puteva,
staza i drugih saobraćajnica;

3. način korišćenja
objekata Prirodnog spomenika u skladu sa njihovom namenom, i

4. način obezbeđenja
i upotrebe sredstava za izvršenje dugoročnog plana.

Član
4.

Organi, radne i
druge organizacije koje na području Prirodnog spomenika koriste postojeće
objekte, dužne su da ove objekte koriste u skladu sa dugoročnim planom iz čl.
3. ovog zakona.

Član
5.

Prirodnim spomenikom
upravlja komunalna radna organizacija koju obrazuje Skupštine opštine Topola.

Skupština opštine
može poveriti upravljanje Prirodnim spomenikom i nekoj od postojećih komunalnih
radnih organizacija u opštini Topola.

Delatnost radne
organizacije koja upravlja Prirodnim spomenikom u ostvarivanju zadataka iz čl. 1.
ovog zakona od posebnog je društvenog interesa.

Član
6.

U ostvarivanju
zadataka utvrđenih ovim zakonom, radnom organizacijom iz prethodnog člana
upravljaju predstavnici društvene zajednice. Jednog predsednika društvene
zajednice imenuje Republička skupština, a četiri predstavnika Skupština opštine
Topola.

Član
7.

Statut i opšti akt o
organizaciji i radu radne organizacije iz člana 5. ovog zakona potvrđuje
Skupština opštine Topola.

Član
8.

Na području
Prirodnog spomenika ne mogu se izvoditi građevinski ili drugi radovi, vršiti
iskorišćavanje šuma, branje ili vađenje lekovitih ili drugih biljaka, korišćenje
sporednih šumskih proizvoda i prirodne sredine u turističke i rekreativne
svrhe, ako posebno nisu predviđeni dugoročnim planom.

Uslovi pod kojima se
mogu vršiti i obim radova iz prethodnog stava uređuju se dugoročnim planom.

Član
9.

Sredstva za
održavanje i obnavljanje Prirodnog spomenika obezbeđuju Socijalistička Republika
Srbija i opština Topola u iznosu koji se početkom svake godine utvrđuje
posebnim ugovorom sa radnom organizacijom iz člana 5. ovog zakona. Ova sredstva
radna organizacija može koristiti samo u svrhe i na način određen ugovorom o
obezbeđenju tih sredstava.

Član
10.

Ovaj zakon stupa na
snagu osmog dana od dana objavljivanja u „Službenom glasniku Socijalističke
Republike Srbije”.



