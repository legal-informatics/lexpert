




ZAКON


o 
garanciji federacije za obaveze po ugovoru o refinansiranju između 
Narodne banke 
Jugoslavije i banaka 
ovlašćenih za poslove sa inostranstvom, kao dužnika i zastupnika poverilaca i 
inostranih komercijalnih banaka kao poverilaca


„Službeni
list SFRJ”, broj 31 od 15. 
maja 1988.





Član
1.


Federacija preuzima
obaveze kao garant po Ugovoru o refinansiranju između Narodne banke Jugoslavije
i banaka ovlašćenih za poslove sa inostranstvom kao dužnika i zastupnika
poverilaca i inostranih komercijalnih banaka, kao poverilaca do iznosa
7.100,000.000 SAD dolara čija dinarska protivuvrednost iznosi
10,650.000,000.000 dinara koja se uvećava za iznos kamate i troškova kredita.


Dinarski iznos iz
stava 1. ovog člana povećaće se, odnosno smanjiće se za iznos kursne razlike ako
se promeni kurs valute na osnovu koje je utvrđena visina kredita.





Član
2.


Garancija federacije
iz člana 1. ovog zakona daje se pod sledećim uslovima:


1) da je Ugovorom iz
člana 1. ovog zakona predviđeno da se dati kredit u iznosu 7.100,000.000 SAD
dolara koristi za refinansiranje dospeća glavnice u periodu od 1987. do 1996.
godine po srednjoročnim i dugoročnim kreditima Narodne banke Jugoslavije i
banaka iz tog člana;


2) na vreme od 18
godina;


3) sa promenljivom
kamatnom stopom, uvećanom za 13/16%;


4) sa počekom od
šest godina.





Član
3.


Narodna banka
Jugoslavije i banke ovlašćene za poslove sa inostranstvom dužne su da
pravovremeno izvršavaju obaveze preuzete Ugovorom iz člana 1. ovog zakona.


Narodna banka
Jugoslavije kao zastupnik dužnika obavljaće plaćanja prema inostranstvu u vezi sa
realizacijom kredita iz člana 1. ovog zakona.


Banke ovlašćene za
poslove sa inostranstvom dužne su da na zahtev i o roku iz poziva za plaćanje
Narodne banke Jugoslavije prenesu na račune Narodne banke Jugoslavije
odgovarajući devizni iznos obaveza po kreditu, srazmerno obimu kredita za
refinansiranje koji su zaključili.





Član
4.


Ako banka ovlašćena
za poslove sa inostranstvom ne prenese devize na račun Narodne banke
Jugoslavije u skladu sa stavom 3. člana 3. ovog zakona Narodna banka
Jugoslavije blokiraće žiro-račun i druge račune banke ovlašćene za poslove sa
inostranstvom do izmirenja obaveza u devizama.


Ako banka ovlašćena
za poslove sa inostranstvom ne izvrši prenos deviza na račun Narodne banke
Jugoslavije u roku od deset dana od dana izmirenja obaveze prema inostranstvu,
Narodna banka Jugoslavije izvestiće o tome savezni organ uprave nadležan za
poslove finansija.


Funkcioner koji
rukovodi saveznim organom uprave nadležnim za poslove finansija dužan je da u
roku od dva dana od dana dobijenog izveštaja iz stava 2. ovog člana izda nalog
Službi društvenog knjigovodstva da na teret prihoda federacije prenese na
Narodnu banku Jugoslavije dinarsku protivuvrednost plaćene obaveze u devizama
zajedno sa zateznom kamatom koja se obračunava od dana izvršenog plaćanja do
dana prenosa.


Federacija će u
slučaju iz stava 3. ovog člana od republike, odnosno autonomne pokrajine na
čijoj je teritoriji korisnik kredita (organizacija udruženog rada i druga
samoupravna organizacija i zajednica i organ) naplatiti dinarsku
protivuvrednost izmirene obaveze, kao i zateznu kamatu i ostale troškove
nastale od datuma plaćanja prema inostranstvu do datuma izmirenja obaveze od
strane korisnika.


Ako republika,
odnosno autonomna pokrajina u roku od 15 dana od dana kad joj je saopšteno da
je federacija izvršila obaveze iz člana 1. ovog zakona, ne prenese odgovarajući
iznos sredstava na federaciju, Služba društvenog knjigovodstva po nalogu
funkcionera koji rukovodi saveznim organom uprave nadležnim za poslove
finansija preneće u korist federacije odgovarajući iznos sredstava iz prihoda
republike, odnosno autonomne pokrajine.


Ako republika,
odnosno autonomna pokrajina iz svojih prihoda prenese u budžet federacije
odgovarajući iznos sredstava po stavu 5. ovog člana, Služba društvenog
knjigovodstva republike, odnosno autonomne pokrajine preneće, po nalogu
republičkog, odnosno pokrajinskog funkcionera koji rukovodi republičkim,
odnosno pokrajinskim organom nadležnim za poslove finansija, u korist računa
budžetskih prihoda republike, odnosno autonomne pokrajine, dinarska sredstva u
visini izvršenog plaćanja iz budžeta republike, odnosno autonomne pokrajine
uvećanog za obračunate kamate i troškove, sa računa ovlašćene banke – garanta,
odnosno organizacije udruženog rada i druge samoupravne organizacije i
zajednice – korisnika kredita.





Član
5.


Tekst garancije
federacije koji utvrdi Savezno izvršno veće potpisuje funkcioner koji rukovodi
saveznim organom uprave nadležnim za poslove finansija.





Član
6.


Ovaj zakon stupa na
snagu osmog dana od dana objavljivanja u „Službenom listu SFRJ”.

