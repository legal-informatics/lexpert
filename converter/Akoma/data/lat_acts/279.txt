


	
	Zakon

	


				
				ZAКON
				o davanju garancije Republike Srbije nemačkoj finansijskoj instituciji KfW po zaduženju Javnog preduzeća „Elektroprivreda Srbije” (Projekat rehabilitacije HE Zvornik)
	"Službeni glasnik RS", broj 24
	od 4. aprila 2011.
	
				
	Član 1.
				Republika Srbija preuzima obavezu da kao garant izmiri obaveze Javnog preduzeća „Elektroprivreda Srbije”, Beograd po zaduženju kod nemačke finansijske institucije KfW, Frankfurt na Majni, u iznosu do 70 miliona evra. 
				
	Član 2.
				Garanciju iz člana 1. ovog zakona Republika Srbija (u daljem tekstu: Garant) daje u korist nemačke finansijske institucije KfW, Frankfurt na Majni, na ime obaveza iz Sporazuma o zajmu za finansiranje Projekta rehabilitacije HE Zvornik, zaključenog između Javnog preduzeća „Elektroprivreda Srbije”, Beograd i nemačke finansijske institucije KfW, Frankfurt na Majni (u daljem tekstu: KfW), dana 29. oktobra 2010. godine u Beogradu. 
				
	Član 3.
				Otplatu zajma vrši Javno preduzeće „Elektroprivreda Srbije”, Beograd (u daljem tekstu: Zajmoprimac), na račun KfW, u evrima. 
				Sredstva za otplatu zajma obezbediće Zajmoprimac, iz sopstvenih prihoda.
				Zajmoprimac je dužan da sredstva za otplatu zajma obezbeđuje prema planu otplate za svaku povučenu tranšu, u iznosu koji uključuje glavnicu, obračunatu kamatu, proviziju na nepovučena sredstva i prateće troškove zaduživanja.
				
	Član 4.
				Ako po osnovu izdate garancije Garant izvrši obavezu umesto Zajmoprimca, ima pravo na povraćaj glavnice, kamate, provizije na nepovučena sredstva, pratećih troškova zaduživanja i pratećih troškova koji nastanu zbog neizvršenja, odnosno neblagovremenog izvršenja obaveze, do visine iznosa izmirene obaveze, kao i pravo da od Zajmoprimca naplati obračunatu zakonsku zateznu kamatu. 
				Pravo na povraćaj sredstava iz stava 1. ovog člana, Garant će ostvariti tako što će inicirati naplatu sa računa Zajmoprimca na osnovu ovlašćenja dobijenog od Zajmoprimca ili drugih instrumenata obezbeđenja, u skladu sa propisima kojima se uređuje platni promet. 
				
	Član 5.
				Ovaj zakon stupa na snagu osmog dana od dana objavljivanja u „Službenom glasniku Republike Srbije”.
	
