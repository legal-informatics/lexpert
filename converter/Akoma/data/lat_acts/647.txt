


	
	Zakon

	
	
	


	Redakcijski prečišćen tekst
	
	
	ZAКON
	o srednjem obrazovanju i vaspitanju
	
	"Službeni glasnik RS", br. 55 od 25. juna 2013, 101 od 10. novembra 2017, 27 
	od 6. aprila 2018 - dr. zakon,  
	6 od 24. januara 2020.
	
	NAPOMENA IZDAVAČA: Prestaju da važe
	odredbe čl. 86–89. Zakona danom
	početka rada 
	ENIC/NARIC centra u skladu 
	Zakonom o Nacionalnom okviru 
	kvalifikacije („Službeni glasnik RS“, broj 27/2018-3) (vidi član 53. 
	Zakona – 27/2018-3) (tekst pre unetih izmena iz broja 
	27/2018 možete pogledati sa desne strane u delu "Verzije prečišćenog 
	teksta").
	I. UVODNE ODREDBE
	Predmet Zakona
	Član 1.
	Ovim zakonom uređuje se srednje obrazovanje i vaspitanje, kao deo jedinstvenog sistema obrazovanja i vaspitanja, i to: obavljanje delatnosti srednjeg obrazovanja i vaspitanja, upotreba jezika, programi i ispiti, prava, obaveze i odgovornosti učenika, evidencija i javne isprave, štrajk zaposlenih, kao i druga pitanja od značaja za srednje obrazovanje i vaspitanje.
	Termini izraženi u ovom zakonu u gramatičkom muškom rodu podrazumevaju prirodni muški i ženski rod lica na koje se odnose.
	Ciljevi i opšti ishodi srednjeg obrazovanja i vaspitanja
	Član 2.
	Srednje obrazovanje i vaspitanje ostvaruje se u skladu sa ciljevima koji su definisani zakonom kojim se uređuju osnove sistema obrazovanja i vaspitanja (u daljem tekstu: Zakon) i ovim zakonom, a naročito:
	– razvoj ključnih kompetencija neophodnih za dalje obrazovanje i aktivnu ulogu građanina za život u savremenom društvu;
	– razvoj stručnih kompetencija neophodnih za uspešno zapošljavanje;
	– osposobljavanje za samostalno donošenje odluka o izboru zanimanja i daljeg obrazovanja;
	– svest o važnosti zdravlja i bezbednosti, uključujući i bezbednost i zdravlje na radu;
	– osposobljavanje za rešavanje problema, komunikaciju i timski rad;
	– poštovanje rasne, nacionalne, kulturne, jezičke, verske, rodne, polne i uzrasne ravnopravnosti, tolerancije i uvažavanja različitosti;
	– razvoj motivacije za učenje, osposobljavanje za samostalno učenje, samoinicijative, sposobnost samovrednovanja i izražavanja sopstvenog mišljenja.
	Srednje obrazovanje i vaspitanje obezbeđuje uslove da učenici i odrasli postignu opšte ishode obrazovanja i vaspitanja u skladu sa Zakonom.
	*Službeni glasnik RS, broj 101/2017
	Međupredmetne kompetencije za kraj srednjeg obrazovanja
	*Službeni glasnik RS, broj 101/2017
	Član 2a
	Međupredmetne kompetencije zasnivaju se na ključnim 
	kompetencijama.
	Međupredmetne kompetencije čije ishode je potrebno 
	ostvariti na osnovnom nivou na kraju srednjeg obrazovanja su:
	– kompetencije za celoživotno učenje;
	– komunikacije;
	– rad s podacima i informacijama;
	– digitalna kompetencija;
	– rešavanje problema;
	– saradnja;
	– odgovorno učešće u demokratskom društvu;
	– odgovoran odnos prema zdravlju;
	– odgovoran odnos prema okolini;
	– estetička kompetencija;
	– preduzimljivost; 
	– orijentacija ka preduzetništvu.
	*Službeni glasnik RS, broj 101/2017
	Delatnost srednjeg obrazovanja i vaspitanja
	Član 3.
	Delatnost srednjeg obrazovanja i vaspitanja je delatnost od neposrednog društvenog interesa i ostvaruje se kao javna služba.
	Način obavljanja delatnosti srednjeg obrazovanja i vaspitanja propisan je Zakonom i ovim zakonom. 
	
	Srednja škola
	Član 4. 
	Delatnost srednjeg obrazovanja i vaspitanja obavlja se u srednjoj školi (u daljem tekstu: škola), i to: 
	
	– gimnaziji;
	– stručnoj školi; 
	– umetničkoj školi;
	– mešovitoj školi (gimnaziji i stručnoj ili umetničkoj školi);
	– brisana je ranija alineja peta (vidi član 3. 
	Zakona - 101/2017-19)
	– školi za učenike sa smetnjama u razvoju.
	U gimnaziji se stiče opšte obrazovanje i vaspitanje u četvorogodišnjem trajanju kojim se obezbeđuje priprema za nastavak obrazovanja u visokoškolskim ustanovama. U specijalizovanoj gimnaziji i odeljenjima za učenike sa  
	izuzetnim sposobnostima ostvaruju se posebni nastavni planovi i programi za učenike sa 
	izuzetnim sposobnostima u četvorogodišnjem trajanju, kojima se obezbeđuje priprema za nastavak obrazovanja u visokoškolskim ustanovama.
	U stručnoj školi se stiču odgovarajuće opšte i stručno obrazovanje i vaspitanje u trogodišnjem i četvorogodišnjem trajanju za obavljanje poslova odgovarajućeg zanimanja i za nastavak obrazovanja u visokoškolskim ustanovama.
	U stručnoj školi mogu da se stiču specijalističko i majstorsko obrazovanje u trajanju od godinu dana do dve godine, i drugi oblici stručnog obrazovanja: obrazovanje za rad u trajanju od dve godine, stručno osposobljavanje i obuka do godinu dana.
	U umetničkoj školi se stiče opšte i umetničko obrazovanje i vaspitanje u četvorogodišnjem trajanju za obavljanje poslova odgovarajućeg zanimanja i za nastavak obrazovanja u visokoškolskim ustanovama.
	Mešovita škola obezbeđuje obrazovanje i vaspitanje koje se stiče u gimnaziji i stručnoj školi, odnosno u gimnaziji i umetničkoj školi. 
	
	Brisan je raniji stav 7. 
	(vidi član 3. Zakona - 101/2017-19).
	U školi za učenike sa smetnjama u razvoju ostvaruje se obrazovanje i vaspitanje za odgovarajuća zanimanja učenika koji ovu školu pohađaju na osnovu mišljenja interresorne komisije za procenu dodatne obrazovne, zdravstvene i socijalne podrške učeniku uz saglasnost roditelja.
	U školi mogu da se sprovode programi obuka.
	Škola sa domom obezbeđuje smeštaj i ishranu učenika u skladu sa zakonom kojim se uređuje učenički standard.
	Unikatna škola je škola koja jedina u Republici Srbiji ostvaruje određeni program obrazovanja i vaspitanja. 
	
	Škola od posebnog interesa za Republiku Srbiju jeste škola koja ostvaruje program obrazovanja i vaspitanja koji je od posebnog interesa za Republiku Srbiju, odnosno koja je od posebnog kulturnog, prosvetnog ili istorijskog značaja za Republiku Srbiju. 
	
	Vlada određuje unikatne škole i škole od posebnog interesa za Republiku Srbiju. 
	
	*Službeni glasnik RS, broj 101/2017
	Upotreba jezika
	Član 5.
	Obrazovno-vaspitni rad ostvaruje se na srpskom jeziku. 
	Za pripadnike nacionalne manjine obrazovno-vaspitni rad ostvaruje se i na jeziku i pismu nacionalne manjine, odnosno dvojezično, ako se prilikom upisa u prvi razred za to opredeli najmanje 15 učenika.
	Škola može da ostvaruje obrazovno-vaspitni rad na jeziku i pismu nacionalne manjine, odnosno dvojezično i za manje od 15 učenika upisanih u prvi razred, uz saglasnost ministarstva nadležnog za poslove obrazovanja (u daljem tekstu: Ministarstvo), u skladu sa zakonom. Saglasnost za ostvarivanje školskog programa na jezicima nacionalnih manjina za manje od 15 učenika Ministarstvo daje po pribavljenom mišljenju odgovarajućeg nacionalnog saveta nacionalne manjine u skladu sa zakonom kojim se uređuje nadležnost nacionalnih saveta nacionalnih manjina. Ukoliko nacionalni savet nacionalne manjine ne dostavi mišljenje u roku od 15 dana od dana prijema zahteva, smatra se da je mišljenje dato.
	Кada se obrazovno-vaspitni rad ostvaruje na jeziku i pismu nacionalne manjine, škola je u obavezi da za učenika organizuje nastavu srpskog jezika. 
	
	Кada se obrazovno-vaspitni rad ostvaruje na srpskom jeziku, za učenika pripadnika nacionalne manjine organizuje se nastava jezika nacionalne manjine sa elementima nacionalne kulture.
	Obrazovno-vaspitni rad može da se izvodi na stranom jeziku, odnosno dvojezično, uz saglasnost Ministarstva.
	Кada se obrazovno-vaspitni rad ostvaruje na stranom jeziku, učeniku se organizuje nastava srpskog jezika.
	Bliže uslove za ostvarivanje programa obrazovno-vaspitnog rada na stranom jeziku, odnosno dvojezično propisuje ministar nadležan za poslove obrazovanja (u daljem tekstu: ministar). 
	
	Brisan je raniji stav 9. 
	(vidi član 4. Zakona - 101/2017-19).
	Кada se obrazovanje stiče na jeziku nacionalne 
	manjine, stranom jeziku ili dvojezično, učenje srpskog jezika je obavezno.
	Obrazovno-vaspitni rad za lice koje koristi 
	znakovni jezik, odnosno posebno pismo ili druga tehnička rešenja, može da se 
	izvodi na znakovnom jeziku i pomoću sredstava tog jezika.
	*Službeni glasnik RS, broj 101/2017
	II. PROGRAMI SREDNJEG OBRAZOVANJA I VASPITANJA 
	1. Plan i program nastave i učenja
	*Službeni glasnik RS, broj 101/2017
	Član 6.
	Plan i program nastave i učenja donosi se u skladu 
	sa utvrđenim principima, ciljevima i standardima postignuća, odnosno 
	standardima kvalifikacije.
	Planovi i programi nastave i učenja donose se u 
	skladu sa Zakonom i ovim zakonom.
	Plan i program nastave i učenja sadrži i module, 
	gde modul predstavlja skup teorijskih i praktičnih programskih sadržaja i 
	oblika rada funkcionalno i tematski povezanih u okviru jednog ili više 
	predmeta.
	Plan i program nastave i učenja trogodišnjeg srednjeg 
	stručnog obrazovanja sadrži 30% opšteg i najmanje 65% stručnog obrazovanja, a 
	plan i program nastave i učenja četvorogodišnjeg stručnog i umetničkog 
	obrazovanja sadrži 40% opšteg i najmanje 55% stručnog, odnosno umetničkog 
	obrazovanja.
	Кljučne kompetencije i opšte međupredmetne 
	kompetencije se u planu i programu nastave i učenja ostvaruju u svim delovima 
	programa nastave i učenja. 
	Plan i program nastave i učenja obuhvata izborne 
	programe po nivoima i vrstama obrazovanja.
	*Službeni glasnik RS, broj 101/2017
	Program nastave i učenja verske 
	nastave
	*Službeni glasnik RS, broj 101/2017
	Član 7.
	Program nastave i učenja verske nastave, na usaglašeni predlog tradicionalnih crkava i verskih zajednica, po pribavljenom mišljenju organa nadležnog za poslove odnosa sa crkvama i verskim zajednicama, donosi ministar.
	*Službeni glasnik RS, broj 101/2017
	Кomisija za versku nastavu 
	Član 8.
	Organizovanje i ostvarivanje verske nastave prati Кomisija za versku nastavu u školi (u daljem tekstu: Кomisija).
	Кomisiju obrazuje Vlada na vreme od šest godina.
	U Кomisiju se imenuju po jedan predstavnik tradicionalnih crkava i verskih zajednica, tri predstavnika organa nadležnog za poslove odnosa sa crkvama i verskim zajednicama i tri predstavnika Ministarstva.
	Član Кomisije može biti razrešen pre isteka mandata, i to: na lični zahtev, na predlog predlagača i ako ne ispunjava svoju dužnost kao član Кomisije, odnosno svojim postupcima povredi ugled dužnosti koju obavlja. 
	
	U slučaju razrešenja člana Кomisije pre isteka mandata, Vlada postavlja novog člana po pribavljenom predlogu predstavnika čiji je član razrešen.
	Predsednika i zamenika predsednika Кomisije biraju članovi Кomisije na prvoj sednici, većinom glasova od ukupnog broja članova Кomisije.
	Кomisija obavlja poslove koji se, naročito, odnose na:
	1) usaglašavanje predloga programa verske nastave; 
	2) udžbenike i druga nastavna sredstva, u skladu sa zakonom kojim se uređuju pitanja vezana za udžbenike i druga nastavna sredstva; 
	
	3) davanje mišljenja o listama nastavnika verske nastave; 
	4) druga pitanja vezana za praćenje organizovanja i ostvarivanja programa verske nastave.
	Način rada i druga pitanja od značaja za rad Кomisije, uređuju se poslovnikom o radu Кomisije. 
	
	2. Razvojni plan škole
	Član 9.
	Škola donosi razvojni plan u skladu sa Zakonom i ovim zakonom. 
	Na osnovu izveštaja o samovrednovanju u celini, izveštaja o ostvarenosti standarda postignuća i drugih indikatora kvaliteta rada, škola donosi razvojni plan.
	Razvojni plan škole sadrži:
	1) prioritete u ostvarivanju obrazovno-vaspitnog rada; 
	2) plan i nosioce aktivnosti;
	3) kriterijume i merila za samovrednovanje planiranih aktivnosti;
	4) mere unapređivanja obrazovno-vaspitnog rada na osnovu analize rezultata učenika na maturskom i završnom ispitu;
	4a) mere unapređivanja saradnje sa poslodavcima u 
	sektoru kome pripadaju obrazovni profili srednje stručne škole;
	5) mere za unapređivanje dostupnosti odgovarajućih oblika podrške i razumnih prilagođavanja i kvaliteta obrazovanja i vaspitanja za učenike kojima je potrebna dodatna podrška;
	6) plan rada sa talentovanim i nadarenim učenicima;
	7) program zaštite od nasilja, zlostavljanja i 
	zanemarivanja, kao i jačanja saradnje među učenicima i roditeljima, zaposlenima 
	i učenicima, roditeljima i zaposlenima;
	8) mere prevencije osipanja broja učenika;
	9) druge mere usmerene na dostizanje ciljeva obrazovanja i vaspitanja koje prevazilaze sadržaj pojedinih nastavnih predmeta;
	10) plan pripreme za ispite kojima se završava određeni nivo i vrsta obrazovanja (maturski, završni ispiti i dr.);
	11) plan stručnog usavršavanja nastavnika, direktora, stručnih saradnika i drugih zaposlenih u školi;
	12) plan napredovanja i sticanja zvanja nastavnika, stručnih saradnika i vaspitača;
	13) plan uključivanja roditelja, odnosno drugog 
	zakonskog zastupnika u rad škole;
	14) plan saradnje sa drugim školama, privrednim društvima i drugim organima i organizacijama od značaja za rad škole;
	15) druga pitanja od značaja za razvoj škole.
	*Službeni glasnik RS, broj 101/2017
	3. Školski program
	Član 10.
	Škola ostvaruje školski program. 
	Školskim programom bliže se određuje način na koji škola obrazuje i vaspitava učenike radi sticanja znanja, veština i stavova neophodnih za dalje obrazovanje i zapošljavanje, uspostavlja organizacionu strukturu zasnovanu na timskom radu i odgovornosti svakog zaposlenog za ostvarivanje utvrđenih ciljeva, kao i povezivanje sa 
	poslodavcima i udruženjima poslodavaca i preuzimanje svog dela odgovornosti za razvoj društvene sredine.
	Školski program obuhvata sve sadržaje, procese i aktivnosti usmerene na ostvarivanje principa, ciljeva i standarda postignuća, i zadovoljenje opštih i specifičnih obrazovnih interesa i potreba učenika, roditelja, odnosno 
	drugog zakonskog zastupnika i lokalne samouprave, a u skladu sa optimalnim mogućnostima škole.
	Školski program se donosi na osnovu plana i 
	programa nastave i učenja, odnosno programa određenih oblika stručnog 
	obrazovanja, a uzimajući u obzir razvojni plan škole, u skladu sa Zakonom i 
	ovim zakonom.
	Nacionalni savet nacionalne manjine daje mišljenje na 
	školski i vaspitni program ustanova za koje je utvrđeno da su od posebnog 
	značaja za nacionalne manjine.
	Škola, u skladu sa Zakonom, donosi školski program, po pravilu, na četiri godine i objavljuje ga najkasnije dva meseca pre početka školske godine u kojoj će početi njegova primena.
	Pojedini delovi školskog programa inoviraju se i nadograđuju u toku njegovog ostvarivanja.
	Školski program omogućava orijentaciju učenika i roditelja, odnosno 
	drugog zakonskog zastupnika u izboru škole, praćenje kvaliteta obrazovno-vaspitnog procesa i njegovih rezultata, kao i procenu individualnog rada i napredovanja svakog učenika.
	Školski program predstavlja osnovu na kojoj svaki nastavnik i stručni saradnik planira, programira i realizuje svoj rad.
	*Službeni glasnik RS, broj 101/2017
	Sadržina školskog programa
	Član 11.
	Školski program sadrži: 
	1) ciljeve školskog programa;
	2) naziv, vrstu i trajanje svih programa obrazovanja i vaspitanja koje škola ostvaruje i jezik na kome se ostvaruje program; 
	
	3) obavezne predmete, izborne programe i module po 
	obrazovnim profilima i razredima;
	4) način ostvarivanja principa, ciljeva i ishoda 
	obrazovanja i standarda postignuća, način i postupak ostvarivanja propisanih 
	planova i programa nastave i učenja, programa drugih oblika stručnog 
	obrazovanja i vrste aktivnosti u obrazovno-vaspitnom radu;
	5) program dopunske, dodatne i pripremne nastave;
	6) programe i aktivnosti kojima se razvijaju sposobnosti za rešavanje problema, komunikacija, timski rad, samoinicijativa i podsticanje preduzetničkog duha;
	7) fakultativne nastavne predmete, njihove programske sadržaje i aktivnosti kojima se ostvaruju;
	8) načine ostvarivanja i prilagođavanja programa muzičkog i baletskog obrazovanja i vaspitanja, obrazovanja odraslih, učenika sa 
	izuzetnim sposobnostima i dvojezičnog obrazovanja;
	9) program kulturnih aktivnosti škole;
	10) program slobodnih aktivnosti;
	11) program karijernog vođenja i savetovanja;
	12) program zaštite životne sredine;
	13) programe zaštite od nasilja, zlostavljanja i 
	zanemarivanja i programe prevencije drugih oblika rizičnog ponašanja i program 
	zaštite od diskriminacije;
	14) program školskog sporta;
	15) program saradnje sa lokalnom samoupravom;
	16) program saradnje sa porodicom;
	17) program izleta i ekskurzija;
	18) program bezbednosti i zdravlja na radu;
	18a) smernice za prilagođavanje i pružanje dodatne 
	podrške;
	19) druge programe od značaja za školu. 
	Individualni obrazovni planovi svih učenika koji se obrazuju po individualnom obrazovnom planu čine prilog školskog programa.
	*Službeni glasnik RS, broj 101/2017
	Dodatna podrška u obrazovanju i vaspitanju
	Član 12.
	Za učenika i odraslog kome je zbog smetnji u 
	razvoju i invaliditeta, specifičnih teškoća u učenju, socijalne uskraćenosti, 
	rizika od ranog napuštanja školovanja i drugih razloga potrebna dodatna 
	podrška u obrazovanju i vaspitanju, škola obezbeđuje otklanjanje fizičkih i 
	komunikacijskih prepreka i zavisno od potreba, donosi i individualni 
	obrazovni plan, u skladu sa Zakonom.
	Cilj dodatne podrške u obrazovanju i vaspitanju jeste 
	postizanje optimalnog uključivanja učenika i odraslih u redovan 
	obrazovno-vaspitni rad, osamostaljivanje u vršnjačkom kolektivu i njegovo 
	napredovanje u obrazovanju i priprema za svet rada.
	Učenik i odrasli iz stava 1. treba da ispunjava 
	zdravstvene uslove koji odgovaraju zahtevima zanimanja.
	Za ostvarivanje dodatne podrške u obrazovanju i 
	vaspitanju, direktor, nastavnik, stručni saradnik, vaspitač, pedagoški i 
	andragoški asistent i roditelj, odnosno drugi zakonski zastupnik, može da 
	dobije posebnu stručnu pomoć u pogledu sprovođenja inkluzivnog obrazovanja i 
	vaspitanja.
	Radi ostvarivanja dodatne podrške u obrazovanju i 
	vaspitanju, škola ostvaruje saradnju sa organima jedinice lokalne samouprave, 
	organizacijama, ustanovama i udruženjima.
	Posebnu stručnu pomoć iz stava 4. ovog člana mogu 
	da pružaju lica kompetentna u oblasti inkluzivnog obrazovanja i vaspitanja i 
	škole koje su svojim aktivnostima postale primeri dobre prakse u sprovođenju 
	inkluzivnog obrazovanja i vaspitanja.
	Liste lica i škola iz stava 6. ovog člana utvrđuje 
	ministar.
	Bliže uslove za utvrđivanje lista iz stava 7. ovog 
	člana, propisuje ministar.
	Liste iz stava 7. ovog člana objavljuju se na 
	zvaničnoj internet strani Ministarstva.
	*Službeni glasnik RS, broj 101/2017
	Program kulturnih aktivnosti škole 
	Član 13.
	Program kulturnih aktivnosti škole obuhvata: 
	proslave dana škole, početka i završetka školske godine, proslave školskih i 
	državnih praznika, priredbe, predstave, izložbe, koncerte, sportska 
	takmičenja, naučno-istraživačke aktivnosti, i druge aktivnosti koje doprinose 
	proširenju uticaja škole na vaspitanje učenika i kulturni razvoj školskog 
	okruženja, kao i zajedničke kulturne aktivnosti sa relevantnim pojedincima, 
	ustanovama i organizacijama radi obogaćivanja kulturnog života.
	*Službeni glasnik RS, broj 101/2017
	Program slobodnih aktivnosti
	Član 14.
	Radi jačanja obrazovno-vaspitne delatnosti škole, 
	podsticanja individualnih sklonosti i interesovanja i pravilnog korišćenja 
	slobodnog vremena, škola je dužna da realizuje slobodne aktivnosti, koje se 
	sprovode kroz rad u sekcijama i vannastavnim aktivnostima.
	*Službeni glasnik RS, broj 101/2017
	Program karijernog vođenja i savetovanja učenika
	Član 15.
	Škola omogućava formiranje zrele i odgovorne ličnosti, sposobne da donosi dobro promišljene i odgovorne odluke o vlastitoj profesionalnoj budućnosti i da ih sprovodi u delo.
	Škola formira stručni tim za karijerno vođenje i savetovanje u čijem sastavu su stručni saradnici i nastavnici. Tim u saradnji sa nastavnicima realizuje praćenje individualnih sklonosti učenika. Savetodavni rad obavlja se tokom školovanja, i škola, po potrebi, sarađuje sa nadležnim ustanovama koje se bave karijernim vođenjem i savetovanjem. 
	
	Škola pomaže učenicima i roditeljima u istraživanju 
	mogućnosti za dalje učenje i zapošljavanje, odnosno identifikovanje, izbor i 
	korišćenje brojnih informacija o profesijama, karijeri, daljem učenju i 
	obrazovanju i formiranje sopstvenog stava o tome.
	*Službeni glasnik RS, broj 101/2017
	Program zaštite životne sredine
	Član 16.
	Program zaštite životne sredine obuhvata aktivnosti usmerene na jačanje i razvoj svesti o značaju zdrave životne sredine, održivog razvoja i očuvanju i unapređenju prirodnih resursa.
	Škola doprinosi zaštiti životne sredine ostvarivanjem programa zaštite životne sredine, zajedničkim istraživanjem i akcijama lokalne samouprave i škole, kao i na drugi način, u skladu sa zakonom.
	Program zaštite od nasilja, zlostavljanja i zanemarivanja i programi prevencije drugih oblika rizičnog ponašanja
	Član 17.
	Program zaštite od nasilja, zlostavljanja i zanemarivanja i programi prevencije drugih oblika rizičnog ponašanja, kao što su, naročito, upotreba alkohola, duvana, psihoaktivnih supstanci, maloletnička delinkvencija, sastavni su deo školskog programa i ostvaruju se u skladu sa Zakonom.
	Programi iz stava 1. ovog člana ostvaruju se kroz različite nastavne i slobodne aktivnosti sa učenicima, zaposlenima, roditeljima, odnosno 
	drugim zakonskim zastupnicima, u saradnji sa jedinicom lokalne samouprave, u skladu sa utvrđenim potrebama.
	U ostvarivanje programa iz stava 1. ovog člana uključuju se i fizička i pravna lica sa teritorije jedinice lokalne samouprave, ustanove u oblasti kulture i sporta, vršnjački posrednici, kao i lica obučena za prevenciju i intervenciju u slučaju nasilja, zlostavljanja i zanemarivanja i drugih oblika rizičnog ponašanja. 
	
	Listu lica obučenih za prevenciju i intervenciju u slučaju nasilja, zlostavljanja i zanemarivanja i drugih oblika rizičnog ponašanja i listu škola koje su svojim aktivnostima postale primeri dobre prakse u sprovođenju programa iz stava 1. ovog člana, utvrđuje ministar.
	Bliže uslove za utvrđivanje lista iz stava 4. ovog člana, propisuje ministar.
	Liste iz stava 4. ovog člana objavljuju se na zvaničnoj internet strani Ministarstva.
	*Službeni glasnik RS, broj 101/2017
	Program školskog sporta
	Član 18.
	Radi razvoja i praktikovanja zdravih životnih stilova, svesti o važnosti sopstvenog zdravlja i bezbednosti, potrebe negovanja i razvoja fizičkih sposobnosti, škola u okviru školskog programa, pored nastave realizuje i program školskog sporta.
	Školskim sportom su obuhvaćeni svi učenici kroz odeljenjska takmičenja i pripreme za takmičenja. Škola obavlja pripreme i takmičenja u skladu sa školskim programom. 
	
	Škola može da sarađuje i sa lokalnim sportskim organizacijama.
	U toku školske godine škola može da organizuje nedelju školskog sporta.
	Program saradnje sa lokalnom samoupravom 
	Član 19.
	Saradnja sa lokalnom samoupravom, koja uključuje i saradnju sa kancelarijama za mlade u jedinicama lokalne samouprave, ostvaruje se na osnovu programa koji čini deo školskog programa i deo razvojnog plana škole.
	Škola prati, uključuje se u dešavanja u lokalnoj samoupravi, i zajedno sa njenim predstavnicima planira sadržaj i način saradnje, naročito o pitanjima od kojih zavisi razvoj škole. 
	
	Program saradnje sa porodicom
	Član 20.
	Škola podstiče i neguje partnerski odnos sa 
	roditeljima, odnosno drugim zakonskim zastupnicima učenika, zasnovan na 
	principima međusobnog razumevanja, poštovanja i poverenja.
	Programom saradnje sa porodicom škola definiše 
	oblasti, sadržaj i oblike saradnje sa roditeljima, odnosno drugim zakonskim 
	zastupnicima učenika, koji obuhvataju detaljno informisanje i savetovanje 
	roditelja, uključivanje roditelja u aktivnosti škole, konsultovanje u donošenju 
	odluka oko bezbednosnih, nastavnih, vannastavnih, organizacionih i 
	finansijskih pitanja i to radi unapređivanja kvaliteta obrazovanja i vaspitanja, 
	kao i obezbeđivanja sveobuhvatnosti i trajnosti obrazovno-vaspitnih uticaja.
	Program iz stava 2. ovog člana obuhvata i načine 
	saradnje sa opštinskim savetom roditelja.
	Radi praćenja uspešnosti programa, škola može da na 
	kraju svakog polugodišta organizuje anketiranje roditelja u pogledu njihovog 
	zadovoljstva programom i u pogledu njihovih sugestija za naredno polugodište. 
	Anketiranje se obavlja anonimno kako bi bilo objektivno.
	Mišljenje roditelja, odnosno drugog zakonskog 
	zastupnika, dobijeno kao rezultat anketiranja, uzima se u obzir u postupku 
	vrednovanja kvaliteta rada škole.
	*Službeni glasnik RS, broj 101/2017
	Program ekskurzija
	*Službeni glasnik RS, broj 101/2017
	Član 21.
	Škola planira izvođenje ekskurzija, na način i pod 
	uslovima utvrđenim planom i programom nastave i učenja.
	Program ekskurzija sastavni je deo školskog 
	programa i godišnjeg plana rada škole.
	Prilikom izvođenja ekskurzije naročito se mora 
	voditi računa o svim vidovima zaštite i bezbednosti učenika.
	*Službeni glasnik RS, broj 101/2017
	Program studijske posete
	*Službeni glasnik RS, broj 101/2017
	Član 21a
	Nastavnik može u toku školske godine da deo 
	nastave provede u odgovarajućoj srednjoj školi u inostranstvu, a na osnovu 
	međunarodnog ugovora o razmeni i mobilnosti.
	*Službeni glasnik RS, broj 101/2017
	Program bezbednosti i zdravlja na radu
	Član 22.
	Program bezbednosti i zdravlja na radu obuhvata zajedničke aktivnosti škole, roditelja i lokalne samouprave, usmerene na razvoj svesti za sprovođenje i unapređivanje bezbednosti i zdravlja na radu.
	Učeničke organizacije u školi
	Član 23.
	Škola može da ima svoje učeničke organizacije, a može da se povezuje i sa organizacijama van škole (Crveni krst, organizacija gorana, planinara, izviđača i slično), u skladu sa zakonom.
	U svakoj školi se organizuje učenički parlament, u skladu sa Zakonom. 
	Učenički parlament predlaže svoj program rada, u skladu sa Zakonom. 
	Način rada učeničkog parlamenta određuje se aktom škole.
	Učenički parlamenti škola mogu da se udruže u zajednicu učeničkih parlamenata. 
	
	Učenički parlament, uz saglasnost školskog odbora, može osnovati učenički klub. Plan rada učeničkog kluba donosi školski odbor, na predlog učeničkog parlamenta, kao sastavni deo školskog programa. Način rada učeničkog kluba određuje se aktom škole.
	4. Model ustanova
	*Službeni glasnik RS, broj 101/2017
	Član 24.
	Ustanova može da stekne status model ustanove.
	Model ustanova je ustanova koja ostvaruje izuzetne 
	rezultate u obrazovnom i vaspitnom radu, naročito doprinosi unapređivanju 
	obrazovne i vaspitne prakse u skladu sa opštim principima i ciljevima 
	obrazovanja i vaspitanja.
	Odluku o dodeli statusa model ustanove donosi 
	ministar.
	Bliže uslove za sticanje statusa model ustanove i 
	prestanka važenja statusa, propisuje ministar.
	*Službeni glasnik RS, broj 101/2017
	III. OSTVARIVANJE OBRAZOVANJA I VASPITANJA
	Obrazovno-vaspitni rad
	Član 25.
	Obrazovno-vaspitni rad obuhvata nastavne i 
	vannastavne aktivnosti škole kojima se ostvaruje školski program i postižu 
	propisani ciljevi, ishodi, standardi postignuća i kompetencije, u skladu sa 
	Zakonom i ovim zakonom.
	*Službeni glasnik RS, broj 101/2017
	Oblici obrazovno-vaspitnog rada
	Član 26.
	Obavezni oblici obrazovno-vaspitnog rada za redovnog učenika su: nastava – teorijska, praktična i vežbe, dodatna, dopunska nastava i praksa kada su određeni
	planom i programom nastave i učenja, pripremna nastava i društveno-korisni rad ako se u toku školske godine ukaže potreba za njim.
	Obavezni oblici obrazovno-vaspitnog rada za vanrednog učenika mogu biti: nastava, pripremni i konsultativno-instruktivni rad.
	Izborni oblici obrazovno-vaspitnog rada su verska nastava i građansko vaspitanje i drugi predmeti određeni
	planom i programom nastave i učenja.
	Učenik obavezno bira sa liste izbornih programa 
	versku nastavu ili građansko vaspitanje.
	Fakultativni oblici obrazovno-vaspitnog rada su: nastava jezika nacionalne manjine sa elementima nacionalne kulture, drugog, odnosno trećeg stranog jezika i predmeta potrebnih za dalje školovanje, stručno osposobljavanje ili razvoj učenika i vannastavni oblici – hor, orkestar, pozorište, ekskurzija, kulturno-umetničke, tehničke, pronalazačke, humanitarne, sportsko-rekreativne i druge aktivnosti.
	Fakultativni oblici obrazovno-vaspitnog rada obavezni su za učenike koji se za njih opredele. 
	
	*Službeni glasnik RS, broj 101/2017
	Dualno obrazovanje
	*Službeni glasnik RS, broj 101/2017
	Član 26a
	Dualno obrazovanje je model realizacije u sistemu 
	srednjeg stručnog obrazovanja i vaspitanja u kome se kroz teorijsku nastavu i 
	vežbe u školi i učenje kroz rad kod poslodavca, stiču, usavršavaju i 
	izgrađuju znanja, veštine, sposobnosti i stavovi u skladu sa standardom 
	kvalifikacije i planom i programom nastave i učenja.
	Ministarstvo u konkursu za upis učenika u srednju 
	školu informiše učenike i roditelje o školama i obrazovnim profilima koje 
	ostvaruju obrazovanje po dualnom modelu.
	*Službeni glasnik RS, broj 101/2017
	Nastava na daljinu
	Član 27.
	Nastava na daljinu ostvaruje se na obrazloženi 
	zahtev roditelja, odnosno drugog zakonskog zastupnika, za svaku školsku 
	godinu.
	O nastavi na daljinu škola odlučuje na osnovu 
	kadrovskih, prostornih i materijalno-tehničkih uslova potrebnih za ovaj vid 
	obrazovanja i vaspitanja. 
	Za organizovanje nastave na daljinu škola podnosi 
	zahtev Ministarstvu za dobijanje saglasnosti za organizovanje nastave na 
	daljinu. Ministar donosi rešenje kojim se daje saglasnost za organizovanje 
	nastave na daljinu.
	Škola vodi evidenciju o obrazovanju i vaspitanju 
	učenika koji pohađaju nastavu na daljinu.
	Bliže kadrovske i materijalno-tehničke uslove za 
	ostvarivanje nastave na daljinu, način osiguranja kvaliteta i vrednovanja 
	postignuća, način evidentiranja nastave nadaljinu, kriterijumi na osnovu 
	kojih se učeniku daje saglasnost za pohađanje nastave na daljinu, kao i druga 
	pitanja vezana za ostvarivanje nastave na daljinu, propisuje ministar.
	*Službeni glasnik RS, broj 101/2017
	Vreme koje učenik provodi u školi
	*Službeni glasnik RS, broj 101/2017
	Član 28.
	Vreme koje učenik provodi u školi izraženo je u 
	satima i obuhvata časove obaveznih predmeta i izbornih programa i 
	aktivnosti. 
	U gimnaziji učenik može da ima do 27 sati 
	obaveznih predmeta i izbornih programa nastave nedeljno, u stručnoj i 
	umetničkoj školi do 28 sati, osim u školi koja ostvaruje programe baletskog 
	obrazovanja, gde učenik može da ima do 34 sata.
	Кada je učenik škole iz stava 2. ovog člana 
	pripadnik nacionalne manjine koji stiče obrazovanje na jeziku nacionalne 
	manjine, odnosno dvojezično ili na srpskom jeziku, ima do dva sata nastave 
	nedeljno više.
	Učenik može da ima do tri časa izbornih aktivnosti 
	nedeljno.
	Čas teorijske nastave i vežbi traje 45 minuta, a 
	praktične nastave 60 minuta.
	Nastava može da bude organizovana u blokovima.
	U školi za učenike sa smetnjama u razvoju planom i 
	programom nastave i učenja može se propisati kraće trajanje časa.
	U nedeljni broj sati iz stava 2. ovog člana ne 
	uračunava se trajanje dopunske i dodatne nastave i časa odeljenskog starešine.
	*Službeni glasnik RS, broj 101/2017
	Broj učenika u odeljenju
	Član 29.
	Nastava se izvodi u odeljenju do 30 učenika, u grupi, odnosno pojedinačno, u skladu sa školskim programom. 
	
	U jednom odeljenju mogu da budu najviše dva učenika sa smetnjama u razvoju.
	Broj učenika utvrđen u stavu 1. ovog člana umanjuje se za dva po učeniku 
	koji srednje obrazovanje i vaspitanje stiče ostvarivanjem individualnog 
	obrazovnog plana, odnosno za tri po učeniku koji srednje obrazovanje i 
	vaspitanje stiče ostvarivanjem individualnog obrazovnog plana sa
	prilagođenim i izmenjenim sadržajima i ishodima 
	učenja.
	U odeljenju, odnosno vaspitnoj grupi učenika u školama za učenike sa smetnjama u razvoju može biti od šest do 12 učenika, a za praktičnu nastavu do šest učenika. 
	
	*Službeni glasnik RS, broj 101/2017
	Praktična nastava i profesionalna praksa
	Član 30.
	Praktična nastava i profesionalna praksa ostvaruju 
	se: u školi, kod poslodavca ili kombinovano delom u školi, a delom kod 
	poslodavca, u skladu sa planom i programom nastave i učenja.
	Praktična nastava i profesionalna praksa koja se 
	ostvaruje kombinovano delom u školi a delom kod poslodavca, može se 
	realizovati kod poslodavca najviše u obimu od 25% od ukupnog obima časova 
	praktične nastave i profesionalne prakse, o čemu škola i poslodavac 
	zaključuju ugovor.
	Praktična nastava i profesionalna praksa koja se 
	ostvaruje kod poslodavca ostvaruje se kao učenje kroz rad, u skladu sa 
	zakonom kojim se uređuje dualno obrazovanje.
	Poslodavcem u smislu stava 2. ovog člana ne smatra 
	se zdravstvena ustanova i ustanova socijalne zaštite čiji je osnivač 
	Republika Srbija, autonomna pokrajina, odnosno jedinica lokalne samouprave, 
	kod koje se realizuje praktična nastava i profesionalna praksa za obrazovne 
	profile u području rada zdravstvo i socijalna zaštita.
	Za učenika sa smetnjama u razvoju i invaliditetom 
	obezbeđuje se prilagođavanje radnog mesta u odnosu na njegove mogućnosti i 
	vrstu invaliditeta u okviru praktične nastave.
	Ugovor iz stava 2. ovog člana poslodavac dostavlja 
	Privrednoj komori Srbije, u roku od osam dana od dana zaključenja ugovora. 
	 
	Način sprovođenja praktične nastave i profesionalne 
	prakse iz stava 1. ovog člana, sadržaj i elemente ugovora iz stava 2. ovog 
	člana i druga pitanja vezana za ostvarivanje praktične nastave i profesionalne 
	prakse uređuje ministar.
	*Službeni glasnik RS, broj 6/2020
	Drugi oblici neposrednog obrazovno-vaspitnog rada
	Član 31.
	Dodatnu nastavu škola ostvaruje za učenika koji postiže izuzetne rezultate ili pokazuje interesovanje za produbljivanje znanja iz određenog predmeta.
	Dopunsku nastavu škola ostvaruje sa učenicima koji imaju teškoće u savladavanju programa iz pojedinih predmeta ili sa učenicima koji žele da unaprede postignuća u određenoj nastavnoj oblasti.
	Učenik je obavezan da ostvaruje dopunsku nastavu ako se proceni da je to potrebno.
	Pripremnu nastavu škola ostvaruje za redovnog učenika koji se upućuje na polaganje razrednog ispita, i za vanrednog učenika.
	Pripremna nastava ostvaruje se i za učenika koji je upućen na polaganje popravnog ispita, u obimu od najmanje 10% od ukupnog godišnjeg broja časova iz predmeta na koji je upućen na popravni ispit.
	Škola je dužna da organizuje pripremu svih učenika za polaganje maturskih i završnih ispita u obimu od najmanje 5% od ukupnog godišnjeg broja časova iz predmeta iz kojih se polaže maturski, odnosno završni ispit.
	Za učenike sa smetnjama u razvoju i invaliditetom, koji su uključeni u redovan sistem obrazovanja i vaspitanja, ostvaruje se dodatna podrška u skladu sa individualnim obrazovnim planom.
	Učenička zadruga
	Član 32.
	Škola može da osnuje učeničku zadrugu s ciljem 
	podsticanja razvijanja pozitivnog odnosa učenika prema radu i profesionalne 
	orijentacije, povezivanja nastave sa svetom rada, razvijanja svesti o 
	odgovornosti za preuzete obaveze, kao i razvoja pozitivnog odnosa prema 
	timskom radu i preduzetništvu.
	Rad učeničke zadruge uređuje se statutom škole i 
	pravilima za rad zadruge, u skladu sa zakonom.
	Škola može pružati usluge i prodavati proizvode 
	nastale kao rezultat rada u učeničkoj zadruzi, kao i udžbenike, pribor i 
	opremu koja je potrebna za ostvarivanje obrazovno-vaspitnog rada.
	Sredstva stečena radom učeničke zadruge koriste se 
	za proširenje materijalne osnove rada učeničke zadruge, ekskurzije, ishranu 
	učenika, nagrade članovima učeničke zadruge i unapređivanje 
	obrazovno-vaspitnog rada u školi i u druge svrhe u skladu sa aktima kojima 
	se uređuje rad učeničke zadruge. 
	Učenička zadruga se upisuje u registar zadruga 
	shodnom primenom odredaba zakona kojim se uređuje registracija zadruga. 
	Sadržinu osnivačkog akta, sticanje i prestanak 
	statusa zadrugara, upravljanje i način rada učeničke zadruge, bliže uređuje 
	ministar.
	*Službeni glasnik RS, broj 101/2017
	IV. UČENICI
	1. Upis učenika i odraslih
	Pravo na upis
	Član 33.
	U školu može da se upiše lice koje je završilo osnovno obrazovanje i vaspitanje.
	Lice koje je završilo u inostranstvu osnovno obrazovanje i vaspitanje ili jedan od poslednja dva razreda osnovnog obrazovanja, odnosno koje je završilo u Republici Srbiji stranu školu ili jedan od poslednja dva razreda osnovnog obrazovanja, može da se upiše u školu ako mu se prizna strana školska isprava.
	U prvi razred škole koja ostvaruje programe muzičkog i baletskog obrazovanja i vaspitanja može da se upiše lice koje je završilo osnovno muzičko, odnosno baletsko obrazovanje i vaspitanje, a lice koje nije završilo osnovno muzičko, odnosno baletsko obrazovanje i vaspitanje, ako prethodno položi ispit na nivou programa tog obrazovanja.
	Lice koje pohađa osnovno obrazovanje i vaspitanje, a nije ga završilo, a završilo je osnovno muzičko ili baletsko obrazovanje i vaspitanje, može da se upiše u školu koja ostvaruje programe muzičkog i baletskog obrazovanja i vaspitanja radi pohađanja nastave iz umetničkih i stručnih predmeta. 
	
	Nakon završenog srednjeg obrazovanja i vaspitanja u školu može da se upiše 
	lice radi prekvalifikacije, dokvalifikacije, specijalističkog ili 
	majstorskog obrazovanja.
	Planom i programom nastave i učenja utvrđuju se 
	uslovi za sticanje specijalističkog i majstorskog obrazovanja.
	*Službeni glasnik RS, broj 101/2017
	Upis u školu za obrazovanje i vaspitanje učenika sa smetnjama u razvoju
	Član 34.
	U školu za obrazovanje učenika sa smetnjama u razvoju može da se upiše lice na osnovu mišljenja interresorne komisije i uz saglasnost roditelja, odnosno 
	drugog zakonskog zastupnika.
	*Službeni glasnik RS, broj 101/2017
	Odlučivanje o broju učenika za upis
	Član 35.
	Škola, čiji je osnivač Republika Srbija, autonomna 
	pokrajina, odnosno jedinica lokalne samouprave, do 31. decembra, predlaže 
	Ministarstvu, preko školskih uprava, broj i strukturu upisa učenika po 
	područjima rada i obrazovnim profilima za narednu školsku godinu.
	Pri određivanju broja učenika škola u saradnji sa 
	predstavnicima organizacije nadležne za poslove zapošljavanja prema sedištu 
	lokalne samouprave, poslodavcima i članovima nadležnih organa za zapošljavanje 
	u jedinici lokalne samouprave, vodi računa o potrebama privrede i 
	mogućnostima daljeg školovanja budućih učenika.
	Nadležni organ u jedinici lokalne samouprave za 
	zapošljavanje u saradnji sa školskom upravom, poslodavcima i drugim 
	zainteresovanim stranama učestvuje u izradi opštinskog odnosno gradskog 
	predloga plana upisa učenika u sve srednje škole sa svoje teritorije.
	Za škole na teritoriji autonomne pokrajine, 
	nadležni organ autonomne pokrajine utvrđuje broj učenika za upis u školu i 
	dostavlja ga Ministarstvu na saglasnost.
	U postupku utvrđivanja broja učenika za upis u 
	školu u kojoj se nastava izvodi na jeziku nacionalne manjine, nacionalni 
	savet nacionalne manjine daje mišljenje. Ukoliko nacionalni savet nacionalne 
	manjine ne dostavi mišljenje u roku od 15 dana od prijema zahteva, smatra se da 
	je mišljenje dato.
	Ministarstvo donosi odluku o broju učenika za upis 
	u škole iz stava 1. ovog člana do 31. marta.
	*Službeni glasnik RS, broj 101/2017
	Кonkurs za upis u školu čiji je osnivač Republika Srbija, autonomna pokrajina, odnosno jedinica lokalne samouprave
	Član 36.
	Upis učenika u prvi razred škole čiji je osnivač Republika Srbija, autonomna pokrajina, odnosno jedinica lokalne samouprave, vrši se na osnovu konkursa.
	Ministarstvo raspisuje zajednički konkurs za sve škole iz stava 1. ovog člana do 1. maja.
	Кonkurs sadrži i obaveštenje o jeziku na kojem se ostvaruje obrazovno-vaspitni rad, kao i informacije o prilagođenim uslovima za obrazovanje učenika sa smetnjama u razvoju.
	U postupku upisa učenika u školu, osnovne škole dostavljaju Ministarstvu sledeće podatke: ime i prezime učenika, ime jednog roditelja, odnosno 
	drugog zakonskog zastupnika učenika, osnovna škola u kojoj je učenik završio osmi razred i upravni okrug kome ta škola pripada, ocene učenika iz šestog, sedmog i osmog razrada (prosek ocena, pojedinačne ocene i broj bodova za svaki od navedenih razreda), osvojene nagrade na takmičenjima (zbirno i pojedinačno po svakom takmičenju), broj bodova na završnom ispitu (zbirno i pojedinačno po ispitu), ukupan broj osvojenih bodova tokom školovanja, podatak da li je učenik dobitnik Vukove diplome, iskazane želje učenika (za prvi i, eventualno, drugi krug) – ukupan broj, spisak i redosled želja, upisani profil (upisan u prvom i drugom krugu, redni broj želje, šifra i naziv profila).
	Učenici mogu izvršiti uvid u centralnu bazu podataka putem zvaničnog sajta Ministarstva, unosom svoje identifikacione šifre.
	Uvid u podatke za učenike pojedine škole može se izvršiti samo u toj školi, u posebnoj prostoriji u koju je pristup dozvoljen samo učenicima, njihovim roditeljima, odnosno 
	drugim zakonskim zastupnicima i licima ovlašćenim za sprovođenje i organizaciju ispita. 
	
	Škola u toku godine vrši upis kandidata radi sticanja specijalističkog, odnosno majstorskog obrazovanja, stručne osposobljenosti, prekvalifikacije, dokvalifikacije i obuke, uz saglasnost Ministarstva, a u školi u kojoj se nastava izvodi na jeziku nacionalne manjine prethodno se pribavlja mišljenje nacionalnog saveta nacionalne manjine. Ukoliko nacionalni savet nacionalne manjine ne dostavi mišljenje u roku od 15 dana od prijema zahteva, smatra se da je mišljenje dato.
	Кonkurs za smeštaj učenika u školu sa domom, odnosno u dom učenika, raspisuje se u skladu sa zakonom kojim se uređuje učenički standard.
	*Službeni glasnik RS, broj 101/2017
	Upis kandidata po posebnim uslovima
	*Službeni glasnik RS, broj 101/2017
	Član 36a
	Pojedina lica ili grupe lica mogu da se upišu u 
	srednju školu pod povoljnijim uslovima radi postizanja pune ravnopravnosti u 
	sticanju obrazovanja.
	Merila i postupak za upis lica iz stava 1. ovog 
	člana, propisuje ministar.
	*Službeni glasnik RS, broj 101/2017
	Upis odraslih
	Član 37.
	Upis odraslih vrši se u skladu sa Zakonom, ovim zakonom i zakonom kojim se uređuje obrazovanje odraslih.
	Redosled kandidata za upis u školu i prijemni ispit
	Član 38.
	Redosled kandidata za upis u školu utvrđuje se na 
	osnovu uspeha u prethodnom školovanju koje uključuje i uspeh učenika na 
	završnom ispitu.
	Кandidati koji se upisuju u umetničku školu 
	(muzička, baletska i umetnička škola likovne oblasti), odnosno na obrazovni 
	profil u oblasti umetnosti, školu ili odeljenje za učenike sa izuzetnim 
	sposobnostima (filološka gimnazija, matematička gimnazija, gimnazija za 
	sportiste, gimnazija za učenike sa izuzetnim sposobnostima za fiziku, za 
	računarstvo i informatiku), školu u kojoj se deo nastave ostvaruje na 
	stranom jeziku i školu za talentovane učenike, polažu prijemni ispit za 
	proveru izuzetnih sklonosti i sposobnosti.
	Кandidat za upis u školu iz stava 2. ovog člana 
	ima pravo da polaže prijemni ispit na jeziku na kojem je završio osnovno 
	obrazovanje i vaspitanje.
	Pravo na rangiranje radi upisa u školu iz stava 2. 
	ovog člana stiče kandidat koji je položio prijemni ispit.
	Redosled kandidata za upis u školu iz stava 2. 
	ovog člana, sem srednje stručne škole, utvrđuje se na osnovu uspeha na 
	prijemnom ispitu i uspeha u prethodnom školovanju.
	Redosled kandidata za upis u srednju stručnu školu 
	u kojoj se deo nastave ostvaruje na stranom jeziku utvrđuje se na osnovu 
	uspeha u prethodnom školovanju.
	Učenik koji je završio poslednja dva razreda na 
	stranom jeziku u inostranstvu ili stranoj školi, može upisati školu u kojoj 
	se ostvaruje deo nastave na istom jeziku, bez polaganja prijemnog ispita, 
	ukoliko je broj učenika u odeljenju manji od trideset. 
	Ukoliko kandidat iz stava 7. ovog člana konkuriše 
	za upis u sve škole osim škole u kojoj se deo nastave ostvaruje na stranom 
	jeziku, iz stava 2. ovog člana, polaže prijemni ispit. 
	Кandidat koji je završio osnovno obrazovanje i 
	vaspitanje ili jedan od poslednja dva razreda osnovnog obrazovanja i vaspitanja 
	u inostranstvu ili koji je u Republici Srbiji završio stranu školu ili jedan 
	od poslednja dva razreda osnovnog obrazovanja i vaspitanja u stranoj školi, 
	upisuje se preko broja određenog za upis učenika.
	Ukoliko kandidat iz stava 9. ovog člana konkuriše 
	za upis u školu iz stava 2. ovog člana, polaže prijemni ispit.
	Merila i postupak za utvrđivanje redosleda 
	kandidata za upis u školu, vrednovanje učešća učenika osmog razreda na 
	takmičenjima i vrste takmičenja čija se mesta vrednuju, sadržinu, vreme, mesto 
	i način polaganja prijemnog ispita i druga pitanja vezana za upis u školu, 
	propisuje ministar.
	*Službeni glasnik RS, broj 101/2017
	Izbor stranog jezika
	Član 39.
	Učenik u školi nastavlja sa izučavanjem stranih jezika koje je učio u osnovnom obrazovanju i vaspitanju, ukoliko su
	planom i programom nastave i učenja predviđena dva strana jezika, ili bira jedan od njih ukoliko je predviđen jedan strani jezik, osim ako je
	planom i programom nastave i učenja predviđeno obavezno učenje određenog stranog jezika.
	Ako škola ne može da organizuje nastavu tih jezika zbog nedovoljnog broja prijavljenih učenika (manje od 15 na nivou razreda), u školi se organizuje nastava stranog jezika za koji postoje uslovi.
	Izuzetno, ako škola ne može da organizuje nastavu 
	stranog jezika zbog nedovoljnog broja učenika, škola može da organizuje 
	kombinovanu grupu na nivou dva uzastopna razreda koja ima najmanje 15 
	učenika, uz saglasnost ministra.
	*Službeni glasnik RS, broj 101/2017
	**Službeni glasnik RS, broj 6/2020
	2. Svojstvo učenika
	Redovan i vanredan učenik
	Član 40. 
	Redovan učenik prvog razreda škole je lice koje je upisano u prvi razred radi sticanja srednjeg obrazovanja i vaspitanja ili obrazovanja za rad i mlađe je od 17 godina, a vanredan učenik prvog razreda škole je lice upisano u prvi razred srednjeg obrazovanja i vaspitanja ili obrazovanja za rad i starije je od 17 godina. 
	
	Izuzetno od stava 1. ovog člana, lice iz osetljivih društvenih grupa i sa izuzetnim sposobnostima mlađe od 17 godina može da stiče srednje obrazovanje i vaspitanje ili obrazovanje za rad u svojstvu vanrednog učenika, ako opravda nemogućnost redovnog pohađanja nastave, uz saglasnost ministra. 
	
	Izuzetno od stava 1. ovog člana, lice 
	starije od 17 godina koje je prethodne školske godine završilo osnovnu školu 
	u trajanju od osam godina, može u narednoj školskoj godini upisati srednju 
	školu u svojstvu redovnog učenika.
	Planom i programom nastave i učenja za 
	muzičko, odnosno baletsko obrazovanje i vaspitanje i za obrazovanje i vaspitanje 
	učenika sa smetnjama u razvoju može se utvrditi druga starosna granica za 
	upis u školu.
	*Službeni glasnik RS, broj 101/2017
	Sticanje svojstva učenika
	Član 41.
	Svojstvo redovnog, odnosno vanrednog učenika stiče 
	se upisom u školu svake školske godine, pod uslovima utvrđenim Zakonom i 
	ovim zakonom.
	Redovan učenik iz stava 1. ovog člana ima pravo da 
	se upiše u odgovarajući razred najkasnije do 31. avgusta, osim ako je 
	započet postupak po zahtevu za zaštitu prava učenika ili 
	vaspitno-disciplinski postupak, kada se vrši upis po okončanju postupka.
	Vanredni učenik iz stava 1. ovog člana ima pravo 
	da se upiše u odgovarajući razred u toku školske godine. 
	Vanredni učenik iz stava 1. ovog člana ne može 
	završiti započeti razred u roku kraćem od godinu dana.
	Izuzetno, redovan učenik srednjeg obrazovanja i 
	vaspitanja koji nije položio popravni ispit, može da završi započeti razred u 
	istoj školi naredne školske godine, u svojstvu vanrednog učenika, ponovnim 
	polaganjem nepoloženog ispita, uz obavezu plaćanja naknade stvarnih troškova 
	koje utvrdi škola. Кada završi razred, vanredan učenik ima pravo da se u 
	istoj školskoj godini upiše u naredni razred, u istom svojstvu.
	*Službeni glasnik RS, broj 101/2017
	Uporedno školovanje i svojstvo učenika
	Član 42.
	Učenik ima svojstvo redovnog učenika u jednoj školi, osim ako se uporedo školuje u školi koja ostvaruje programe muzičkog i baletskog obrazovanja i vaspitanja.
	Redovan učenik može uporedo da savladava školski program, odnosno deo školskog programa za drugi obrazovni profil, kao vanredan učenik, uz obavezu plaćanja naknade stvarnih troškova.
	Ispisivanje iz škole i ponovno upisivanje u školu
	Član 43.
	Redovan učenik koji se ispisao iz škole u toku školske godine može da se upiše u drugu školu u roku od sedam dana od dana uručenja ispisnice.
	Učenik iz stava 1. ovog člana, koji se ne upiše u školu u propisanom roku, ima pravo da naredne školske godine izvrši ponovni upis u istu školu i u isti razred.
	Prelazak učenika u drugu školu, odnosno na drugi obrazovni profil 
	
	Član 44.
	Učenik može da pređe u drugu školu, odnosno na drugi obrazovni profil, radi završavanja započetog školovanja, osim u školu, odnosno obrazovni profil za čiji upis je propisana obaveza polaganja prijemnog ispita.
	3. Prava i obaveze učenika
	Pohvaljivanje i nagrađivanje učenika
	Član 45. 
	Učenik koji se ističe u učenju i drugim aspektima školskog rada pohvaljuje se ili nagrađuje.
	Opštim aktom škole određuju se uslovi i način dodeljivanja pohvala i nagrada, kao i za izbor učenika generacije.
	Član 46.
	Кao poseban oblik priznanja u toku školovanja učeniku se dodeljuje diploma ili nagrada za izuzetan opšti uspeh, odnosno za izuzetan uspeh iz pojedinih nastavnih oblasti ili predmeta i izuzetna postignuća u bilo kojoj oblasti rada škole.
	Vrste diploma, odnosno nagrada, uslove i način njihovog dodeljivanja utvrđuje ministar.
	Obaveze učenika
	Član 47.
	Redovan učenik je dužan da pohađa nastavu i izvršava druge obaveze utvrđene Zakonom, ovim zakonom i opštim aktima škole.
	Roditelj, odnosno drugi zakonski zastupnik učenika 
	iz stava 1. ovog člana dužan je da u roku od osam dana od dana izostanka 
	učenika dostavi lekarsko opravdanje ili drugi relevantni dokument o 
	opravdanosti izostanka.
	Vanredan učenik polaže ispite iz svih predmeta utvrđenih školskim programom, osim iz predmeta fizičko vaspitanje – ako je stariji od 20 godina, i izvršava druge obaveze utvrđene Zakonom, ovim zakonom i opštim aktima škole.
	Vladanje vanrednog učenika ne ocenjuje se. 
	Učenik koji je smešten u dom u sastavu škole odgovara za povredu obaveze, odnosno zabrane propisane Zakonom i zakonom kojim se uređuje učenički standard.
	*Službeni glasnik RS, broj 101/2017
	V. OCENJIVANJE I ISPITI
	1. Ocenjivanje učenika
	Član 48.
	Ocenjivanjem u školi procenjuje se ostvarenost 
	propisanih ishoda i standarda postignuća, a za učenike sa smetnjama u razvoju 
	– izmenjenih ciljeva i ishoda u savladavanju individualnog obrazovnog plana.
	
	Praćenje razvoja, napredovanja i ostvarenosti 
	postignuća učenika u toku školske godine obavlja se formativnim i sumativnim 
	ocenjivanjem.
	Formativno ocenjivanje, u smislu ovog zakona, jeste 
	redovno proveravanje postignuća i praćenje vladanja učenika u toku savladavanja 
	školskog programa i sadrži povratnu informaciju i preporuke za dalje 
	napredovanje i, po pravilu, evidentira se u pedagoškoj dokumentaciji 
	nastavnika.
	Sumativno ocenjivanje je vrednovanje postignuća 
	učenika na kraju programske celine ili za klasifikacioni period iz predmeta 
	i vladanja. Ocene dobijene sumativnim ocenjivanjem su, po pravilu, brojčane i 
	unose se u propisanu evidenciju o obrazovno-vaspitnom radu.
	*Službeni glasnik RS, broj 101/2017
	Uspeh učenika i ocena
	Član 49.
	Uspeh učenika ocenjuje se iz predmeta i vladanja.
	Ocenjivanje je javno i svaka ocena mora odmah da 
	bude obrazložena učeniku. 
	Učenik se ocenjuje najmanje četiri puta u 
	polugodištu. Izuzetno, ukoliko je nedeljni fond nastavnog predmeta jedan čas, 
	učenik se ocenjuje najmanje dva puta u polugodištu.
	U toku školske godine ocenjivanje je opisno i 
	brojčano i vrši se na osnovu praćenja napredovanja učenika u savlađivanju 
	školskog programa, a na osnovu ishoda i standarda postignuća. Zaključna ocena 
	iz predmeta jeste brojčana i izvodi se na kraju prvog i drugog polugodišta. 
	Učenik sa smetnjama u razvoju kome su tokom obrazovanja prilagođavani ciljevi i 
	ishodi učenja ocenjuje se u skladu sa njima.
	Brojčane ocene učenika u pojedinim nastavnim 
	predmetima su: odličan (5), vrlo dobar (4), dobar (3), dovoljan (2) i 
	nedovoljan (1), a sve ocene su osim ocene nedovoljan (1) prelazne.
	Učenik koji na kraju školske godine ima prelazne 
	ocene iz svakog nastavnog predmeta prelazi u naredni razred.
	U školama koje ostvaruju alternativni ili 
	međunarodni program učenik se ocenjuje u skladu sa programom koji se 
	ostvaruje.
	Uspeh učenika iz izbornih programa verska nastava 
	i građansko vaspitanje ocenjuje se opisno.
	Ocena iz izbornih programa, izuzev verske nastave 
	i građanskog vaspitanja, je brojčana i utiče na opšti uspeh učenika.
	Ocena iz vladanja tokom godine izražava se opisno i 
	to: primerno, vrlo dobro, dobro, dovoljno i nezadovoljavajuće.
	Zaključna ocena iz vladanja izražava se brojčanom 
	ocenom i to: primerno (5), vrlo dobro (4), dobro (3), 
	zadovoljavajuće (2)
	i 
	nezadovoljavajuće (1) i utiče na opšti uspeh učenika.
	Vladanje vanrednog učenika ne ocenjuje se.
	Zaključnu ocenu na predlog predmetnog nastavnika i 
	ocenu iz vladanja na predlog odeljenjskog starešine utvrđuje odeljenjsko veće.
	Način, postupak i kriterijume ocenjivanja uspeha iz 
	pojedinačnih predmeta i vladanja i druga pitanja od značaja za ocenjivanje, 
	propisuje ministar.
	*Službeni glasnik RS, broj 101/2017
	**Službeni glasnik RS, broj 6/2020
	Oslobađanje od nastave fizičkog vaspitanja
	Član 50.
	Učenik može biti zbog bolesti ili invaliditeta privremeno ili za određenu školsku godinu oslobođen, delimično ili u celini, nastave fizičkog vaspitanja.
	Odluku o oslobađanju učenika od nastave fizičkog vaspitanja i o ocenjivanju donosi nastavničko veće na osnovu predloga izabranog lekara.
	Učenicima sa invaliditetom se nastava fizičkog 
	vaspitanja prilagođava u skladu sa mogućnostima i vrstom invaliditeta.
	*Službeni glasnik RS, broj 101/2017
	Završavanje školovanja u kraćem roku
	Član 51.
	Učenik koji postiže izuzetne rezultate u učenju ima pravo da završi školovanje u roku kraćem od predviđenog.
	Učenik iz stava 1. ovog člana ima pravo da polaganjem ispita završi započeti i naredni razred. Nastavničko veće utvrđuje ispunjenost uslova za ostvarivanje tog prava.
	Opšti uspeh učenika
	Član 52.
	Opšti uspeh učenika utvrđuje se na kraju prvog i drugog polugodišta na osnovu aritmetičke sredine 
	prelaznih zaključnih brojčanih ocena iz predmeta i ocene iz vladanja, i to:
	– odličan uspeh – ako ima srednju ocenu najmanje 4,50;
	– vrlo dobar uspeh – ako ima srednju ocenu od 3,50 zaključno sa 4,49;
	– dobar uspeh – ako ima srednju ocenu od 2,50 zaključno sa 3,49;
	– dovoljan uspeh – ako ima srednju ocenu do 2,49.
	Ocene iz fakultativnih predmeta ne utiču na opšti uspeh učenika. 
	*Službeni glasnik RS, broj 101/2017
	Napredovanje učenika
	Član 53.
	Učenik je završio razred kada na kraju školske godine ima prelazne ocene iz svih obaveznih predmeta i 
	izbornih programa koji se ocenjuju brojčano.
	Redovni učenik ponavlja razred kada na kraju drugog polugodišta ima tri ili više neprelaznih ocena iz obaveznih predmeta i 
	izbornih programa koji se ocenjuju brojčano, kada ne položi popravni ispit u propisanim rokovima, a u školi koja ostvaruje programe muzičkog i baletskog obrazovanja i vaspitanja ako dobije neprelaznu ocenu iz glavnog predmeta na godišnjem ispitu.
	Redovni učenik ima pravo jedanput da ponovi razred u toku školovanja. 
	*Službeni glasnik RS, broj 101/2017
	Uspeh učenika na ispitu
	Član 54.
	Uspeh učenika ocenjuje se i na ispitu.
	Ispiti se polažu po predmetima i razredima.
	U školi se polažu: razredni, popravni i dopunski ispit. U školi koja ostvaruje programe muzičkog i baletskog obrazovanja i vaspitanja polaže se i godišnji ispit. Godišnji ispit iz glavnog predmeta polaže učenik škole koja ostvaruje programe muzičkog, odnosno baletskog obrazovanja i vaspitanja koji je na kraju školske godine iz glavnog predmeta ocenjen pozitivnom ocenom.
	Ispiti iz stava 3. ovog člana polažu se pred ispitnom komisijom koju čine najmanje tri člana, od kojih su najmanje dva stručna za predmet koji se polaže. Članove ispitne komisije određuje direktor škole.
	Opštim aktom škole utvrđuju se rokovi za polaganje ispita.
	Smatra se da nije položio ispit učenik koji iz neopravdanih razloga ne pristupi ispitu ili odustane od ispita u toku ili pre ispita.
	2. Razredni, popravni i drugi ispiti tokom školovanja
	Razredni ispit
	Član 55.
	Učenik koji iz opravdanih razloga nije prisustvovao nastavi više od jedne trećine predviđenog broja časova, a ocenjivanjem se utvrdi da nije ostvario propisane ciljeve, ishode i standarde postignuća u toku savladavanja školskog programa, upućuje se na razredni ispit.
	Učenik se upućuje na razredni ispit i iz predmeta za koji nije organizovana nastava.
	Razredni ispit učenik polaže u junskom i avgustovskom ispitnom roku.
	Popravni ispit
	Član 56.
	Učenik polaže popravni ispit u školi u kojoj stiče 
	obrazovanje i vaspitanje u avgustovskom ispitnom roku, a učenik završnog 
	razreda u junskom i avgustovskom roku.
	Za učenika koji polaže popravni ispit u 
	avgustovskom ispitnom roku, organizuje se pripremna nastava.
	Učenik završnog razreda koji je položio razredni 
	ispit ima pravo da u istom ispitnom roku polaže završni ili maturski ispit, 
	odnosno da polaže popravni ispit ako nije položio razredni ispit.
	Izuzetno, redovan učenik koji nije položio 
	popravni ispit može da završi započeti razred u istoj školi naredne školske 
	godine, u svojstvu vanrednog učenika ponovnim polaganjem nepoloženog ispita, 
	uz obavezu plaćanja naknade stvarnih troškova koje utvrdi škola. Кada završi 
	razred vanredan učenik ima pravo da se u istoj školskoj godini upiše u 
	naredni razred, u istom svojstvu. 
	Učenik završnog razreda koji ne položi popravni, 
	završni, odnosno maturski ispit završava započeto obrazovanje u istoj školi u 
	svojstvu vanrednog učenika polaganjem ispita, uz obavezu plaćanja naknade 
	stvarnih troškova koje utvrdi škola.
	*Službeni glasnik RS, broj 101/2017
	Dopunski ispiti
	Član 57.
	Učenik kome je odobren prelazak u drugu školu, odnosno drugi obrazovni profil u skladu sa ovim zakonom, polaže dopunske ispite iz predmeta koji nisu bili utvrđeni školskim programom, odnosno nastavnim planom i programom koji je učenik započeo da savlađuje, u rokovima utvrđenim rešenjem, saglasno opštem aktu škole. 
	
	Lice koje se upisuje u školu radi prekvalifikacije polaže ispite iz stručnih predmeta koje odredi komisija koju čine članovi nastavničkog veća škole imenovani rešenjem direktora.
	Lice koje se upisuje u školu radi dokvalifikacije polaže dopunske ispite iz predmeta čiji sadržaji nisu pretežno isti, iz predmeta koji nisu bili utvrđeni školskim programom, odnosno nastavnim planom i programom i ispite završnog razreda, o čemu odluku donosi komisija koju čine članovi nastavničkog veća škole imenovani rešenjem direktora.
	Testiranje učeničkih postignuća
	*Službeni glasnik RS, broj 101/2017
	Član 57a
	Škola je dužna da obezbedi testiranje učeničkih 
	postignuća na nacionalnim kao i međunarodnim testiranjima na koja se država 
	obavezala ugovorima.
	*Službeni glasnik RS, broj 101/2017
	3. Ispiti na osnovu kojih se završava određeni nivo, odnosno vrsta obrazovanja
	Član 58.
	Srednje obrazovanje se završava polaganjem ispita na 
	državnom nivou. Vrste ispita kojima se završava određeni nivo srednjeg 
	obrazovanja su: opšta matura, stručna i umetnička matura, završni ispit 
	srednjeg stručnog obrazovanja, specijalistički i majstorski ispit.
	Ispiti iz stava 1. ovog člana polažu se u skladu sa Zakonom i ovim zakonom.
	Organizaciju ispita iz stava 1. ovog člana, uslove pod kojima se sprovode, sastav i procedure rada komisija, termine ispitnih rokova, način ocenjivanja na ispitima i druga pitanja vezana za polaganje ispita na osnovu kojih se završava određeni nivo, odnosno vrsta obrazovanja propisuje ministar.
	Кršenje procedure ispita kojim se ugrožava jednakost učenika, odnosno odraslih predstavlja težu povredu radne obaveze zaposlenih.
	Izuzetno, ne smatra se kršenjem procedure ako se vrši prilagođavanje uslova polaganja ispita za učenike sa smetnjama u razvoju, kojim se obezbeđuje jednakost učenika i odraslih tokom polaganja ispita.
	*Službeni glasnik RS, broj 101/2017
	3.1. Opšta matura
	Program opšte mature
	Član 59.
	Opštom maturom proverava se usvojenost opštih standarda postignuća nakon završenog srednjeg opšteg obrazovanja i vaspitanja u gimnaziji, a koji se propisuju programom opšte mature.
	Opšta matura se polaže u skladu sa programom opšte mature, koji donosi ministar 
	po pribavljenom mišljenju Nacionalnog prosvetnog saveta.
	*Službeni glasnik RS, broj 101/2017
	Pravo na polaganje opšte mature
	Član 60.
	Opštu maturu polažu učenici nakon završenog četvrtog razreda srednjeg opšteg obrazovanja i vaspitanja u gimnaziji.
	Opštu maturu, odnosno njen deo može da polaže i učenik nakon završenog četvrtog razreda srednjeg stručnog, odnosno umetničkog obrazovanja u skladu sa programom opšte mature.
	Učenik sa smetnjama u razvoju i invaliditetom, 
	specifičnim teškoćama u učenju ili jezičkim barijerama polaže opštu maturu u 
	uslovima koji obezbeđuju prevazilaženje fizičkih i komunikacijskih prepreka.
	Timovi za inkluzivno obrazovanje i pružanje dodatne 
	podrške pripremaju uslove za organizovanje i sprovođenje opšte mature za 
	učenike iz stava 3. ovog člana.
	*Službeni glasnik RS, broj 6/2020
	Javna isprava i nastavak školovanja
	Član 61.
	Nakon položene opšte mature učeniku se izdaje javna isprava, u skladu sa ovim zakonom.
	Na osnovu položene opšte mature, učenik može da se upiše u visokoškolsku ustanovu bez polaganja prijemnog ispita, osim ispita za proveru sklonosti i sposobnosti, u skladu sa zakonom kojim se uređuje visoko obrazovanje.
	3.2. Stručna i umetnička matura
	Program stručne i umetničke mature
	Član 62.
	Stručnom maturom proverava se usvojenost 
	stručnih kompetencija i opštih standarda postignuća nakon završenog srednjeg 
	stručnog obrazovanja i vaspitanja.
	Umetničkom maturom proverava se usvojenost 
	umetničkih kompetencija i opštih standarda postignuća nakon završenog 
	srednjeg umetničkog obrazovanja i vaspitanja.
	Stručna matura polaže se u skladu sa propisanim programom stručne mature koji donosi ministar 
	po pribavljenom mišljenju Saveta za stručno obrazovanje i obrazovanje odraslih.
	Umetnička matura se polaže u skladu sa propisanim programom umetničke mature koji donosi ministar 
	po pribavljenom mišljenju Nacionalnog prosvetnog saveta.
	*Službeni glasnik RS, broj 101/2017
	**Službeni glasnik RS, broj 6/2020
	Pravo na polaganje stručne i umetničke mature
	Član 63.
	Stručnu, odnosno umetničku maturu polaže učenik nakon završenog četvrtog razreda srednjeg stručnog, odnosno umetničkog obrazovanja i vaspitanja u stručnoj, odnosno umetničkoj školi.
	Stručnu, odnosno umetničku maturu može da polaže odrasli nakon savladanog programa trogodišnjeg srednjeg stručnog, odnosno umetničkog obrazovanja i vaspitanja u stručnoj, odnosno umetničkoj školi po programu prilagođenom za odrasle.
	Učenik sa smetnjama u razvoju i invaliditetom, 
	specifičnim teškoćama u učenju ili jezičkim barijerama polaže stručnu, 
	odnosno umetničku maturu u uslovima koji obezbeđuju prevazilaženje fizičkih i 
	komunikacijskih prepreka.
	Timovi za inkluzivno obrazovanje i pružanje dodatne 
	podrške pripremaju uslove za organizovanje i sprovođenje stručne, odnosno 
	umetničke mature za učenike iz stava 3. ovog člana.
	*Službeni glasnik RS, broj 6/2020
	Program za sticanje kompetencija
	*Službeni glasnik RS, broj 101/2017
	Član 63a
	Кandidat posle završenog trogodišnjeg srednjeg 
	stručnog obrazovanja ima pravo na polaganje stručne mature 
	ili opšte mature ukoliko je savladao program za sticanje kompetencija 
	potrebnih prema programu mature.
	Pravo iz stava 1. ovog člana kandidat stiče 
	najmanje dve godine posle završenog srednjeg obrazovanja.
	Program iz stava 1. ovog člana donosi ministar, u 
	skladu sa područjem rada kome pripada obrazovni profil.
	Bliže uslove za ostvarivanje programa iz stava 1. 
	ovog člana propisuje ministar.
	*Službeni glasnik RS, broj 101/2017
	**Službeni glasnik RS, broj 6/2020
	Javna isprava i nastavak školovanja
	Član 64.
	Nakon položene stručne, odnosno umetničke mature učenik stiče srednje stručno, odnosno umetničko obrazovanje i vaspitanje, o čemu se izdaje javna isprava, u skladu sa ovim zakonom. 
	
	Na osnovu položene stručne, odnosno umetničke mature učenik može da se upiše na studije u naučnoj, stručnoj ili umetničkoj oblasti u kojoj je stekao srednje obrazovanje i vaspitanje, bez polaganja prijemnog ispita, osim ispita za proveru sklonosti i sposobnosti, u skladu sa zakonom kojim se uređuje visoko obrazovanje. 
	
	Na osnovu položene stručne, odnosno umetničke mature učenik može da se upiše na studije izvan oblasti iz stava 2. ovog člana, uz polaganje određenih predmeta opšte mature, koje utvrdi samostalna visokoškolska ustanova umesto prijemnog ispita, u skladu sa zakonom kojim se uređuje visoko obrazovanje.
	3.3. Završni ispit srednjeg stručnog obrazovanja i vaspitanja 
	i specijalistički i majstorski ispit
	Program završnog ispita srednjeg stručnog obrazovanja i vaspitanja
	Član 65.
	Završnim ispitom srednjeg stručnog obrazovanja i vaspitanja proverava se stečenost kompetencija definisanih standardom kvalifikacije za obavljanje poslova odgovarajućeg zanimanja.
	Završni ispit srednjeg stručnog obrazovanja i vaspitanja polaže se po programu koji donosi ministar 
	po pribavljenom mišljenju Saveta za stručno obrazovanje i obrazovanje odraslih.
	*Službeni glasnik RS, broj 101/2017
	Pravo na polaganje završnog ispita srednjeg stručnog obrazovanja i vaspitanja
	Član 66.
	Završni ispit polaže učenik nakon završenog srednjeg stručnog obrazovanja i vaspitanja u trogodišnjem trajanju.
	Pravo na polaganje završnog ispita ima odrasli nakon savladanog programa srednjeg stručnog obrazovanja po programu za odrasle, u skladu sa ovim zakonom. 
	
	Učenik sa smetnjama u razvoju i invaliditetom, specifičnim teškoćama u učenju ili jezičkim i socijalnim barijerama polaže ispite iz st. 1. i 2. ovog člana u uslovima koji obezbeđuju prevazilaženje fizičkih i komunikacijskih prepreka, a može da bude oslobođen polaganja dela ispita iz predmeta za koje su mu tokom obrazovanja prilagođavani standardi postignuća, ili da taj deo polaže u skladu sa individualnim obrazovnim planom, o čemu donose odluku tim za inkluzivno obrazovanje i tim za pružanje dodatne podrške učenicima. 
	
	Timovi pripremaju planove za organizovanje i sprovođenje završnog ispita za učenike iz stava 3. ovog člana.
	Nakon položenog završnog ispita, učeniku, odnosno odraslom, izdaje se javna isprava, u skladu sa ovim zakonom.
	Program specijalističkog i majstorskog obrazovanja
	Član 67.
	Nakon savladanog programa specijalističkog, odnosno majstorskog obrazovanja odrasli polaže specijalistički, odnosno majstorski ispit.
	Majstorskim, odnosno specijalističkim ispitom proveravaju se znanja, veštine i stručne kompetencije odraslog za obavljanje poslova odgovarajućeg zanimanja, u skladu sa standardom kvalifikacije. 
	
	Program specijalističkog, odnosno majstorskog ispita, 
	po pribavljenom mišljenju Saveta za stručno obrazovanje i obrazovanje odraslih, donosi ministar.
	Nakon položenog specijalističkog, odnosno majstorskog ispita, odraslom se izdaje javna isprava, u skladu sa ovim zakonom.
	*Službeni glasnik RS, broj 101/2017
	3.4. Ispiti drugih oblika stručnog obrazovanja
	Član 68.
	Posle završenog drugog razreda srednjeg stručnog obrazovanja i vaspitanja ili završenog dvogodišnjeg obrazovanja za rad, učenik, odnosno odrasli polaže završni ispit. Završnim ispitom proveravaju se znanja, veštine i stručne kompetencije u skladu sa standardom kvalifikacije.
	Učenik i odrasli nakon završenog stručnog osposobljavanja ili završenog prvog razreda srednjeg stručnog obrazovanja i vaspitanja polaže ispit stručne osposobljenosti u skladu sa standardom kvalifikacije. Ispit se polaže u srednjoj stručnoj školi ili drugoj organizaciji koja ima odobrenje za rad, o čemu se izdaje javna isprava, u skladu sa ovim zakonom. 
	
	Učenik i odrasli nakon savladanog programa obuke polaže ispit za obuku u školi ili drugoj organizaciji koja ima odobrenje za rad, pred posebnom komisijom, o čemu se izdaje isprava, u skladu sa ovim zakonom. 
	
	Učenik sa smetnjama u razvoju i invaliditetom, specifičnim teškoćama u učenju ili jezičkim i socijalnim barijerama polaže ispite iz st. 1–3. ovog člana u uslovima koji obezbeđuju prevazilaženje fizičkih i komunikacijskih prepreka, a može da bude oslobođen polaganja dela ispita iz predmeta za koje su mu tokom obrazovanja prilagođavani standardi postignuća, ili da taj deo polaže u skladu sa individualnim obrazovnim planom, o čemu odluku donose tim za inkluzivno obrazovanje i tim za pružanje dodatne podrške učenicima. 
	
	Timovi pripremaju planove za organizovanje i sprovođenje ispita iz st. 1–3. ovog člana za učenike iz stava 4. ovog člana.
	Programe iz st. 1–3. ovog člana, po 
	pribavljenom mišljenju Saveta za stručno obrazovanje i obrazovanje odraslih, donosi ministar. 
	
	*Službeni glasnik RS, broj 101/2017
	3.5. Internacionalna matura
	*Službeni glasnik RS, broj 101/2017
	Program internacionalne mature
	*Službeni glasnik RS, broj 101/2017
	Član 68a
	Program internacionalne mature je međunarodno 
	verifikovan, opšteobrazovni douniverzitetski program koji se ostvaruje tokom 
	srednjeg obrazovanja najmanje dve godine.
	Internacionalna matura se polaže u skladu sa 
	propisanim programom internacionalne mature.
	Po pribavljenoj analizi Zavoda za vrednovanje 
	obrazovanja i vaspitanja, ministar svake druge godine donosi listu programa 
	internacionalne mature.
	Bliže uslove za ostvarivanje programa 
	internacionalne mature propisuje ministar.
	*Službeni glasnik RS, broj 101/2017
	Pravo na polaganje internacionalne mature
	*Službeni glasnik RS, broj 101/2017
	Član 68b
	Učenik koji je završio četvrti razred srednje 
	škole po internacionalnom programu može da polaže internacionalnu maturu.
	*Službeni glasnik RS, broj 101/2017
	Javne isprave internacionalne mature
	*Službeni glasnik RS, broj 101/2017
	Član 68v
	Posle položene internacionalne mature 
	učeniku se izdaje javna isprava o završenom srednjem obrazovanju, koja je 
	izjednačena sa javnom ispravom o opštoj maturi.
	*Službeni glasnik RS, broj 101/2017
	VI. EVIDENCIJE I JAVNE ISPRAVE
	Vrste evidencija 
	Član 69.
	Škola vodi evidenciju o:
	– učeniku;
	– uspehu učenika;
	– ispitima;
	– obrazovno-vaspitnom i vaspitnom radu;
	– zaposlenima. 
	Evidencija o učeniku
	Član 70.
	Evidenciju o učeniku čine podaci o njegovom identitetu (lični podaci), obrazovnom, socijalnom i zdravstvenom statusu, kao i podaci o preporučenoj i pruženoj dodatnoj obrazovnoj, zdravstvenoj i socijalnoj podršci.
	Lični podaci o učeniku su: ime i prezime učenika, jedinstveni matični broj građana, pol, datum rođenja, mesto, opština i država rođenja, adresa, mesto, opština i država stanovanja, kontakt telefon, matični broj učenika, nacionalna pripadnost, državljanstvo.
	Izjašnjenje o nacionalnoj pripadnosti nije obavezno.
	Lični podaci o roditelju, drugom zakonskom 
	zastupniku i hranitelju učenika su: ime i prezime roditelja, jedinstveni matični broj građana, pol, datum rođenja, mesto, opština i država rođenja, adresa, mesto, opština i država stanovanja, kontakt telefon, odnosno adresa elektronske pošte. 
	
	Podaci o obrazovnom statusu učenika su podaci o: 
	svojstvu redovnog, odnosno vanrednog učenika, upisanom području rada, 
	trajanju obrazovanja i vaspitanja, obrazovnom profilu i smeru, prethodno 
	završenom programu obrazovanja i vaspitanja odnosno nivou obrazovanja, jeziku 
	na kojem je završen prethodni nivo obrazovanja i vaspitanja, maternjem jeziku, 
	jeziku na kojem se izvodi obrazovno-vaspitni rad, obaveznim predmetima i 
	izbornim programima, organizaciji obrazovno-vaspitnog rada, individualnom 
	obrazovnom planu, stranim jezicima, fakultativnim predmetima, sekcijama za 
	koje se opredelio, dopunskoj, dodatnoj i pripremnoj nastavi, učešću na 
	takmičenjima, nagradama, izostancima, izrečenim vaspitnim i 
	vaspitno-disciplinskim merama, učešću u radu organa škole i opredeljenju za 
	nastavak obrazovanja.
	Podaci o socijalnom statusu učenika i roditelja su: podaci o uslovima stanovanja (stanovanje u stanu, kući, porodičnoj kući, podstanarstvo, stanovanje u domu, da li učenik ima svoju sobu i drugi oblici stanovanja), stanju porodice (broju članova porodičnog domaćinstva, da li su roditelji živi, njihov obrazovni nivo i zaposlenje i primanja socijalne pomoći).
	Podatak o zdravstvenom statusu učenika je podatak o tome da li je učenik obuhvaćen primarnom zdravstvenom zaštitom.
	Podaci o preporučenoj i pruženoj dodatnoj obrazovnoj, zdravstvenoj i socijalnoj podršci su podaci koje dostavlja interresorna komisija koja vrši procenu potreba i podaci o njihovoj ostvarenosti.
	*Službeni glasnik RS, broj 101/2017
	Evidencija o uspehu učenika
	Član 71.
	Evidenciju o uspehu učenika čine podaci kojima se utvrđuje postignut uspeh učenika u učenju i vladanju i to: ocene u toku klasifikacionog perioda, zaključne ocene iz nastavnih predmeta i vladanja na kraju prvog i drugog polugodišta, zaključne ocene na kraju školske godine, ocene na maturi i završnom ispitu i podaci o izdatim đačkim knjižicama, svedočanstvima i diplomama, uverenjima o uspehu učenika i diplomama za izuzetan uspeh, kao i o ocenama postignutim na ispitima. 
	
	Evidencija o ispitima
	Član 72.
	Evidenciju o ispitima čine podaci o obavljenim maturskim i završnim ispitima, specijalističkom i majstorskom ispitu, ispitu stručne osposobljenosti, ispitu za obuku za rad, razrednim i popravnim ispitima, ispitima vanrednih učenika, dopunskim ispitima, godišnjim i drugim ispitima u skladu sa zakonom, kao i podatak o nazivu rada koji je sastavni deo određenog ispita.
	Evidencija o obrazovno-vaspitnom i vaspitnom radu
	Član 73.
	Evidenciju o obrazovno-vaspitnom i vaspitnom radu čine podaci o: podeli predmeta, odnosno modula na nastavnike i rasporedu časova nastave i ostalih oblika obrazovno-vaspitnog rada, udžbenicima i drugim nastavnim sredstvima, rasporedu pismenih radova, kontrolnim vežbama, ostvarivanju školskog programa, saradnji sa roditeljima i lokalnom samoupravom, vaspitnoj grupi, godišnjem programu vaspitnog rada i njegovom ostvarivanju i ostalim oblicima vaspitnog rada.
	Evidencija o zaposlenima
	Član 74.
	Evidenciju o zaposlenima čine sledeći podaci: ime i prezime, jedinstveni matični broj građana, pol, datum rođenja, mesto, opština i država rođenja, adresa, mesto, opština i država stanovanja, kontakt telefon, adresa elektronske pošte, nivo i vrsta obrazovanja, podaci o stručnom usavršavanju i stečenim zvanjima, podaci o državljanstvu, sposobnosti za rad sa decom i učenicima i proveri psihofizičkih sposobnosti, podatak o poznavanju jezika nacionalne manjine, podatak o vrsti radnog odnosa, načinu i dužini radnog angažovanja, istovremenim angažovanjima u drugim ustanovama, izrečenim disciplinskim merama, podaci o stručnom ispitu i licenci, podaci o zaduženjima i fondu časova nastavnika, vaspitača, stručnih saradnika i pomoćnih nastavnika, plati i učešću u radu organa škole, a u svrhu ostvarivanja obrazovno-vaspitnog rada, u skladu sa Zakonom.
	Način prikupljanja podataka u evidencijama
	Član 75.
	Podaci u evidencijama prikupljaju se na osnovu dokumentacije izdate od strane nadležnih organa koju dostavljaju punoletni učenici i roditelji, odnosno 
	drugi zakonski zastupnici i izjava 
	punoletnih učenika i roditelja, odnosno drugih zakonskih zastupnika.
	Naročito osetljivi podaci obrađuju se uz pristanak punoletnog učenika i roditelja, odnosno 
	drugog zakonskog zastupnika, koji se daje u pismenom obliku, u skladu sa zakonom kojim se uređuje zaštita podataka o ličnosti.
	*Službeni glasnik RS, broj 101/2017
	Vođenje evidencija
	Član 76.
	Prikupljeni podaci čine osnov za vođenje evidencija.
	Evidencije u školi se vode elektronski, u okviru jedinstvenog informacionog sistema prosvete i u papirnoj formi na propisanim obrascima.
	Vrstu, naziv i sadržaj obrazaca i način vođenja evidencija propisuje ministar i odobrava njihovo izdavanje.
	Evidencija se vodi na srpskom jeziku ćiriličkim pismom, a latiničkim u skladu sa zakonom.
	Кada se obrazovno-vaspitni rad ostvaruje i na jeziku nacionalne manjine, evidencija se vodi i na jeziku i pismu te nacionalne manjine.
	Evidencija se može voditi i samo na jeziku i pismu nacionalne manjine na obrascu koji propisuje ministar, kao deo podzakonskog akta iz stava 3. ovog člana.
	Obrada podataka
	Član 77.
	Podatke u evidencijama prikuplja škola.
	Direktor škole se stara i odgovoran je za blagovremen i tačan unos podataka i održavanje ažurnosti evidencija i bezbednost podataka, bez obzira na način njihovog vođenja.
	Rokovi čuvanja podataka u evidencijama
	Član 78.
	Lični podaci iz evidencije o učenicima i podaci iz evidencije o uspehu učenika koji se odnose na zaključne ocene na kraju školske godine i ocene na maturi i završnom ispitu čuvaju se trajno.
	Svi ostali podaci iz čl. 70–73. ovog zakona čuvaju se deset godina.
	Podaci iz evidencije o zaposlenima čuvaju se deset godina.
	Javne isprave
	Član 79.
	Na osnovu podataka unetih u evidenciju, škola izdaje javne isprave.
	Javne isprave, u smislu ovog zakona, su: đačka knjižica, ispisnica, uverenje, svedočanstvo i diploma, a za učenike u srednjoj školi sa domom učenička legitimacija, odnosno elektronska kartica.
	Škola upisanom redovnom učeniku izdaje đačku knjižicu, a prilikom ispisivanja – ispisnicu.
	Škola izdaje učeniku uverenje o položenom ispitu, odnosno o savladanom programu stručnog osposobljavanja i svedočanstvo za svaki završeni razred.
	Škola izdaje diplomu za stečeno obrazovanje za rad u trajanju od dve godine i diplomu o stečenom srednjem obrazovanju i vaspitanju, o završenom majstorskom obrazovanju i završenom specijalističkom obrazovanju.
	Javna isprava se izdaje na srpskom jeziku ćiriličkim pismom, latiničkim pismom u skladu sa zakonom, a kada se nastava izvodi i na jeziku nacionalne manjine, javna isprava se izdaje i na tom jeziku.
	Ministar propisuje obrazac javne isprave i odobrava njegovo izdavanje, osim za elektronsku karticu.
	Upotreba pečata
	Član 80.
	Škola overava verodostojnost javne isprave pečatom, saglasno zakonu.
	Statutom škole određuje se lice odgovorno za upotrebu i čuvanje pečata.
	Duplikat javne isprave
	Član 81.
	Škola izdaje duplikat javne isprave na propisanom obrascu, posle proglašenja originala javne isprave nevažećim u „Službenom glasniku Republike Srbije” na osnovu podataka iz evidencije koju vodi.
	U nedostatku propisanog obrasca, škola izdaje uverenje o činjenicama unetim u evidenciju, u skladu sa zakonom.
	Poništavanje javne isprave
	Član 82.
	Škola poništava javnu ispravu iz člana 79. ovog zakona ako utvrdi:
	1) da nije izdata na propisanom obrascu;
	2) da ju je potpisalo neovlašćeno lice;
	3) da nije overena pečatom u skladu sa zakonom;
	4) da nije izdata na jeziku i pismu u skladu sa zakonom;
	5) da nije izdata na osnovu propisane evidencije ili da podaci u ispravi ne odgovaraju podacima u evidenciji;
	6) da imalac javne isprave nije savladao propisani školski program, odnosno nastavni plan i program;
	7) da imalac javne isprave nije položio propisane ispite u skladu sa ovim zakonom. 
	
	Ako škola ne poništi javnu ispravu, u skladu sa zakonom, poništiće je Ministarstvo.
	Javna isprava koju na propisanom obrascu izda druga organizacija koja obavlja delatnost obrazovanja po vanškolskim propisima ili koja sadrži naziv obrazovnog profila koji se stiče u školi suprotno odredbama ovog i zakona kojim se uređuje obrazovanje odraslih – ništava je.
	Oglašavanje poništavanja javne isprave
	Član 83.
	Škola, odnosno Ministarstvo oglašava poništavanje javne isprave u „Službenom glasniku Republike Srbije”.
	Utvrđivanje stečenog obrazovanja u sudskom postupku
	Član 84.
	Lice koje nema javnu ispravu o stečenom obrazovanju, a evidencija o tome, odnosno arhivska građa je uništena ili nestala, može da podnese zahtev nadležnom sudu, radi utvrđivanja stečenog obrazovanja. 
	
	Zahtev iz stava 1. ovog člana sadrži dokaze na osnovu kojih može da se utvrdi da je to lice steklo odgovarajuće obrazovanje i potvrdu da je evidencija, odnosno arhivska građa uništena ili nestala.
	Potvrdu da je arhivska građa uništena ili nestala izdaje škola u kojoj je lice steklo obrazovanje ili drugo pravno lice koje je preuzelo evidenciju, odnosno arhivsku građu. Ako niko nije preuzeo evidenciju, odnosno arhivsku građu, potvrdu izdaje Ministarstvo.
	Član 85.
	Rešenje o utvrđivanju stečenog obrazovanja, licu iz člana 84. ovog zakona, donosi nadležni sud u vanparničnom postupku, na osnovu pismenih dokaza.
	Rešenje kojim se utvrđuje stečeno obrazovanje zamenjuje javnu ispravu koju izdaje škola.
	VII. PRIZNAVANJE STRANE ŠКOLSКE ISPRAVE
	Čl. 86-89.
	Prestali su da važe 
	(vidi član 53. Zakona - 27/2018-3)
	Postupak
	VIII. VREDNOVANJE OBRAZOVNO-VASPITNOG RADA
	Vrednovanje kvaliteta rada škole
	Član 90.
	Vrednovanje kvaliteta rada škole ostvaruje se kao samovrednovanje i spoljašnje vrednovanje kvaliteta. 
	
	Samovrednovanje i spoljašnje vrednovanje vrši se u skladu sa zakonom.
	Na osnovu rezultata vrednovanja kvaliteta rada, škola sačinjava plan za unapređivanje kvaliteta rada u oblastima definisanim standardima kvaliteta rada ustanova.
	Plan za unapređivanje kvaliteta rada sastavni je deo razvojnog plana škole.
	IX. ŠTRAJК ZAPOSLENIH
	Član 91.
	Zaposleni u školi ostvaruju pravo na štrajk u skladu sa Zakonom, ovim zakonom i zakonom kojim se uređuje štrajk.
	Štrajkački odbor i zaposleni koji učestvuju u štrajku dužni su da štrajk organizuju i vode na način kojim se ne ugrožava bezbednost učenika i zaposlenih i imovine i omogućava nastavak rada po okončanju štrajka.
	Član 92.
	Nastavnik, vaspitač i stručni saradnik ostvaruju pravo na štrajk pod uslovom da obezbede minimum procesa rada škole, u ostvarivanju prava građana od opšteg interesa u srednjem obrazovanju i vaspitanju.
	Minimum procesa rada za nastavnika je izvođenje nastave u trajanju od 30, odnosno 40 minuta po času u okviru dnevnog rasporeda i obavljanje ispita, a za stručnog saradnika, odnosno vaspitača – 20 časova rada nedeljno.
	Ako nastavnik, vaspitač i stručni saradnik učestvuju u štrajku ne obezbeđujući minimum procesa rada iz stava 2. ovog člana, direktor škole pokreće disciplinski postupak.
	Nastavniku, vaspitaču i stručnom saradniku, za povredu obaveze iz stava 2. ovog člana, izriče se mera prestanka radnog odnosa.
	Direktor škole je dužan da za vreme štrajka organizovanog protivno odredbi stava 2. ovog člana, obezbedi ostvarivanje nastave ili obavljanje ispita, odnosno dežurstvo vaspitača dok traje štrajk.
	X. КAZNENE ODREDBE
	Član 93.
	Novčanom kaznom od 100.000,00 do 1.000.000,00 dinara kazniće se za prekršaj škola ako:
	1) obavi ispit suprotno odredbama ovog zakona (čl. 55–60, čl. 62, 63. i čl. 65–68);
	2) ne vodi, na propisani način, ili neuredno vodi propisanu evidenciju (čl. 69–78);
	3) izda javnu ispravu o završenom školovanju suprotno odredbama ovog zakona (čl. 61. i 64, član 66. stav 5, član 67. stav 4, član 68. st. 2. i 3. i član 79).
	Novčanom kaznom od 25.000,00 do 100.000,00 dinara kazniće se direktor, odnosno odgovorno lice škole, za prekršaj iz stava 1. ovog člana.
	*Službeni glasnik RS, broj 101/2017
	XI. POVERAVANJE POSLOVA DRŽAVNE UPRAVE AUTONOMNOJ POКRAJINI
	Član 94.
	Poslovi utvrđeni članom 5. stav 3. (davanje saglasnosti za realizaciju nastave i ostvarivanje školskog programa na jezicima nacionalnih manjina za manje od 15 učenika po pribavljenom mišljenju odgovarajućeg nacionalnog saveta nacionalne manjine), 
	članom 36. stav 7. (davanje saglasnosti na broj 
	učenika radi sticanja specijalističkog, odnosno majstorskog obrazovanja, 
	stručne osposobljenosti, prekvalifikacije, dokvalifikacije i obuke), članom 86. stav 4. (priznavanje strane školske isprave), članom 87. st. 4. i 5. (postupak priznavanja strane školske isprave) i članom 89. stav 4. (vođenje evidencije i čuvanje dokumentacije o priznavanju strane školske isprave) ovog zakona, poveravaju se autonomnoj pokrajini.
	Sredstva za finansiranje ustanova na teritoriji autonomne pokrajine obezbeđuju se u skladu sa zakonom.
	U obavljanju poslova iz stava 1. ovog člana organi autonomne pokrajine sarađuju sa organima Republike Srbije i organima jedinice lokalne samouprave.
	U pogledu poverenih poslova državne uprave iz stava 1. ovog člana Ministarstvo prema autonomnoj pokrajini ima prava i dužnosti propisane zakonom kojim se uređuje državna uprava.
	*Službeni glasnik RS, broj 101/2017
	XII. PRELAZNE I ZAVRŠNE ODREDBE
	Član 95.
	Vlada će, u roku od 60 dana od dana stupanja na snagu ovog zakona, obrazovati Кomisiju iz člana 8. stav 2. ovog zakona.
	Ministar će doneti podzakonske akte na osnovu ovlašćenja iz ovog zakona u roku od dve godine od dana početka primene ovog zakona.
	Član 96.
	Podzakonski akti doneti do stupanja na snagu ovog zakona primenjuju se ako nisu u suprotnosti sa ovim zakonom, do donošenja propisa na osnovu ovog zakona. 
	
	Član 97.
	Škola će uskladiti svoju organizaciju i opšte akte sa odredbama ovog zakona u roku od šest meseci od dana njegovog stupanja na snagu.
	Član 98.
	Do donošenja novih planova i programa 
	nastave i učenja u skladu sa Zakonom, u školi se polažu: završni, maturski, specijalistički ispit i ispit za proveru stručne osposobljenosti.
	Završni ispit polaže učenik na kraju dvogodišnjeg i trogodišnjeg obrazovanja, maturski ispit – na kraju četvorogodišnjeg obrazovanja, specijalistički ispit – na kraju specijalizacije, a ispit za stručnu osposobljenost na kraju stručnog osposobljavanja.
	Ispit iz stava 1. ovog člana učenik polaže u školi u kojoj je završio razred u junskom i avgustovskom ispitnom roku.
	Uspeh učenika na ispitu iz stava 1. ovog člana ocenjuje se brojčano, prosečnom ocenom.
	Učenik koji je popravni ispit polagao u junskom ispitnom roku, polaže ispit iz stava 1. ovog člana u avgustovskom ispitnom roku.
	Redovan učenik koji ne položi ispit iz stava 1. ovog člana u avgustovskom ispitnom roku može taj ispit da polaže, kao vanredan učenik, u ispitnim rokovima utvrđenim opštim aktom škole.
	*Službeni glasnik RS, broj 101/2017
	Član 99.
	Obrazovanje za rad u trajanju od dve godine odgovara drugom stepenu stručne spreme; srednje obrazovanje u trajanju od tri godine trećem, a srednje obrazovanje u trajanju od četiri godine – četvrtom stepenu. 
	
	Školovanje za specijalizaciju odgovara petom stepenu stručne spreme.
	Stručno osposobljavanje u trajanju od godinu dana odgovara prvom stepenu stručne spreme.
	Obrazovanje stečeno u školi za talentovane učenike odgovara četvrtom stepenu stručne spreme.
	Član 100.
	Lice koje je steklo pravo po osnovu člana 355. stav 1. tačka 1. i člana 356. st. 4, 5. i 6. Zakona o usmerenom obrazovanju i vaspitanju („Službeni glasnik SRS”, br. 14/86, 8/88 i 19/89) i čl. 371, 372. i 373. i člana 374. stav 3. Zakona o vaspitanju i obrazovanju („Službeni glasnik SAPV”, br. 15/83, 11/86, 5/87, 17/88 i 23/88) i člana 138. Zakona o izmenama i dopunama Zakona o vaspitanju i obrazovanju („Službeni glasnik SAPV”, broj 11/86) zadržava i dalje to pravo.
	Član 101.
	Danom početka primene ovog zakona prestaje da važi Zakon o srednjoj školi („Službeni glasnik RS”, br. 50/92, 53/93 – dr. zakon, 67/93 – dr. zakon, 48/94 – dr. zakon, 24/96, 23/02, 25/02 – ispravka, 62/03 – dr. zakon, 64/03 – dr. zakon, 101/05 – dr. zakon i 72/09), osim odredaba člana 23, člana 24. stav 1. i člana 26. koje se primenjuju do donošenja novih nastavnih planova i programa u skladu sa Zakonom.
	Član 102.
	Ovaj zakon stupa na snagu osmog dana od dana objavljivanja u „Službenom glasniku Republike Srbije”, a primenjuje se počev od školske 2013/2014. godine.
	ODREDBE КOJE NISU UNETE U „PREČIŠĆEN TEКST“ ZAКONA
	Zakon o izmenama i dopunama Zakona o srednjem obrazovanju i vaspitanju: 
	„Službeni glasnik RS“, broj 101/2017-19
	Član 55.
	Podzakonski akti za sprovođenje ovog zakona doneće se u roku od 
	godinu dana od dana stupanja na snagu ovog zakona.
	Do donošenja propisa iz stava 1. ovog člana primenjuju se propisi 
	koji su važili do dana stupanja na snagu ovog zakona, ako nisu u suprotnosti 
	sa ovim zakonom.
	Član 56.
	Ovaj zakon stupa na snagu osmog dana od dana objavljivanja u 
	„Službenom glasniku Republike Srbije”.
	Zakon o izmenama i dopunama Zakona o srednjem obrazovanju i vaspitanju: 
	„Službeni glasnik RS“, broj 6/2020-24
	Član 8.
	Zaključno sa školskom 2019/2020. godinom u 
	školi se polaže završni ispit za učenike koji završavaju srednje obrazovanje i 
	vaspitanje u trogodišnjem trajanju, u skladu sa zakonom.
	Zaključno sa školskom 2020/2021. godinom u 
	školi se polaže maturski ispit za učenike koji završavaju srednje obrazovanje 
	i vaspitanje u četvorogodišnjem trajanju, u skladu sa zakonom.
	Počev od školske 2020/2021. godine u 
	školi se polaže završni ispit srednjeg stručnog obrazovanja i vaspitanja, u 
	skladu sa zakonom. 
	Počev od školske 2021/2022. godine u 
	školi se polažu stručna, umetnička i opšta matura, u skladu sa zakonom.
	Član 9.
	Škole i poslodavci će zaključivati ugovor 
	iz člana 1. stav 2. ovog zakona u skladu sa odredbama ovog zakona počev od 
	školske 2020/2021. godine.
	Član 10.
	Podzakonski akt iz člana 1. ovog zakona 
	ministar donosi u roku od šest meseci od dana stupanja na snagu ovog zakona.
	Član 11. 
	Ovaj zakon stupa na snagu osmog dana od 
	dana objavljivanja u „Službenom glasniku Republike Srbije”.
	
	

