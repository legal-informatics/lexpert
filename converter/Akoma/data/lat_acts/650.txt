



Redakcijski prečišćen tekst


ZAКON
o predškolskom vaspitanju i obrazovanju
"Službeni glasnik RS", br. 18 od 26. marta 2010, 101 od 10. 
novembra 2017, 113 od 17. decembra 2017 - 
dr. zakon, 10 od 15. februara 2019.
I. OSNOVNE ODREDBE
Predmet zakona
Član 1.
Ovim zakonom uređuje se predškolsko vaspitanje i obrazovanje, 
kao deo jedinstvenog sistema obrazovanja i vaspitanja.
Predškolsko vaspitanje i obrazovanje ostvaruje se u skladu sa 
Ustavom, zakonom kojim se uređuju osnove sistema obrazovanja i vaspitanja (u daljem 
tekstu: Zakon), ratifikovanim međunarodnim konvencijama i ovim zakonom, polazeći 
od prava deteta, razvojnih, obrazovnih, kulturnih, zdravstvenih i socijalnih 
potreba dece i porodica sa decom predškolskog uzrasta.
Delatnost predškolskog vaspitanja i obrazovanja
Član 2.
Delatnost predškolskog vaspitanja i obrazovanja je delatnost 
od neposrednog društvenog interesa i ostvaruje se kao javna služba.
Delatnost predškolskog vaspitanja i obrazovanja, u smislu 
ovog zakona, jeste vaspitanje i obrazovanje dece predškolskog uzrasta.
Pod predškolskim uzrastom, u smislu ovog zakona, 
podrazumeva se uzrast dece od šest meseci do polaska u osnovnu školu.
Delatnost predškolskog vaspitanja i obrazovanja obavlja se u 
predškolskoj ustanovi, a izuzetno može da se obavlja i u školi, u skladu sa 
Zakonom i ovim zakonom.
Ostvarivanje ostalih delatnosti u predškolskoj ustanovi
Član 3.
Predškolska ustanova obavlja i delatnost kojom se obezbeđuju 
ishrana, nega, preventivno-zdravstvena i socijalna zaštita dece predškolskog 
uzrasta, u skladu sa zakonom.
Bliže uslove i način ostvarivanja ishrane, nege i 
preventivno-zdravstvene zaštite, sporazumno propisuju ministar nadležan za 
poslove zdravlja i ministar nadležan za poslove obrazovanja (u daljem tekstu: 
ministar).
Bliže uslove i način ostvarivanja socijalne zaštite 
sporazumno propisuju ministar nadležan za poslove socijalne politike i ministar.
U ostvarivanju delatnosti predškolskog vaspitanja i 
obrazovanja i ostalih delatnosti predškolske ustanove zabranjene su sve vrste 
nasilja, zlostavljanja i zanemarivanja i sve aktivnosti kojima se ugrožavaju, 
diskriminišu ili izdvajaju deca, odnosno grupa dece, po bilo kom osnovu, u 
skladu sa Zakonom.
Ciljevi i principi delatnosti predškolskog vaspitanja i 
obrazovanja
Član 4.
Ciljevi predškolskog vaspitanja i obrazovanja su podrška:

1) celovitom razvoju i dobrobiti deteta predškolskog 
uzrasta, pružanjem uslova i podsticaja da razvija svoje kapacitete, proširuje 
iskustva i izgrađuje saznanja o sebi, drugim ljudima i svetu; 

2) vaspitnoj funkciji porodice;
3) daljem vaspitanju i obrazovanju i uključivanju u društvenu 
zajednicu; 
4) razvijanju potencijala deteta kao pretpostavke za dalji 
razvoj društva i njegov napredak.
Principi predškolskog vaspitanja i obrazovanja su:
1) dostupnost: jednako pravo i dostupnost svih oblika 
predškolskog vaspitanja i obrazovanja, bez diskriminacije i izdvajanja po osnovu 
pola, socijalne, kulturne, etničke, religijske ili druge pripadnosti, mestu 
boravka, odnosno prebivališta, materijalnog ili zdravstvenog stanja, teškoća i 
smetnji u razvoju i invaliditeta, kao i po drugim osnovama, u skladu sa zakonom;
2) demokratičnost: uvažavanje potreba i prava dece i 
porodice, uključujući pravo na uvažavanje mišljenja, aktivno učešće, odlučivanje i 
preuzimanje odgovornosti; 
3) otvorenost: građenje odnosa sa porodicom, drugim delovima 
u sistemu obrazovanja (škola), zajednicom (institucijama kulture, zdravstva, 
socijalne zaštite), lokalnom samoupravom i širom društvenom zajednicom;
4) autentičnost: celovit pristup detetu, uvažavanje 
razvojnih specifičnosti predškolskog uzrasta, različitosti i posebnosti, 
negovanje igre kao autentičnog načina izražavanja i učenja predškolskog deteta, 
oslanjanje na kulturne specifičnosti; 
5) razvojnost: razvijanje različitih oblika i programa u 
okviru predškolske delatnosti u skladu sa potrebama dece i porodice i 
mogućnostima lokalne zajednice, kontinuirano unapređivanje kroz vrednovanje i 
samovrednovanje, otvorenost za pedagoške inovacije. 

Upotreba jezika
Član 5.
Vaspitno-obrazovni rad ostvaruje se na srpskom jeziku.
Za pripadnike nacionalne manjine vaspitno-obrazovni rad 
ostvaruje se na jeziku nacionalne manjine, a može da se ostvaruje i dvojezično na 
jeziku nacionalne manjine i na srpskom jeziku, ako se za to opredeli najmanje 50% 
roditelja, odnosno drugog zakonskog zastupnika dece.
Deo programa predškolskog vaspitanja i obrazovanja ili 
program u celini, može da se ostvaruje i na stranom jeziku, odnosno dvojezično, 
na stranom jeziku i na srpskom jeziku ili dvojezično, na stranom jeziku i na 
jeziku nacionalne manjine.
Način i uslove ostvarivanja programa 
vaspitno-obrazovnog rada iz st. 2. i 3. ovog člana, propisuje ministar.
Statutom predškolske ustanove utvrđuje se jezik na 
kojem se ostvaruje vaspitno-obrazovni rad, a predškolskim programom način 
ostvarivanja.
*Službeni glasnik RS, broj 101/2017
Evidencija i javne isprave
Član 6.
Predškolska ustanova, odnosno osnovna škola koja 
ostvaruje pripremni predškolski program vodi evidenciju o deci, roditeljima, 
odnosno drugim zakonskim zastupnicima i o zaposlenima, u skladu sa zakonom koji 
uređuje osnove sistema obrazovanja i vaspitanja i ovim zakonom.
Ustanova iz stava 1. ovog člana vodi:
1) matičnu knjigu upisane dece; 
2) evidenciju i pedagošku dokumentaciju o 
vaspitno-obrazovnom radu;
3) evidenciju o izdatim javnim ispravama.
Ustanova može svaku od evidencija iz st. 1. i 2. 
ovog člana da vodi elektronski, u okviru jedinstvenog informacionog sistema 
prosvete, u skladu sa Zakonom i ovim zakonom.
Na osnovu evidencije iz stava 2. tač. 1) i 2) ovog 
člana predškolska ustanova, odnosno škola koja ostvaruje pripremni predškolski 
program, izdaje javne isprave o pohađanju pripremnog predškolskog programa, i to:
1) prevodnicu o prelasku deteta iz jedne u drugu 
predškolsku ustanovu, odnosno osnovnu školu, koja ostvaruje pripremni 
predškolski program;
2) uverenje o pohađanju pripremnog predškolskog 
programa.
Evidenciju i javne isprave iz st. 2. i 4. ovog 
člana ustanova vodi i izdaje na srpskom jeziku ćiriličkim pismom na propisanom 
obrascu ili elektronski.
Кada se vaspitno-obrazovni rad ostvaruje na jeziku 
nacionalne manjine, ustanova vodi evidenciju na srpskom jeziku ćiriličkim pismom 
i na jeziku i pismu nacionalne manjine, osim evidencije i pedagoške dokumentacije 
o vaspitno-obrazovnom radu koja se vodi na jeziku na kome se izvodi 
vaspitno-obrazovni rad.
Ustanova iz stava 1. ovog člana je rukovalac podataka 
iz stava 1. ovog člana i odgovorna je za njihovo prikupljanje, upotrebu, ažuriranje 
i čuvanje, u skladu sa Zakonom, ovim zakonom i zakonom kojim se uređuje zaštita 
podataka o ličnosti.
Vrstu, naziv, sadržaj i izgled obrazaca 
evidencija i javnih isprava i način njihovog vođenja, popunjavanja i izdavanja, 
propisuje ministar, u skladu sa Zakonom i ovim zakonom.
Ministar odobrava izdavanje obrazaca iz st. 2. i 4. 
ovog člana.
Svrha obrade podataka, kao i način prikupljanja, 
obrade i 
korišćenja podataka iz evidencija iz stava 2. ovog člana utvrđeni su Zakonom.
*Službeni glasnik RS, broj 101/2017
**Službeni glasnik RS, broj 10/2019
Rokovi čuvanja podataka u 
evidenciji
*Službeni glasnik RS, broj 
10/2019
Član 6a
Podaci iz evidencija iz člana 6. st. 1. i 2. ovog 
zakona čuvaju se deset godina, osim podataka iz evidencije iz člana 6. stav 2. 
tačka 2) ovog zakona koji se čuvaju pet godina.
*Službeni glasnik RS, broj 10/2019

Evidencija o detetu
*Službeni glasnik RS, broj 101/2017
Član 7.
Evidenciju o detetu čine podaci kojima se određuje 
njegov identitet (lični podaci), obrazovni, socijalni i zdravstveni status, kao i 
podaci o preporučenoj i pruženoj dodatnoj vaspitnoj, zdravstvenoj i socijalnoj 
podršci.
Lični podaci o detetu su: ime i prezime deteta, 
jedinstveni matični broj građana, pol, datum rođenja, mesto, opština i država 
rođenja, adresa, mesto, opština i država stanovanja, kontakt telefon, matični broj 
deteta, nacionalna pripadnost, državljanstvo.
Izjašnjenje o nacionalnoj pripadnosti nije obavezno.
Lični podaci o roditelju, odnosno drugom zakonskom 
zastupniku deteta su: ime i prezime, jedinstveni matični broj građana, pol, 
datum rođenja, mesto, opština i država rođenja, adresa, mesto, opština i država 
stanovanja, kontakt telefon, odnosno adresa elektronske pošte.
Podaci kojima se određuje obrazovni, odnosno 
vaspitno-obrazovni status deteta su: podaci o vrsti ustanove, vrsti i trajanju 
predškolskog programa, odnosno vaspitnoj grupi u koju je upisano dete, jeziku na 
kojem se izvodi vaspitno-obrazovni rad, podaci o individualnom 
vaspitno-obrazovnom planu, maternjem jeziku i nacionalnoj pripadnosti, u skladu 
sa zakonom.
Podaci kojima se određuje socijalni status deteta su: 
podaci o uslovima stanovanja (stanovanje u stanu, kući, porodičnoj kući, 
podstanarstvo, stanovanje u domu, da li dete ima svoju sobu i drugi oblici 
stanovanja), udaljenosti domaćinstva od ustanove; stanju porodice (broj članova 
porodičnog domaćinstva, da li su roditelji živi, da li jedan ili oba roditelja 
žive u inostranstvu, bračni status roditelja, odnosno drugog zakonskog zastupnika 
deteta, njihov obrazovni nivo i zaposlenje), kao i podatak o primanju novčane 
socijalne pomoći i da li porodica može da obezbedi užinu.
Podatak kojim se određuje zdravstveni status deteta je 
podatak o tome da li je dete obuhvaćeno primarnom zdravstvenom zaštitom.
Podaci o preporučenoj i pruženoj dodatnoj obrazovnoj, 
zdravstvenoj i socijalnoj podršci su podaci koje dostavlja interresorna komisija 
koja vrši procenu potreba i podaci o njihovoj ostvarenosti.
*Službeni glasnik RS, broj 101/2017
Evidencija o zaposlenima
*Službeni glasnik RS, broj 101/2017
Član 7a
Evidenciju o zaposlenima čine sledeći podaci: ime i 
prezime, jedinstveni matični broj građana, pol, datum rođenja, mesto, opština i 
država rođenja, adresa, mesto, opština i država stanovanja, kontakt telefon, 
adresa elektronske pošte, nivo i vrsta obrazovanja, podaci o stručnom usavršavanju 
i stečenim zvanjima, podaci o državljanstvu, sposobnosti za rad sa decom i proveri 
psihofizičkih sposobnosti, podaci o nacionalnoj pripadnosti, podaci o jeziku na 
kojem je stečeno osnovno, srednje i visoko obrazovanje, podatak o poznavanju jezika 
nacionalne manjine, podatak o vrsti i trajanju radnog odnosa i angažovanja, 
istovremenim angažovanjima u drugim ustanovama, izrečenim disciplinskim merama, 
podaci o stručnom ispitu i licenci, podaci o zaduženjima vaspitača, stručnih 
saradnika i saradnika, plati i učešću u radu organa predškolske ustanove, a u 
svrhu ostvarivanja vaspitno-obrazovnog rada, u skladu sa zakonom.
Izjašnjavanje o nacionalnoj pripadnosti nije obavezno.
*Službeni glasnik RS, broj 101/2017
Upotreba pečata
*Službeni glasnik RS, broj 101/2017
Član 7b
Predškolska ustanova, odnosno osnovna škola koja 
ostvaruje pripremni predškolski program overava verodostojnost javne isprave 
pečatom, u skladu sa zakonom.
Statutom ustanove iz stava 1. ovog člana određuje se 
lice odgovorno za upotrebu i čuvanje pečata.
*Službeni glasnik RS, broj 101/2017
II. OSNIVANJE PREDŠКOLSКE USTANOVE I OBAVLJANJE DELATNOSTI
Osnivanje
Član 8.
Predškolsku ustanovu može da osnuje Republika Srbija, 
autonomna pokrajina, jedinica lokalne samouprave i drugo pravno ili fizičko 
lice, u skladu sa Zakonom.
Na osnivanje i rad predškolske ustanove primenjuju se propisi 
o javnim službama.
Ukoliko ima više osnivača, njihova međusobna prava i obaveze 
uređuju se ugovorom.
Predškolska ustanova čiji je osnivač jedinica lokalne 
samouprave
Član 9.
Jedinica lokalne samouprave osniva predškolsku ustanovu za 
najmanje pet, a najviše sto vaspitnih grupa, u skladu sa aktom o mreži 
predškolskih ustanova.
Izuzetno, ako ne postoje uslovi za osnivanje predškolske 
ustanove u skladu sa stavom 1. ovog člana, jedinica lokalne samouprave može da 
osnuje predškolsku ustanovu sa manjim, odnosno većim brojem vaspitnih grupa, uz 
saglasnost ministarstva nadležnog za poslove obrazovanja (u daljem tekstu: 
Ministarstvo).
Na teritoriji autonomne pokrajine, saglasnost iz stava 2. 
ovog člana, daje nadležni organ autonomne pokrajine.
Predškolska ustanova čiji je osnivač drugo pravno ili 
fizičko lice
Član 10.
Drugo pravno ili fizičko lice može da osnuje predškolsku 
ustanovu (u daljem tekstu: privatna predškolska ustanova), u skladu sa Zakonom.
Predškolska ustanova čiji je osnivač strana država, strano 
pravno ili fizičko lice
Član 11.
Strana država, strano pravno ili fizičko lice, može da 
osnuje predškolsku ustanovu radi ostvarivanja predškolskog programa, u skladu sa 
Zakonom.
Isprava, koju izdaje ustanova iz stava 1. ovog člana, 
priznaje se i izjednačava sa javnom ispravom koju izdaje ustanova iz čl. 9. i 
10. ovog zakona – bez sprovođenja posebnog postupka priznavanja ekvivalencije.
Obavljanje delatnosti van sedišta predškolske ustanove
Član 12.
Predškolska ustanova obavlja delatnost u svom sedištu.
Predškolska ustanova, koja ima rešenje o verifikaciji, može 
da obavlja delatnost van sedišta u izdvojenom odeljenju – objektu predškolske 
ustanove, školi ili drugom prostoru, ako ispunjava uslove u skladu sa Zakonom.
Odluku o obavljanju delatnosti van sedišta donosi upravni 
odbor, a ustanova može početi sa obavljanjem delatnosti iz stava 2. ovog člana po 
dobijanju rešenja o verifikaciji i saglasnosti Ministarstva.
Vaspitno-obrazovni rad van sedišta ostvaruje se uz 
uvažavanje specifičnosti koje proističu iz fizičke odvojenosti od predškolske 
ustanove.
Upis dece
Član 13.
Upis dece u predškolsku ustanovu vrši se u skladu sa 
Zakonom.
Prilikom upisa dece u predškolsku ustanovu, čiji je osnivač 
Republika Srbija, autonomna pokrajina ili jedinica lokalne samouprave, prioritet 
za upis imaju deca iz osetljivih grupa.
Način i postupak upisa dece u predškolsku ustanovu bliže se 
uređuju statutom, uz saglasnost osnivača.
Član 14.
Dete – strani državljanin i dete bez državljanstva 
i tražilac državljanstva, dete iz 
osetljive grupe bez dokaza o prebivalištu i drugih ličnih dokumenata, prognano 
ili raseljeno lice, upisuje se u predškolsku ustanovu, odnosno školu, koja 
ostvaruje pripremni predškolski program, pod istim uslovima i na način propisan 
za državljane Republike Srbije.
Za boravak u predškolskoj ustanovi, odnosno školi, roditelj, 
odnosno drugi zakonski zastupnik 
deteta stranog državljanina plaća ekonomsku cenu po detetu, a roditelj, 
odnosno drugi zakonski zastupnik deteta bez 
državljanstva i tražioca državljanstva, prognanog i raseljenog lica, plaća cenu po detetu koju utvrđuje 
osnivač, u skladu sa zakonom kojim se uređuje finansijska podrška porodici sa 
decom.
*Službeni glasnik RS, broj 101/2017
III. PROGRAMI PREDŠКOLSКOG VASPITANJA I OBRAZOVANJA
Osnove programa predškolskog vaspitanja i obrazovanja
Član 15.
Predškolsko vaspitanje i obrazovanje ostvaruje se u skladu sa 
osnovama programa predškolskog vaspitanja i obrazovanja.
Osnove programa predškolskog vaspitanja i obrazovanja donose 
se u skladu sa Zakonom.
Brisan je raniji stav 3. (vidi član 6. Zakona - 
101/2017-8).
Predškolski program
Član 16.
Vaspitno-obrazovni rad u predškolskoj ustanovi ostvaruje se 
na osnovu predškolskog programa.
Predškolski program donosi predškolska ustanova, 
odnosno škola koja ostvaruje pripremni predškolski program, u skladu sa osnovama 
programa predškolskog vaspitanja i obrazovanja.
Predškolski program sadrži opšte podatke o ustanovi i 
njenom okruženju, oblike i programe vaspitno-obrazovnog rada i njihovo trajanje, 
druge oblike rada i usluga, oblike saradnje sa porodicom i lokalnom zajednicom, 
odnosno načine saradnje sa savetom roditelja formiranim u jedinici lokalne 
samouprave, načine ostvarivanja principa i ciljeva vaspitanja i obrazovanja, kao i 
načine praćenja i samovrednovanja rada predškolske ustanove.
Predškolskim programom razrađuju se i načini razvijanja 
individualizovanog pristupa u ostvarivanju vaspitno-obrazovnog rada i pružanja 
podrške deci i porodicama, posebno deci i porodicama iz osetljivih društvenih 
grupa, uz uvažavanje razvojnih, obrazovnih, zdravstvenih i socio-kulturnih 
potreba dece.
*Službeni glasnik RS, broj 101/2017
Član 17.
Predškolski program pripremaju odgovarajući stručni organi, 
a donosi ga organ upravljanja predškolske ustanove, odnosno škole koja ostvaruje 
pripremni predškolski program,
u skladu sa Zakonom.
Ako se program vaspitanja i obrazovanja ili njegov deo 
ostvaruje na stranom jeziku, pre njegovog donošenja pribavlja se saglasnost 
ministra.
Predškolski program donosi se na neodređeno vreme i 
objavljuje se u skladu sa opštim aktom predškolske ustanove, odnosno škole koja 
ostvaruje pripremni predškolski program, a menja se po potrebi, radi usaglašavanja sa 
nastalim promenama u toku njegovog ostvarivanja.
*Službeni glasnik RS, broj 101/2017
Različiti oblici i programi vaspitno-obrazovnog rada
*Službeni glasnik RS, broj 101/2017
Član 18.
U okviru predškolskog programa ostvaruju se redovni 
programi vaspitno-obrazovnog rada u celodnevnom i poludnevnom trajanju.
U cilju unapređivanja kvaliteta vaspitno-obrazovnog 
rada, širenja raznovrsnosti ponude programa, oblika rada i usluga i povećanja 
obuhvata dece, predškolska ustanova ostvaruje i različite oblike i programe u 
funkciji ostvarivanja nege, vaspitanja i obrazovanja dece, odmora i rekreacije, 
pružanja podrške porodici, negovanja jezika i kulture nacionalne manjine, 
posredovanja pojedinih područja kulture, nauke i umetnosti, a prema utvrđenim 
potrebama i interesovanjima dece i porodica i specifičnostima lokalne zajednice.
Bliže uslove za ostvarivanje oblika i programa iz stava 
2. ovog člana propisuje ministar, u skladu sa zakonom.
*Službeni glasnik RS, broj 101/2017
Posebni i specijalizovani programi
Član 19.
Brisan je (vidi član 10. 
Zakona - 101/2017-8).
Član 20.
Za decu na bolničkom lečenju predškolska ustanova 
organizuje ostvarivanje programa vaspitno-obrazovnog rada u odgovarajućim 
zdravstvenim ustanovama.
Bliže uslove o načinu ostvarivanja programa iz stava 1. 
ovog člana, propisuje ministar.
*Službeni glasnik RS, broj 101/2017
Član 21.
Predškolska ustanova, usled nedostatka prostornih 
kapaciteta ili nedovoljnog broja dece potrebnog za formiranje vaspitne grupe, može 
da ostvaruje predškolski program u putujućem vrtiću (namenski opremljen autobus) 
za decu uzrasta od četiri godine do polaska u osnovnu školu, ili angažovanjem 
putujućeg vaspitača.
Pripremni predškolski program
Član 22.
Pripremni predškolski program jeste deo redovnog programa 
predškolske ustanove u celodnevnom ili poludnevnom trajanju, koji se ostvaruje sa 
decom u godini pred polazak u školu.
Pripremni predškolski program za decu koja nisu obuhvaćena 
redovnim programom predškolske ustanove, organizuje se u predškolskoj ustanovi, 
izuzetno u školi, u skladu sa Zakonom i statutom predškolske ustanove, odnosno 
škole.
Izuzetno, pripremni predškolski program za decu u porodici 
može da se organizuje u kraćem trajanju.
Bliže uslove za ostvarivanje pripremnog predškolskog 
programa propisuje ministar.
Član 23.
Jedinica lokalne samouprave vodi evidenciju i obaveštava 
predškolsku ustanovu, odnosno školu, koja ostvaruje pripremni predškolski 
program i roditelja, odnosno drugog zakonskog 
zastupnika, o deci koja su stasala za pohađanje 
pripremnog predškolskog programa, najkasnije do 1. aprila tekuće godine za 
narednu godinu.
Predškolska ustanova, odnosno škola, koja ostvaruje 
pripremni predškolski program, dužna je da obavesti roditelja, odnosno 
drugog zakonskog zastupnika 
i jedinicu lokalne samouprave o deci koja se nisu upisala, koja ne pohađaju 
redovno ili su prestala da pohađaju pripremni predškolski program, najkasnije 15 
dana od dana proteka roka za upis, odnosno od dana prestanka redovnog pohađanja 
pripremnog predškolskog programa.
*Službeni glasnik RS, broj 101/2017
Član 24.
Roditelj, odnosno drugi zakonski zastupnik deteta je dužan da upiše dete u predškolsku ustanovu, 
odnosno školu, radi pohađanja pripremnog predškolskog programa, u skladu sa 
Zakonom.
Nadležni organ jedinice lokalne samouprave podneće zahtev 
za pokretanje prekršajnog postupka protiv roditelja, odnosno 
drugog zakonskog zastupnika deteta, čije dete 
nije blagovremeno upisano, odnosno koje ne pohađa pripremni predškolski program, 
najkasnije u roku od 15 dana od dana kada je o tome obavešten.
*Službeni glasnik RS, broj 101/2017
Član 25.
Dete može da izostane sa pohađanja pripremnog predškolskog 
programa samo u opravdanim slučajevima.
Roditelj, odnosno drugi zakonski zastupnik deteta, dužan je da najkasnije u roku od 
osam dana opravda izostanak deteta.
*Službeni glasnik RS, broj 101/2017
Član 26.
Na osnovu prevodnice dete može da pređe u drugu predškolsku 
ustanovu, odnosno školu, koja ostvaruje pripremni predškolski program.
Predškolska ustanova, odnosno škola iz koje dete prelazi, 
dužna je da izda prevodnicu u roku od sedam dana od dana prijema obaveštenja o 
upisu deteta u drugu predškolsku ustanovu, odnosno školu.
Predškolska ustanova, odnosno škola u koju dete prelazi, 
dužna je da u roku od sedam dana od dana prijema prevodnice, obavesti 
predškolsku ustanovu, odnosno školu, iz koje se dete ispisalo, da je primila 
prevodnicu.
Ostvarivanje predškolskog programa
Član 27.
Program predškolskog vaspitanja i obrazovanja ostvaruje se u 
različitom trajanju, i to:
– u celodnevnom trajanju – od 9 do 12 sati dnevno;
– u poludnevnom trajanju – pripremni predškolski program – 4 
sata dnevno;
– u poludnevnom trajanju – do 6 sati dnevno;
– u poludnevnom trajanju – do 6 sati dnevno, do tri puta 
nedeljno;
– u višednevnom trajanju – dužem od 24 sata.
Član 28.
Predškolski program ostvaruje se u toku radne godine, od 1. septembra tekuće 
godine do 31. avgusta naredne godine.
Model centar
Član 29.
Brisan je (vidi član 15. Zakona - 101/2017-8).
IV. ORGANIZACIJA RADA SA DECOM
Vaspitne grupe
Član 30.
Vaspitno-obrazovni rad sa decom organizuje se u vaspitnim 
grupama. Vaspitne grupe mogu biti jaslene, za uzrast od šest meseci do tri 
godine i grupe vrtića, za uzrasni period od tri godine do polaska u školu.
Vaspitne grupe mogu biti formirane za decu istog ili 
različitog uzrasta.
Broj dece koja se upisuju u vaspitnu grupu, istog uzrasta, 
jeste:

	
		– od 6 meseci do 1 godine
		7
	
	
		– od 1 do 2 godine
		12
	
	
		– od 2 do 3 godine
		16
	
	
		– od 3 do 4 godine
		20
	
	
		– od 4 godine do 5,5 
		godina
		24
	
	
		– od 5,5 do polaska 
		u školu 
		26
	
	
Brisan je raniji stav 4. (vidi član 16. Zakona - 
101/2017-8).
Izuzetno od stava 3. ovog člana, broj dece koja 
se upisuju u vaspitnu grupu, jeste:

	
		– na bolničkom lečenjudo
		15
	
	
		– sa smetnjama u razvoju
		i invaliditetom – razvojna grupa
		4 do 6
	

Ako ne postoji mogućnost za formiranje vaspitnih grupa u skladu sa stavom 3. 
ovog člana, osnivač može utvrditi manji, odnosno najviše 20% veći broj dece od 
broja koji se upisuje u vaspitnu grupu, u skladu sa kriterijumima, koje 
propisuje ministar.Кada je Republika Srbija osnivač predškolske ustanove, 
odnosno škole koja ostvaruje pripremni predškolski program, broj dece, u smislu stava 6. 
ovog člana, utvrđuje predškolska ustanova, odnosno škola, uz saglasnost 
Ministarstva.
Кada je autonomna pokrajina osnivač predškolske ustanove, 
odnosno škole koja ostvaruje pripremni predškolski program, broj dece, u smislu stava 6. 
ovog člana, utvrđuje predškolska ustanova, odnosno škola, uz saglasnost organa 
autonomne pokrajine nadležnog za poslove obrazovanja.
*Službeni glasnik RS, broj 101/2017
Mešovite vaspitne grupe
Član 31.
Broj dece koja se upisuju u grupe mešovitog sastava jeste:

	
		– od 1 do 3 godine
		12
	
	
		–od 3 godine do polaska u školu
		20
	
	
		–od 2 godine do polaska u školu
		15
	

Predškolska ustanova može da formira grupe mešovitog 
sastava i sa drugačijim uzrastima.
Dvojezične vaspitne grupe
Član 32.
Vaspitno-obrazovni rad u dvojezičnim vaspitnim grupama 
ostvaruje se sa 10% manjim brojem dece od broja utvrđenog ovim zakonom.
Član 33.
Broj i strukturu vaspitnih grupa predškolske ustanove, 
odnosno škole koja ostvaruje predškolski program, utvrđuje direktor, na predlog 
stručnih organa, na osnovu broja dece, uslova rada i programa koji se ostvaruje.
Кriterijumi za formiranje strukture vaspitnih grupa utvrđuju 
se statutom predškolske ustanove, odnosno škole koja ostvaruje predškolski 
program.
Podrška deci iz osetljivih društvenih grupa
*Službeni glasnik RS, broj 101/2017
Član 34.
Detetu kome je usled socijalne uskraćenosti, smetnji u 
razvoju, invaliditeta i drugih razloga potrebna dodatna podrška u vaspitanju i 
obrazovanju, predškolska ustanova obezbeđuje otklanjanje fizičkih i komunikacijskih 
prepreka, odnosno vrši prilagođavanje i, ukoliko je potrebno, obezbeđuje izradu, 
donošenje i realizaciju individualnog obrazovnog plana (IOP1), u skladu sa 
zakonom.
Predškolska ustanova u koju je upisano dete iz 
osetljive društvene grupe može da utvrdi potrebu za pružanjem dodatne obrazovne, 
zdravstvene ili socijalne podrške detetu. Inicijativu za pokretanje postupka 
procene potreba deteta za dodatnom podrškom koju vrši interresorna komisija može 
da pokrene roditelj, odnosno drugi zakonski zastupnik deteta i/ili predškolska 
ustanova uz saglasnost roditelja, odnosno drugog zakonskog zastupnika.
Deca sa smetnjama u razvoju i invaliditetom ostvaruju 
pravo na dodatnu podršku u predškolskom vaspitanju i obrazovanju u vaspitnoj 
grupi, uz plan individualizacije ili individualni vaspitno-obrazovni plan i u 
razvojnoj grupi, na osnovu individualnog vaspitno-obrazovnog plana.
U jednoj vaspitnoj grupi može biti do dvoje dece sa 
smetnjama u razvoju i invaliditetom. Broj dece u vaspitnoj grupi, utvrđen ovim 
zakonom, umanjuje se za tri po detetu iz stava 3. ovog člana koje ostvaruje pravo 
na dodatnu podršku u vaspitnoj grupi, uz plan individualizacije ili individualni 
vaspitno-obrazovni plan.
Dete se upisuje u razvojnu grupu samo uz mišljenje 
interresorne komisije uz saglasnost roditelja, odnosno drugog zakonskog 
zastupnika. Za dete upisano u razvojnu grupu planira se i realizuje svakodnevna 
interakcija i uključenost u aktivnosti ostalih vaspitnih grupa. U toku pohađanja 
predškolskog programa prati se razvoj deteta i na osnovu predloga tima za 
inkluzivno obrazovanje, dete sa smetnjama u razvoju i invaliditetom može preći iz 
razvojne u vaspitnu grupu, u skladu sa zakonom.
Prilikom prelaska deteta iz stava 1. ovog člana u 
drugu predškolsku ustanovu ili osnovnu školu, u partnerstvu sa roditeljem, 
odnosno drugim zakonskim zastupnikom deteta, ostvaruje se saradnja sa ustanovom u 
koju dete prelazi i planiraju se zajedničke aktivnosti ustanova koje treba da 
doprinesu uspešnom prelasku i ostvarivanju kontinuiteta u vaspitanju i obrazovanju.
*Službeni glasnik RS, broj 101/2017

Radno vreme predškolske ustanove
Član 35.
Početak i završetak radnog vremena u predškolskoj ustanovi 
utvrđuje ustanova, po pribavljenom mišljenju saveta roditelja predškolske ustanove, 
u skladu sa potrebama dece i roditelja, odnosno 
drugog zakonskog zastupnika deteta, uz saglasnost 
osnivača.
*Službeni glasnik RS, broj 101/2017
V. VASPITAČ, STRUČNI SARADNIК, SARADNIК I PEDAGOŠКI 
ASISTENT
Član 36.
Delatnost predškolskog vaspitanja i obrazovanja ostvaruju 
vaspitač i stručni saradnik, a delatnost predškolske ustanove, kojom se 
obezbeđuju ishrana, nega, preventivno-zdravstvena i socijalna zaštita, ostvaruju 
saradnici.
Vaspitači
Član 37.
Vaspitno-obrazovni rad ostvaruju vaspitači, i to: vaspitač, 
medicinska sestra-vaspitač i defektolog-vaspitač.
Zadaci vaspitača, medicinske sestre – vaspitača i 
defektologa vaspitača
*Službeni glasnik RS, broj 101/2017
Član 38.
Zadatak vaspitača jeste da svojim kompetencijama 
osigura uvažavanje principa predškolskog vaspitanja i obrazovanja, ostvarivanje 
ciljeva predškolskog vaspitanja i obrazovanja, ostvarivanje i unapređivanje 
vaspitno-obrazovnog rada.
Zadatak medicinske sestre – vaspitača jeste da svojim 
kompetencijama osigura uvažavanje principa predškolskog vaspitanja i obrazovanja, 
ostvarivanje ciljeva predškolskog vaspitanja i obrazovanja, ostvarivanje i 
unapređivanje nege i vaspitno-obrazovnog rada.
Zadatak defektologa vaspitača jeste da svojim 
kompetencijama osigura postizanje ciljeva i principa predškolskog vaspitanja i 
obrazovanja, u skladu sa IOP-om i programom vaspitno-obrazovnog rada.
*Službeni glasnik RS, broj 101/2017
Obrazovanje vaspitača
Član 39.
Poslove vaspitača može da obavlja lice koje ispunjava uslove 
propisane Zakonom i ima odgovarajuće obrazovanje, i to:
1) sa decom uzrasta od šest meseci do dve godine – 
lice koje ima srednje obrazovanje – medicinska sestra – vaspitač, a sa decom 
uzrasta od dve do tri godine – lice koje ima srednje obrazovanje – medicinska 
sestra – vaspitač i lice koje ima odgovarajuće više obrazovanje, odnosno 
odgovarajuće visoko obrazovanje na studijama prvog stepena (osnovne strukovne 
studije ili specijalističke strukovne studije), na kojima je osposobljeno za rad 
sa decom jaslenog uzrasta – vaspitač;
2) sa decom uzrasta od tri godine do polaska u školu – 
lice koje ima odgovarajuće više obrazovanje, odnosno odgovarajuće visoko 
obrazovanje na studijama prvog stepena (osnovne strukovne studije, osnovne 
akademske studije ili specijalističke strukovne studije) ili na studijama drugog 
stepena (master akademske studije, specijalističke akademske studije ili master 
strukovne studije), odnosno na osnovnim studijama u trajanju od najmanje četiri 
godine, po propisima koji su uređivali visoko obrazovanje do 10. septembra 2005. 
godine – vaspitač, u skladu sa Zakonom;
3) u mešovitoj grupi (sa decom uzrasta od dve godine do 
polaska u školu) – lice koje ispunjava uslove iz tač. 1) i 2) ovog stava – 
vaspitač;
4) sa decom na bolničkom lečenju – lice koje ispunjava uslove 
iz tačke 2) ovog stava – vaspitač;
5) sa decom sa smetnjama u razvoju u vaspitnoj grupi – lice 
koje ispunjava uslove iz tač. 1) i 2) ovog stava koje je u toku stručnog 
usavršavanja ili po propisanom programu osposobljeno za rad sa decom sa smetnjama u 
razvoju – vaspitač;
6) sa decom sa smetnjama u razvoju u razvojnoj grupi – lice 
sa odgovarajućim visokim obrazovanjem na studijama drugog stepena (diplomske 
akademske studije – master i specijalističke akademske studije) i lice sa 
odgovarajućim visokim obrazovanjem na osnovnim studijama u trajanju od najmanje 
četiri godine – defektolog – vaspitač, u skladu sa Zakonom.
7) sa decom – pripadnicima nacionalnih manjina – lice koje 
ispunjava uslove iz tač. 1) do 6) ovog stava, ako je steklo odgovarajuće 
obrazovanje na jeziku na kome se ostvaruje vaspitno-obrazovni rad ili je položilo 
ispit iz tog jezika sa metodikom na odgovarajućoj visokoškolskoj ustanovi – 
vaspitač, u skladu sa Zakonom.
Izuzetno, u nedostatku vaspitača sa znanjem jezika 
nacionalne manjine može se, uz vaspitača koji ne ispunjava uslove zbog nepoznavanja 
jezika, angažovati pomoćni vaspitač sa znanjem jezika i najmanje srednjim 
obrazovanjem vaspitačkog smera, do okončanja postupka po raspisanom konkursu, a 
najduže do 31. avgusta naredne godine.
Program polaganja ispita za proveru znanja jezika utvrđuje 
odgovarajuća visokoškolska ustanova, u skladu sa Zakonom.
*Službeni glasnik RS, broj 101/2017
Stručni saradnici
Član 40.
Stručne poslove kojima se unapređuje vaspitno-obrazovni rad 
obavljaju stručni saradnici.
Stručni saradnici jesu: pedagog, psiholog, pedagog za 
likovno, muzičko i fizičko vaspitanje i logoped.
Zadaci stručnog saradnika
Član 41.
Zadaci stručnog saradnika su da svojim 
kompetencijama osigura uvažavanje principa i ciljeva predškolskog vaspitanja i 
obrazovanja; da savetodavnim radom i drugim oblicima rada doprinosi unapređivanju 
vaspitno-obrazovnog rada; pruža stručnu podršku deci, roditeljima, odnosno 
njihovim zakonskim zastupnicima, vaspitačima, direktoru po pitanjima od značaja za 
vaspitanje i obrazovanje; ostvaruje saradnju sa roditeljima, odnosno drugim 
zakonskim zastupnicima, drugim zaposlenima u ustanovi, kao i sa predstavnicima 
nadležnih institucija i različitih organizacija zastupajući interes dece i 
delatnosti u celini.
*Službeni glasnik RS, broj 101/2017
Obrazovanje stručnog saradnika
Član 42.
Poslove stručnog saradnika može da obavlja lice sa 
odgovarajućim visokim obrazovanjem na studijama drugog stepena (master akademske 
studije, specijalističke akademske studije ili master strukovne studije), 
odnosno na osnovnim studijama u trajanju od najmanje četiri godine po propisima 
koji su uređivali visoko obrazovanje do 10. septembra 2005. godine, u skladu sa 
Zakonom.
*Službeni glasnik RS, broj 101/2017
Saradnici
Član 43.
Poslove kojima se unapređuju nega, ishrana, 
preventivno-zdravstvena i socijalna zaštita u predškolskoj ustanovi obavljaju 
saradnici.
Predškolska ustanova koja ostvaruje različite 
programe i oblike u okviru predškolskog programa može da ima i druge saradnike, uz saglasnost osnivača.
Кada je Republika Srbija osnivač predškolske ustanove, 
saglasnost iz stava 2. ovog člana daje Ministarstvo.
*Službeni glasnik RS, broj 101/2017
Zadaci saradnika
Član 44.
Zadatak saradnika jeste da svojim znanjem, savetodavnim i 
stručnim radom obezbedi kvalitetnije ostvarivanje nege, ishrane, 
preventivno-zdravstvene i socijalne zaštite.
Zadatak drugih saradnika jeste da obezbede ostvarivanje i 
unapređenje kvaliteta vaspitno-obrazovnog rada.
Obrazovanje saradnika
Član 45.
Poslove saradnika može da obavlja lice, i to:
1) poslove unapređivanja socijalne zaštite – lice koje 
ima odgovarajuće visoko obrazovanje na studijama drugog stepena (master akademske 
studije, specijalističke akademske studije ili master strukovne studije) ili na 
osnovnim studijama u trajanju od najmanje četiri godine po propisima koji su 
uređivali visoko obrazovanje do 10. septembra 2005. godine, u skladu sa Zakonom;
2) poslove unapređivanja preventivnozdravstvene zaštite 
– lice koje ima odgovarajuće obrazovanje na studijama prvog stepena (osnovne 
strukovne studije, osnovne akademske studije ili specijalističke strukovne 
studije), odnosno na studijama u trajanju od tri godine ili višim obrazovanjem 
zdravstvene struke, u skladu sa Zakonom;
3) poslove unapređivanja, planiranja i organizacije 
ishrane – lice koje ima odgovarajuće obrazovanje na studijama prvog stepena 
(osnovne strukovne studije ili specijalističke strukovne studije), odnosno na 
studijama u trajanju od tri godine ili višim obrazovanjem zdravstvene struke, u 
skladu sa Zakonom;
4) poslove nege i preventivne zdravstvene zaštite – 
lice koje ima odgovarajuće srednje obrazovanje zdravstvene struke, u skladu sa 
Zakonom.
*Službeni glasnik RS, broj 101/2017
Pedagoški asistent
Član 46.
Pedagoški asistent pruža pomoć i dodatnu podršku 
grupi dece u ustanovi, u 
skladu sa njihovim potrebama, sarađuje sa vaspitačima i stručnim saradnicima, 
roditeljima, odnosno drugim zakonskim zastupnicima 
dece, sa nadležnim 
ustanovama, organizacijama i udruženjima i jedinicom lokalne samouprave i obavlja 
druge poslove, u skladu sa Zakonom.
*Službeni glasnik RS, broj 101/2017
VI. PRAVO NA ŠTRAJК
Član 47.
Zaposleni u predškolskoj ustanovi ostvaruju pravo na štrajk 
u skladu sa zakonom, pod uslovom da se obezbedi minimum procesa rada.
VII. NADZOR NAD RADOM PREDŠКOLSКE USTANOVE
Član 48.
Inspekcijski nadzor i stručno-pedagoški nadzor nad radom 
predškolskih ustanova, vrši se u skladu sa Zakonom.
VIII. FINANSIRANJE
Član 49.
Sredstva za finansiranje delatnosti predškolske ustanove 
obezbeđuju se u skladu sa Zakonom.
Član 50.
Roditelj, odnosno drugi zakonski zastupnik deteta učestvuje u obezbeđivanju 
sredstava za ostvarivanje delatnosti predškolske ustanove, čiji je osnivač 
Republika Srbija, autonomna pokrajina ili jedinica lokalne samouprave
, u skladu sa Zakonom.
Odluku o visini cene iz stava 1. ovog člana donosi osnivač.
Od obaveza plaćanja iz stava 1. ovog člana, u celodnevnom i 
poludnevnom boravku, izuzimaju se deca bez roditeljskog staranja, deca sa smetnjama 
u razvoju i invaliditetom i deca iz 
materijalno ugroženih porodica, u skladu sa 
propisima kojima se uređuje finansijska podrška porodici sa decom.
*Službeni glasnik RS, broj 101/2017
Član 51.
Sredstva za obavljanje delatnosti predškolskog vaspitanja i 
obrazovanja u privatnoj predškolskoj ustanovi obezbeđuje osnivač.
Član 52.
Visina plate, naknade i drugih primanja utvrđuje se 
jedinstveno za sve zaposlene u predškolskim ustanovama čiji je osnivač Republika 
Srbija, autonomna pokrajina ili jedinica lokalne samouprave, u skladu sa 
propisima kojima se uređuju plate, naknade i druga primanja iz radnog odnosa u 
javnim službama.
Osnovica za obračun i isplatu plata u predškolskim 
ustanovama ne može biti niža od osnovice za obračun i isplatu u osnovnom 
obrazovanju i vaspitanju, ali može biti uvećana iz sredstava koje ostvari ustanova 
ili jedinica lokalne samouprave. 
NAPOMENA IZDAVAČA: Član 52. 
prestaje da se primenjuje na zaposlene u javnim službama danom početka primene 
Zakona o zaposlenima u javnim službama („Službeni glasnik RS“, broj 113/2017), 
odnosno 1. januara 2020. godine (vidi čl. 161. i 163. Zakona – 113/2017-276 i 
član 3. Zakona - 95/2018-382).
IX. КAZNENE ODREDBE
Član 53.
Novčanom kaznom od 50.000 do 1.000.000 dinara kazniće se za 
prekršaj predškolska ustanova, odnosno škola koja ostvaruje 
pripremni predškolski program 
ako:
1) ne omogući izjašnjavanje roditelja na kojem će jeziku dete 
sticati predškolsko vaspitanje i obrazovanje (član 5. stav 2);
2) ne vodi, neuredno vodi ili ne čuva propisanu evidenciju 
o vaspitno-obrazovnom radu (čl. 6. i 7);
3) ne obavesti u propisanom roku roditelja, 
odnosno drugog zakonskog zastupnika deteta i jedinicu 
lokalne samouprave o deci koja se nisu upisala, odnosno ne pohađaju pripremni 
predškolski program (član 23. stav 2);
4) ne formira vaspitne grupe u skladu sa čl. 30. i 31. ovog 
zakona;
Novčanom kaznom od 25.000 do 
100.000 dinara kazniće se za 
prekršaj iz stava 1. ovog člana i direktor, odnosno odgovorno lice predškolske 
ustanove, odnosno škole koja ostvaruje pripremni predškolski program.
*Službeni glasnik RS, broj 101/2017
X. PRELAZNE I ZAVRŠNE ODREDBE
Član 54.
U predškolskoj ustanovi koja na dan stupanja na snagu ovog 
zakona ispunjava uslove iz člana 9. ovog zakona, upravni odbor imenovan do dana 
stupanja na snagu ovog zakona, odnosno savet roditelja izabran do dana stupanja na 
snagu ovog zakona, obavljaće poslove iz svoje nadležnosti do isteka mandata.
Član 55.
U predškolskoj ustanovi koja na dan stupanja na snagu ovog 
zakona ispunjava uslove iz člana 9. ovog zakona, direktor izabran do dana stupanja 
na snagu ovog zakona, ostaje na dužnosti do isteka mandata, ako ispunjava uslove 
propisane Zakonom i ovim zakonom.
Član 56.
Predškolska ustanova koja na dan stupanja na snagu ovog 
zakona ne ispunjava uslove iz člana 9. ovog zakona, dužna je da izvrši statusne 
promene, u roku od godinu dana od dana stupanja na snagu ovog zakona.
Osnivač je dužan da u roku od 30 dana od dana izvršene 
statusne promene imenuje upravni odbor predškolske ustanove.
Član 57.
Upravni odbor predškolske ustanove iz člana 56. ovog zakona 
dužan je da u roku od 60 dana od dana konstituisanja raspiše konkurs i izabere 
direktora u skladu sa Zakonom i ovim zakonom.
Član 58.
Osnivač koji nije utvrdio minimum procesa rada za vreme 
štrajka zaposlenih u predškolskoj ustanovi dužan je da ga utvrdi u roku od 30 
dana od dana stupanja na snagu ovog zakona.
Član 59.
Medicinske sestre, vaspitači, stručni saradnici i saradnici 
– vaspitači, koji su na dan stupanja na snagu ovog zakona zaposleni u 
predškolskoj ustanovi, a koji su po propisima koji su važili do dana stupanja na 
snagu ovog zakona ispunjavali uslove za obavljanje vaspitno-obrazovnog rada u 
pogledu vrste i stepena obrazovanja, mogu i dalje da obavljaju vaspitno-obrazovni 
rad u predškolskoj ustanovi.
Vaspitno-obrazovni rad u predškolskoj ustanovi mogu da 
obavljaju i lica iz stava 1. ovog člana, koja na dan stupanja na snagu ovog zakona 
nisu u radnom odnosu u predškolskoj ustanovi, ako imaju više od 20 godina radnog 
iskustva u vaspitno-obrazovnom radu u predškolskoj ustanovi.
Medicinske sestre iz stava 1. ovog člana koje obavljaju 
vaspitno-obrazovni rad imaju obavezu da steknu dozvolu za rad propisanu Zakonom, 
u roku od tri godine od dana stupanja na snagu ovog zakona.
Medicinske sestre iz stava 2. ovog člana imaju obavezu da 
steknu dozvolu za rad propisanu Zakonom, u roku od tri godine od dana zasnivanja 
radnog odnosa u predškolskoj ustanovi.
Član 60.
Podzakonski akti za sprovođenje ovog zakona doneće se u roku 
od dve godine od dana stupanja na snagu ovog zakona, osim akta iz člana 6. stav 
7. ovog zakona, koji će se doneti u roku od 60 dana od dana stupanja na snagu 
ovog zakona.
Do donošenja propisa iz stava 1. ovog člana primenjuju se 
propisi koji su važili do dana stupanja na snagu ovog zakona, ako nisu u 
suprotnosti sa ovim zakonom.
Član 61.
Danom stupanja na snagu ovog zakona prestaju da važe odredbe 
člana 2. tačka 5) i člana 11. tačka 5) Zakona o društvenoj brizi o deci 
(„Službeni glasnik RS”, br. 49/92, 29/93, 53/93, 67/93, 28/94, 47/94, 48/94, 
25/96, 29/01, 16/02, 62/03 i 101/05).
Član 62.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.
ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama i dopunama Zakona o predškolskom 
vaspitanju i obrazovanju: "Službeni glasnik RS", broj 101/2017-8
Član 28.
Podzakonski akti za sprovođenje ovog zakona doneće se u roku od dve 
godine od dana stupanja na snagu ovog zakona.
Do donošenja propisa iz stava 1. ovog člana primenjuju se propisi koji 
su važili do dana stupanja na snagu ovog zakona, ako nisu u suprotnosti sa ovim 
zakonom.
Član 29.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.

Zakon o izmenama i dopunama Zakona o predškolskom 
vaspitanju i obrazovanju: "Službeni glasnik RS", broj 10/2019-3

Član 3.
Podzakonski akti za sprovođenje ovog zakona 
doneće se u roku od dve godine od dana stupanja na snagu ovog zakona.
Do donošenja propisa iz stava 1. ovog člana 
primenjuju se propisi koji su važili do dana stupanja na snagu ovog zakona, ako 
nisu u suprotnosti sa ovim zakonom.
Član 4.
Ovaj zakon stupa na snagu osmog dana od dana 
objavljivanja u „Službenom glasniku Republike Srbije”.


