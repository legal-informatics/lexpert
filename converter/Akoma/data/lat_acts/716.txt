





zakon






ZAКON

o poveravanju javnih ovlašćenja 
Jugoslovenskom crvenom krstu

"Službeni 
list SRJ", broj 29 od 27. 
juna 1997.



Član 1.

Ovim zakonom poveravaju se javna 
ovlašćenja Jugoslovenskom crvenom krstu i uređuje nadzor nad vršenjem tih 
ovlašćenja.



Član 2.

Jugoslovenski crveni krst vrši 
sledeća javna ovlašćenja:

1) učestvuje u zaštiti i spasavanju 
stanovništva, materijalnih dobara i drugih dobara u slučaju ratnih razaranja, 
prirodnih i drugih nesreća i opasnosti u miru i ratu;

2) organizuje prikupljanje pomoći i 
raspoređuje pomoć primljenu od međunarodnih i nacionalnih organizacija i drugih 
darodavaca žrtvama ratnih razaranja, prirodnih i drugih nesreća i opasnosti u 
miru i ratu;

3) organizuje prikupljanje i prikuplja 
pomoć u Saveznoj Republici Jugoslaviji i organizuje dostavljanje u inostranstvo 
pomoći koju državni organi, drugi organi i organizacije, preduzeća i druga 
pravna lica i darodavci iz Savezne Republike Jugoslavije pružaju radi ublažavanja 
posledica ratnih razaranja, prirodnih i drugih nesreća i opasnosti u miru i ratu;

4) učestvuje u prihvatanju i 
smeštaju evakuisanog stanovništva, izbeglica i raseljenih lica, pružanju pomoći i 
sprovođenju drugih mera koje mogu doprineti zbrinjavanju nastradalog i ugroženog 
stanovništva, izbeglica i raseljenih lica;

5) organizuje upoznavanje i upoznaje 
građane sa Ženevskim konvencijama o zaštiti žrtava rata od 12. avgusta 1949. 
godine i Dopunskim protokolima uz ove konvencije od 8. juna 1977. godine (u 
daljem tekstu: Ženevske konvencije);

6) obavlja i druge poslove koji 
proizlaze iz odredaba Ženevskih konvencija i drugih međunarodnim ugovorima 
preuzetih obaveza Savezne Republike Jugoslavije koje se odnose na pružanje 
humanitarne pomoći;

7) obavlja poslove Službe traženja 
radi prikupljanja i evidentiranja podataka o evakuisanim, izbeglim, raseljenim i 
nestalim licima usled ratnih razaranja, prirodnih i drugih nesreća i opasnosti u 
miru i ratu i radi traženja nestalih lica;

8) učestvuje u zdravstvenom 
prosvećivanju stanovništva, obučavanju stanovništva u pružanju prve medicinske 
pomoći za slučaj ratnih razaranja, prirodnih i drugih nesreća i opasnosti u miru 
i ratu i organizovanju dobrovoljnog davanja krvi.



Član 3.

Radi obaveštavanja o žrtvama rata 
predviđenog Ženevskim konvencijama od 12. avgusta 1949. godine i radi traženja 
lica koja su nestala usled oružanih sukoba, saglasno odredbama Dopunskog 
protokola uz Ženevske konvencije od 12. avgusta 1949. godine o zaštiti žrtava 
međunarodnih oružanih sukoba, Služba traženja prikuplja, evidentira, sređuje i 
obrađuje podatke o ratnim zarobljenicima, interniranim civilnim licima, 
zaštićenim licima uhapšenim duže od dve nedelje, odnosno na prinudnom boravku, 
ranjenim, bolesnim i umrlim pripadnicima oružanih snaga i civilnim licima, 
nestalim licima i deci evakuisanoj u stranu zemlju, odnosno odvojenu od roditelja 
usled oružanog sukoba; daje obaveštenja o žrtvama oružanih sukoba članovima 
porodica, nadležnim organima i organizacijama u zemlji; obavlja poslove razmene 
porodičnih poruka, odnosno spajanja članova porodica razdvojenih usled oružanog 
sukoba ili drugih vanrednih okolnosti i druge poslove koji proizlaze iz 
međunarodnih ugovora.



Član 4.

U vršenju javnih ovlašćenja utvrđenih 
ovim zakonom, Jugoslovenski crveni krst sarađuje sa državnim organima, 
ustanovama i organizacijama u oblasti zdravstva, invalidskog i penzijskog 
osiguranja, socijalne zaštite i obrazovanja; Vojskom Jugoslavije; jedinicama 
civilne zaštite i drugim oblicima organizovanja zaštite i spasavanja stanovništva, 
materijalnih i drugih dobara; jugoslovenskim diplomatskim i konzularnim 
predstavništvima; preduzećima i drugim oblicima organizovanja za obavljanje 
delatnosti ili usluga (u daljem tekstu: državni i drugi organi i organizacije) i 
građanima.

Državni i drugi organi i 
organizacije i građani dužni su da Jugoslovenskom crvenom krstu, u roku od 15 
dana od dana pribavljanja, daju podatke kojima raspolažu u obavljanju svoje 
delatnosti, a koji su potrebni za vršenje javnih ovlašćenja utvrđenih ovim 
zakonom.

U vršenju javnih ovlašćenja utvrđenih 
ovim zakonom, Jugoslovenski crveni krst sarađuje i s Međunarodnim komitetom 
Crvenog krsta, Međunarodnom federacijom društava Crvenog krsta i Crvenog 
polumeseca, nacionalnim društvima Crvenog krsta i Crvenog polumeseca i sa drugim 
međunarodnim i nacionalnim humanitarnim, socijalnim i zdravstvenim 
organizacijama.



Član 5

Poštanske pošiljke Službe traženja 
oslobođene su plaćanja poštanskih troškova.



Član 6.

Sredstva za finansiranje poslova iz 
člana 2 ovog zakona obezbeđuju se u saveznom budžetu.



Član 7.

Savezna vlada daje saglasnost na 
odredbe Statuta Jugoslovenskog crvenog krsta koje se odnose na vršenje javnih 
ovlašćenja Jugoslovenskog crvenog krsta.

Jugoslovenski crveni krst podnosi 
Saveznoj vladi godišnji izveštaj o vršenju javnih ovlašćenja do 31. marta tekuće 
godine za prethodnu godinu.



Član 8.

Nadzor nad vršenjem javnih ovlašćenja 
iz člana 2 ovog zakona vrši nadležni savezni organ.

Ako nadležni savezni organ utvrdi 
da se javna ovlašćenja ne vrše u skladu sa ovim zakonom, naložiće da se utvrđene 
nepravilnosti otklone i odrediti rok za njihovo otklanjanje.



Član 9.

Novčanom kaznom od 15.000 do 
150.000 dinara kazniće se za prekršaj organizacija ili drugo pravno lice koje 
Jugoslovenskom crvenom krstu ne dostavi podatke kojima raspolaže u vršenju svoje 
delatnosti (član 4 stav 2).

Za prekršaj iz stava 1 ovog člana 
kazniće se i odgovorno lice u državnom ili drugom organu ili organizaciji 
novčanom kaznom od 900 do 9.000 dinara.

Za prekršaj iz stava 1 ovog člana 
kazniće se i građanin novčanom kaznom od 450 do 4.500 dinara.



Član 10.

Jugoslovenski crveni krst će, u 
roku od 90 dana od dana stupanja na snagu ovog zakona, uskladiti odredbe Statuta 
Jugoslovenskog crvenog krsta koje se odnose na vršenje javnih ovlašćenja sa 
odredbama ovog zakona i dostaviti ga Saveznoj vladi na saglasnost.


Član 11.

Danom stupanja na snagu ovog zakona 
prestaje da važi Zakon o položaju i ovlašćenjima Crvenog krsta Jugoslavije 
("Službeni list SFRJ", br. 13/76).



Član 12.

Ovaj zakon stupa na snagu osmog 
dana od dana objavljivanja u "Službenom listu SRJ".

 






