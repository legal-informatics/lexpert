


Redakcijski prečišćen tekst


ZAКON
o zadužbinama i fondacijama

"Službeni glasnik RS", br. 88 od 23. novembra 2010,


99 od 27. decembra 2011 - 
dr. zakon, 

44 od 8. juna 2018 - dr. zakon
I. OSNOVNE ODREDBE
Predmet uređivanja
Član 1.
Ovim zakonom uređuje se osnivanje i pravni položaj zadužbina i fondacija, 
imovina, unutrašnja organizacija, upis i brisanje iz registra, delatnost, statusne 
promene, nadzor nad radom zadužbina i fondacija, prestanak rada, druga pitanja od 
značaja za njihov rad, kao i pravni položaj i delovanje predstavništava stranih 
zadužbina i fondacija.
Zadužbina i fondacija
Član 2.
Zadužbina, u smislu ovog zakona, jeste pravno lice bez članova kojem je 
osnivač namenio određenu imovinu (osnovna imovina) radi dobročinog ostvarivanja 
opštekorisnog cilja ili privatnog interesa, odnosno cilja koji nije zabranjen 
Ustavom ili zakonom.
Fondacija, u smislu ovog zakona, jeste pravno lice bez članova i osnovne 
imovine koje je osnovano radi dobročinog ostvarivanja opštekorisnog cilja koji 
nije zabranjen Ustavom ili zakonom.
Ciljevi zadužbine i fondacije
Član 3.
Ostvarivanjem opštekorisnog cilja, u smislu ovog zakona, smatraju se aktivnosti 
usmerene na promovisanje i zaštitu ljudskih, građanskih i manjinskih prava, 
promovisanje demokratskih vrednosti, evropskih integracija i međunarodnog 
razumevanja, održivi razvoj, regionalni razvoj, ravnopravnost polova, unapređenje 
socijalne i zdravstvene zaštite, promovisanje i unapređenje kulture i javnog 
informisanja, promovisanje i popularizaciju nauke, obrazovanja, umetnosti i 
amaterskog sporta, unapređivanje položaja osoba sa invaliditetom, brigu o deci i 
mladima, pomoć starima, zaštitu životne sredine, borbu protiv korupcije, zaštitu 
potrošača, zaštitu životinja, humanitarne i druge aktivnosti kojima zadužbine i 
fondacije ostvaruju opštekorisne ciljeve odnosno interese.
Zadužbine i fondacije ostvaruju opštekoristan cilj iz stava 1. ovog člana i 
kada je njihova aktivnost usmerena na određeni krug lica koja pripadaju određenoj 
profesiji, nacionalnoj, jezičkoj, kulturnoj i verskoj grupi, polu ili rodu, 
odnosno na lica koja žive na određenom području.
Ostvarivanjem privatnog interesa, u smislu ovog zakona, smatraju se aktivnosti 
usmerene na ostvarivanje pojedinačnih interesa osnivača zadužbine, njegove 
porodice ili trećih lica (porodične zadužbine koje se osnivaju u cilju školovanja 
članova porodice i u neke druge pravno dozvoljene svrhe).
Zadužbina i fondacija kao nedobitne nevladine organizacije 
Član 4.
Zadužbine i fondacije, u smislu ovog zakona, jesu nedobitne nevladine 
organizacije.
Dobrovoljnost i samostalnost osnivanja zadužbine i fondacije
Član 5.
Zadužbine i fondacije osnivaju se dobrovoljno i samostalne su u određivanju 
svojih ciljeva.
Nedopušteni ciljevi zadužbine i fondacije
Član 6.
Ciljevi i delovanje zadužbine i fondacije ne smeju biti u suprotnosti sa 
pravnim poretkom, a naročito ne smeju biti usmereni na nasilno rušenje ustavnog 
poretka i narušavanje teritorijalne celovitosti Republike Srbije, kršenje 
zajemčenih ljudskih ili manjinskih prava ili izazivanje i podsticanje 
neravnopravnosti, mržnje i netrpeljivosti zasnovanih na rasnoj, nacionalnoj, 
verskoj ili drugoj pripadnosti ili opredeljenju, kao i polu, rodu, fizičkim, 
psihičkim ili drugim karakteristikama i sposobnostima.
Ciljevi i delovanje zadužbine i fondacije ne smeju biti usmereni na ostvarivanje 
posebnih interesa političkih stranaka.
Pod posebnim interesima političkih stranaka iz stava 2. ovog člana smatra se 
neposredno učešće u izbornoj kampanji ili prikupljanje sredstava za izbornu kampanju 
određene političke stranke, koalicije ili kandidata, kao i finansiranje političke 
stranke, koalicije ili kandidata.
Ciljevi i delovanje zadužbine osnovane zaveštanjem ne mogu biti usmereni na 
ostvarivanje privatnih interesa koji su u suprotnosti sa odredbama zakona kojima 
se uređuje ništavost zaveštanja.
Poreska oslobađanja
Član 7.
Na sredstva koja zadužbina koja je osnovana radi ostvarivanja opštekorisnog 
cilja i fondacija stiču besteretno (od dobrovoljnih priloga, poklona, donacija, 
finansijskih subvencija, zaostavština, i sl.) ne plaćaju se porezi ustanovljeni 
zakonom.
Javnost rada
Član 8.
Zadužbina koja ostvaruje opštekoristan cilj i fondacija obavezne su da godišnji 
izveštaj o radu učine dostupnim javnosti, objavljivanjem putem interneta, 
publikacije ili na drugi pogodan način.
Zadužbina i fondacija obavezne su da godišnji finansijski izveštaj dostave 
Agenciji za privredne registre (u daljem tekstu: Agencija), u skladu sa zakonom 
kojim se uređuje računovodstvo i revizija. 
Vreme za koje se osnivaju zadužbina i fondacija
Član 9.
Zadužbine i fondacije osnivaju se na neodređeno ili određeno vreme.
Zadužbina i fondacija osniva se na neodređeno vreme, ako u osnivačkom aktu 
nije određeno da traje do određenog vremena, nastupanja određenog događaja ili 
postizanja određenog cilja.
U slučaju da osnivačkim aktom nije određeno na koje vreme se osniva, smatra 
se da su zadužbina i fondacija osnovane na neodređeno vreme.
II. OSNIVANJE ZADUŽBINE I FONDACIJE
Osnivač i osnivački akt
Član 10.
Zadužbinu i fondaciju mogu osnovati jedno ili više poslovno sposobnih domaćih 
ili stranih fizičkih ili pravnih lica. 
Zadužbina i fondacija osnivaju se aktom o osnivanju ili ugovorom (u daljem 
tekstu: osnivački akt), sastavljenim u pismenoj formi.
Osnivački akt donosi osnivač. 
Potpisi osnivača na osnivačkom aktu overavaju se u skladu sa zakonom.
Zadužbina se osniva i zaveštanjem, a ako ostavilac nije odredio izvršioca 
zaveštanja, sud nadležan za vođenje ostavinskog postupka određuje izvršioca 
zaveštanja. 
Na izvršioca zaveštanja iz stava 5. ovog člana, koji je zadužen za upis u 
Registar zadužbina i fondacija, primenjuju se propisi koji uređuju nasleđivanje. 

Osnovanoj zadužbini i fondaciji mogu pristupiti druga fizička i pravna lica u 
svojstvu suosnivača, ako osnivačkim aktom nije drugačije određeno, na način 
utvrđen statutom zadužbine i fondacije.
Sadržina osnivačkog akta
Član 11.
Osnivački akt zadužbine i fondacije sadrži: lično ime, odnosno naziv i adresu 
odnosno sedište osnivača; naziv i sedište zadužbine i fondacije; ciljeve 
osnivanja, lično ime i adresu lica ovlašćenog za zastupanje zadužbine i fondacije; 
potpis osnivača i njegov jedinstveni matični broj, odnosno broj pasoša i zemlju 
izdavanja pasoša za osnivače koji su strani državljani, matični broj, pečat i 
potpis zastupnika pravnog lica ako su osnivači pravna lica, kao i datum donošenja 
osnivačkog akta. 
Osnivački akt zadužbine sadrži i podatke o osnovnoj imovini zadužbine, 
uključujući i podatke o procenjenoj vrednosti osnovne imovine od strane ovlašćenog 
sudskog veštaka ako se osnovna imovina sastoji od stvari ili prava.
Osnivački akt može da sadrži i druge odredbe od značaja za osnivanje i 
delovanje zadužbine i fondacije.
NAPOMENA IZDAVAČA: Prestaje da važi odredba člana 11. stav 1. Zakona, u delu 
u kom se ustanovljava obaveza upotrebe pečata u poslovanju društava i 
preduzetnika, danom početka primene člana 160. Zakona o izmenama i dopunama 
Zakona o privrednim društvima („Službeni glasnik RS“, broj 44/2018), odnosno 1. 
oktobra 2018. godine (vidi član 160. Zakona – 44/2018-27).
Osnovna imovina zadužbine
Član 12.
Osnovna imovina zadužbine može biti u stvarima, pravima i novcu.
Najmanja vrednost osnovne imovine neophodne za osnivanje zadužbine iznosi 
30,000 evra u dinarskoj protivvrednosti po srednjem kursu Narodne banke Srbije na 
dan osnivanja.
Izuzetno od odredbe stava 2. ovog člana, u Registar zadužbina i fondacija 
može se upisati i zadužbina čija je vrednost osnovne imovine manja od vrednosti 
osnovne imovine iz stava 2. ovog člana, po prethodno pribavljenom mišljenju 
ministarstva nadležnog za kulturu (u daljem tekstu: Ministarstvo), odnosno za 
zadužbine koje se osnivaju na teritoriji Autonomne pokrajine Vojvodine – organa 
te autonomne pokrajine nadležnog za poslove kulture, o tome da je osnovna 
imovina zadužbine dovoljna za ostvarivanje ciljeva zbog kojih se osniva.
Odredba stava 2. ovog člana ne odnosi se na zadužbine čija je imovina 
nacionalizovana. 
Poslove iz stava 3. ovog člana nadležni organ Autonomne pokrajine Vojvodine 
obavlja kao poverene poslove.
Član 13.
Prava koje je ostavilac imao u času smrti, a koja je zaveštanjem rasporedio u 
korist zadužbine osnovane radi ostvarivanja opštekorisnog cilja ili fondacije, ne 
čine zaostavštinu i ne ulaze u vrednost zaostavštine na osnovu koje se 
izračunava nužni deo, osim ako je ostavilac odredio drugačije.
Opoziv osnivačkog akta
Član 14.
Osnivač može opozvati osnivački akt zadužbine i fondacije pre upisa zadužbine 
i fondacije u Registar zadužbina i fondacija.
Pobijanje osnivačkog akta
Član 15.
Svaki od osnivača zadužbine i fondacije može pobijati osnivački akt iz 
razloga koji su zakonom kojim se uređuju obligacioni odnosi propisani kao 
razlozi ništavosti.
Nenasledivost prava osnivača
Član 16.
Prava osnivača da učestvuju u upravljanju zadužbinom osnovanom radi ostvarivanja 
opštekorisnog cilja i fondacijom i njihova druga prava u pogledu zadužbine i 
fondacije ne prelaze na naslednike.
III. NAZIV, SEDIŠTE I ZNAК ZADUŽBINE I FONDACIJE
Naziv zadužbine i fondacije
Član 17.
Naziv zadužbine i fondacije određuje se osnivačkim aktom i statutom i mora 
sadržati reč „zadužbina”, odnosno „fondacija”.
Naziv zadužbine i fondacije može sadržati i ime određenog fizičkog ili 
pravnog lica, države, domaće ili strane organizacije, međunarodne organizacije 
ili teritorijalne jedinice, pod uslovima propisanim zakonom.
Za upotrebu imena, odnosno naziva iz stava 2. ovog člana, potrebna je 
saglasnost fizičkog lica, pravnog lica, nadležnog organa ili organizacije čije 
je to ime, odnosno naziv. 
Nakon smrti fizičkog lica iz stava 2. ovog člana, saglasnost za upotrebu 
njegovog imena daju naslednici prvog naslednog reda. 
Ako nema naslednika prvog naslednog reda, Ministarstvo ceni, s obzirom na 
ciljeve i značaj zadužbine, odnosno fondacije, da li zadužbina ili fondacija može 
u svom nazivu imati ime istorijske ličnosti. Agencija će takav naziv zadužbine, 
odnosno fondacije registrovati po pribavljenom mišljenju nadležnog ministarstva.
Naziv zadužbine, odnosno fondacije, ako je to predviđeno statutom, može se 
upisati u Registar zadužbina i fondacija i u prevodu na jedan ili više stranih 
jezika, s tim što se taj upis vrši posle upisa naziva zadužbine, odnosno 
fondacije na srpskom jeziku i ćiriličkom pismu, odnosno jeziku i pismu 
nacionalne manjine ako je statutom predviđen upis na jeziku i pismu nacionalne 
manjine.
Naziv zadužbine i fondacije može sadržati pojedine strane reči ispisane u 
izvornom obliku ako one čine naziv međunarodne organizacije čiji je zadužbina 
ili fondacija član, ako su te reči uobičajene u srpskom jeziku, ako za njih nema 
odgovarajuće reči u srpskom jeziku ili ako se radi o rečima na mrtvom jeziku.
Naziv zadužbine i fondacije ne može da sadrži elemente iz člana 6. stav 1. 
ovog zakona. 
Skraćeni naziv
Član 18.
Zadužbina i fondacija mogu imati i skraćeni naziv koji se određuje statutom 
zadužbine i fondacije.
Skraćeni naziv upisuje se u Registar zadužbina i fondacija.
Razlikovanje naziva odnosno skraćenog naziva
Član 19.
Naziv, odnosno skraćeni naziv zadužbine i fondacije ne može biti identičan 
nazivu, odnosno skraćenom nazivu drugih zadužbina i fondacija koje su upisane 
ili ranije uredno prijavljene za upis u Registar zadužbina i fondacija.
Obaveznost upotrebe naziva
Član 20.
Naziv i skraćeni naziv zadužbine i fondacije upotrebljavaju se u pravnom 
saobraćaju u obliku u kome su upisani u Registar zadužbina i fondacija.
Sedište zadužbine i fondacije
Član 21.
Sedište zadužbine, odnosno fondacije jeste mesto iz kojeg se upravlja 
aktivnostima zadužbine i fondacije određeno osnivačkim aktom i statutom 
zadužbine, odnosno fondacije.
Sedište zadužbine, odnosno fondacije mora biti na teritoriji Republike 
Srbije. 
Sedište i adresa zadužbine, odnosno fondacije upisuju se u Registar zadužbina 
i fondacija.
Simboli vizuelnog identiteta
Član 22.
Zadužbina i fondacija mogu imati svoj znak, logotip i druge simbole, u skladu 
sa statutom. 
Promena naziva, sedišta i znaka
Član 23.
Ovlašćeni organ zadužbine i fondacije može, u skladu sa zakonom, osnivačkim 
aktom i statutom promeniti naziv, sedište ili znak zadužbine, odnosno fondacije. 

Sedište zadužbine, odnosno fondacije određeno osnivačkim aktom može se 
promeniti statutom.
IV. REGISTAR ZADUŽBINA I FONDACIJA
Organ nadležan za poslove upisa i vođenje Registra
Član 24.
Upis u Registar zadužbina i fondacija (u daljem tekstu: Registar) vrši 
Agencija, kao povereni posao. 
Bližu sadržinu i način vođenja Registra iz stava 1. ovog člana propisuje 
ministar nadležan za poslove kulture (u daljem tekstu: ministar).
Visinu naknade za upis zadužbina i fondacija u Registar i druge usluge koje 
pruža Agencija u postupku vođenja Registra, određuje upravni odbor Agencije, uz 
saglasnost Vlade.
Agencija vodi Registar preko Registratora zadužbina i fondacija (u daljem 
tekstu: Registrator).
Na uslove i postupak imenovanja i razrešenja Registratora, kao i na njegova 
ovlašćenja i obaveze, shodno se primenjuju odredbe zakona kojim se uređuje 
osnivanje i rad Agencije za privredne registre, osim ako ovim zakonom nije 
drugačije propisano.
Upis u Registar
Član 25.
Upis u Registar vrši se na osnovu prijave za upis.
Prijava za upis sadrži: podatke o podnosiocu prijave, podatke koji se upisuju 
u Registar, datum podnošenja prijave i potpis podnosioca prijave. 
Prijavu za upis podnosi ovlašćeni zastupnik zadužbine i fondacije.
Uz prijavu se podnosi: 
1) dokaz o identitetu osnivača i lica ovlašćenog za zastupanje, fotokopija 
lične karte ili pasoša ili izvod iz registra u kojem je registrovano pravno lice 
ako je osnivač zadužbine i fondacije pravno lice;
2) osnivački akt zadužbine, odnosno fondacije, sa overenim potpisima 
osnivača, odnosno pravnosnažno rešenje o nasleđivanju, ako se zadužbina osniva 
zaveštanjem;
3) rešenje o određivanju izvršioca zaveštanja, ako je zadužbina osnovana 
zaveštanjem;
4) akt o imenovanju organa upravljanja zadužbine i fondacije; 
5) statut zadužbine i fondacije;
6) dokaz o uplaćenim novčanim sredstvima neophodnim za osnivanje zadužbine, 
odnosno procena sudskog veštaka o vrednosti osnovne imovine u stvarima i pravima 
koja je namenjena za osnivanje zadužbine;
7) druge isprave utvrđene zakonom;
8) dokaz o uplati naknade.
Odbacivanje prijave za upis
Član 26.
Prestao je da važi (vidi čl. 48. i 49. Zakona - 99/2011-9)
Odbijanje prijave za upis
Član 27.
Prestao je da važi (vidi čl. 48. i 49. Zakona - 99/2011-9)
Član 28.
Prestao je da važi (vidi čl. 48. i 49. Zakona - 99/2011-9)
Sticanje svojstva pravnog lica
Član 29.
Zadužbina i fondacija stiču svojstvo pravnog lica danom upisa u Registar. 

Zadužbina i fondacija ne mogu otpočeti sa delovanjem pre upisa u Registar.
Sadržina Registra
Član 30.
Registar sadrži: naziv, sedište i adresu zadužbine i fondacije; ciljeve zbog 
kojih je osnovana zadužbina, odnosno fondacija sa naznakom da li se radi o 
zadužbini koja ostvaruje opštekorisne ili privatne ciljeve; datum osnivanja 
zadužbine i fondacije; privrednu delatnost koju zadužbina i fondacija neposredno 
obavlja kao sporednu delatnost; lično ime, prebivalište, odnosno boravište i 
jedinstveni matični broj osnivača, a kada je osnivač pravno lice – naziv, 
sedište, matični broj i poreski identifikacioni broj; ime i prezime, jedinstveni 
matični broj, odnosno broj pasoša članova upravnog odbora; lično ime, 
prebivalište, odnosno boravište i jedinstveni matični broj zastupnika zadužbine 
i fondacije; vreme za koje se osniva zadužbina i fondacija; izmene i dopune 
statuta; podatke o statusnoj promeni; podatke o osnovnoj imovini zadužbine; 
podatke o oduzimanju odobrenja za delovanje zadužbine i fondacije; podatke o 
likvidaciji i stečaju zadužbine i fondacije; broj i datum donošenja rešenja o 
upisu u Registar. 
Registar sadrži i sledeće podatke, ako ti podaci postoje, i to: 

1) skraćeni naziv;
2) naziv na stranom jeziku;
3) zabeleške podataka od značaja za pravni promet zadužbine i fondacije.
Ako se u Registru registruju podaci koji se odnose na strano pravno ili 
fizičko lice, umesto matičnog broja Registar sadrži, za strano fizičko lice – 
broj njegovog pasoša i državu izdavanja, a za strano pravno lice – broj pod kojim 
se to pravno lice vodi u matičnom registru i naziv tog registra.
Promena podataka koji se upisuju u Registar
Član 31.
Prestao je da važi raniji stav 1. (vidi čl. 48. i 49. Zakona - 99/2011-9)
Na upis promena podataka u Registar shodno se primenjuju odredbe ovog zakona o 
upisu u Registar. 
Javnost Registra
Član 32.
Podaci upisani u Registar su javni, u skladu sa zakonom.
Podaci upisani u Registar dostupni su javnosti preko internet stranice 
Agencije.
V. UNUTRAŠNJA ORGANIZACIJA ZADUŽBINE I FONDACIJE
Statut zadužbine i fondacije
Član 33.
Statut je najviši opšti akt zadužbine i fondacije.
Drugi opšti akti zadužbine i fondacije moraju biti u saglasnosti sa statutom. 

Odredbe drugog opšteg akta koje su u suprotnosti sa statutom, ništave su.
Ako osnivačkim aktom nije drugačije propisano, upravni odbor donosi statut 
zadužbine, odnosno fondacije.
Sadržina statuta
Član 34.
Statutom zadužbine i fondacije uređuju se: naziv i sedište; ciljevi i 
delatnost; organi i njihova ovlašćenja; način imenovanja upravnog odbora nakon 
isteka mandata članova upravnog odbora u prvom sazivu; način opoziva članova 
upravnog odbora; način imenovanja i opoziva upravitelja i drugih organa zadužbine 
i fondacije; trajanje mandata i način odlučivanja organa zadužbine i fondacije; 
zastupanje; osnovna imovina zadužbine; druga imovina zadužbine i fondacije – ako 
fondacija ima imovinu; pravila korišćenja sredstava zadužbine i fondacije i krug 
korisnika, postupak za izmenu statuta i donošenje i izmenu drugih opštih akata; 
javnost rada, osim za zadužbine koje su osnovane radi ostvarivanja privatnih 
interesa; način donošenja odluke o pripajanju, spajanju, podeli, promeni pravne 
forme ili prestanku rada zadužbine i fondacije; način raspodele imovine u 
slučaju prestanka rada zadužbine i fondacije; skraćeni naziv i naziv na stranom 
jeziku ako zadužbina i fondacija imaju skraćeni naziv i naziv na stranom jeziku; 
oblik i sadržaj pečata; oblik i sadržaj znaka – ako zadužbina i fondacija imaju 
znak.
Statutom se mogu urediti i druga pitanja od značaja za delatnost i ostvarivanje 
ciljeva zadužbine i fondacije.
NAPOMENA IZDAVAČA: Prestaje da važi odredba člana 34. stav 1. Zakona, u delu 
u kom se ustanovljava obaveza upotrebe pečata u poslovanju društava i 
preduzetnika, danom početka primene člana 160. Zakona o izmenama i dopunama 
Zakona o privrednim društvima („Službeni glasnik RS“, broj 44/2018), odnosno 1. 
oktobra 2018. godine (vidi član 160. Zakona – 44/2018-27).
Organi zadužbine i fondacije
Član 35.
Organi zadužbine i fondacije su upravni odbor i upravitelj. 
Statutom se mogu predvideti i drugi organi zadužbine i fondacije.
Zadužbina i fondacija mogu koristiti i druge nazive za svoje organe.
Članstvo u upravnom odboru
Član 36.
Zadužbinom i fondacijom upravlja upravni odbor, koji ima najmanje tri člana.
Osnivač može biti član upravnog odbora ili drugih organa zadužbine i 
fondacije predviđenih statutom.
Ako osnivačkim aktom i statutom nije drugačije određeno, predsednika i 
članove upravnog odbora zadužbine i fondacije imenuje osnivač ili izvršilac 
zaveštanja.
Član upravnog odbora zadužbine osnovane radi ostvarivanja opštekorisnog cilja i 
fondacije ne može biti maloletno lice ili lice lišeno poslovne sposobnosti, lice 
zaposleno u zadužbini i fondaciji, lice koje je član drugog organa upravljanja ili 
nadzora te zadužbine i fondacije, lice koje vrši nadzor nad radom zadužbine i 
fondacije, niti lice čiji bi interesi mogli biti u suprotnosti sa interesima 
zadužbine i fondacije.
Član upravnog odbora zadužbine osnovane radi ostvarivanja privatnog interesa 
ne može biti maloletno lice ili lice lišeno poslovne sposobnosti, lice koje je 
član drugog organa upravljanja ili nadzora zadužbine i lice koje vrši nadzor nad 
radom zadužbine.
Nadležnosti upravnog odbora
Član 37.
Upravni odbor: imenuje i razrešava dužnosti upravitelja i donosi statut – ako 
osnivačkim aktom nije drugačije određeno; donosi finansijski plan i završni 
račun; odlučuje o načinu korišćenja imovine zadužbine i fondacije; donosi 
poslovnik o svom radu; obavlja druge poslove u skladu sa zakonom, osnivačkim 
aktom i statutom.
Upravni odbor odlučuje i o promeni ciljeva, statusnoj promeni zadužbine i 
fondacije – ako je to predviđeno osnivačkim aktom, kao i o prestanku zadužbine i 
fondacije i raspodeli preostale imovine – ako osnivačkim aktom nije predviđeno 
da o ovim pitanjima odlučuje osnivač.
Mandat i način rada upravnog odbora
Član 38.
Ako statutom nije drugačije određeno, mandat članova upravnog odbora traje 
četiri godine, sa mogućnošću reizbora. 
Ako statutom nije drugačije određeno, predsednik upravnog odbora saziva, 
utvrđuje dnevni red i predsedava sednicama upravnog odbora.
U slučaju sprečenosti predsednika, zamenik predsednika ili član upravnog 
odbora kojeg odredi upravni odbor saziva sednice upravnog odbora i obavlja druga 
ovlašćenja predsednika upravnog odbora. 
Ako statutom nije drugačije određeno, upravni odbor donosi punovažne odluke 
većinom glasova od ukupnog broja članova upravnog odbora. 
Zabrana konflikta interesa
Član 39.
Član upravnog odbora zadužbine osnovane radi ostvarivanja opštekorisnog cilja i 
fondacije ne može odlučivati o imovinskim pitanjima u kojima se on, njegov bračni 
ili vanbračni drug ili srodnik po krvi u pravoj liniji, a u pobočnoj do trećeg 
stepena, srodnik po tazbini do drugog stepena, bez obzira da li je brak prestao 
ili nije pojavljuje kao zainteresovano lice, niti o imovinskim pitanjima koja se 
odnose na pravno lice nad kojim on ima kontrolni uticaj ili u kojem ima 
ekonomski interes.
Ne smatra se sukobom interesa ako je bračni drug ili srodnik po krvi u pravoj 
liniji, a u pobočnoj do trećeg stepena, član upravnog odbora zadužbine osnovane 
radi ostvarivanja opštekorisnog cilja i fondacije osnovane sa ciljem obezbeđivanja 
samostalnog života osoba sa invaliditetom kao korisnika usluga dnevnog boravka, 
stanovanja uz podršku i personalne asistencije.
Prestanak članstva u upravnom odboru
Član 40.
Članstvo u upravnom odboru prestaje istekom mandata, opozivom, ostavkom, 
gubitkom poslovne sposobnosti, u slučaju smrti i drugim slučajevima utvrđenim 
statutom. 
Upravitelj
Član 41.
Upravitelj zadužbine i fondacije: zastupa zadužbinu i fondaciju, odgovora za 
zakonitost rada zadužbine i fondacije, vodi poslove zadužbine i fondacije 
saglasno odlukama upravnog odbora, podnosi upravnom odboru predlog finansijskog 
plana i završnog računa i obavlja druge poslove u skladu sa zakonom i statutom. 

Ako aktom o osnivanju i statutom nije drugačije određeno, upravitelja zadužbine 
i fondacije imenuje i razrešava upravni odbor. 
Za upravitelja zadužbine i fondacije može biti imenovano samo poslovno 
sposobno fizičko lice koje ima prebivalište ili boravište na teritoriji 
Republike Srbije.
Obaveze članova upravnog odbora i upravitelja
Član 42.
U obavljanju svojih dužnosti članovi upravnog odbora i upravitelj postupaju sa 
pažnjom dobrog domaćina. 
Prilikom donošenja odluka o korišćenju osnovne imovine zadužbine, kao i odluka 
koje se odnose na privredne delatnosti koje obavlja zadužbina, odnosno fondacija, 
članovi upravnog odbora i upravitelj postupaju sa pažnjom dobrog privrednika.
Odgovornost za štetu
Član 43.
Članovi upravnog odbora i upravitelj odgovaraju solidarno celokupnom svojom 
imovinom za štetu koju svojom odlukom prouzrokuju zadužbini i fondaciji, ako je 
ta odluka doneta grubom nepažnjom ili sa namerom da se prouzrokuje šteta, osim 
ako su u postupku donošenja odluke izdvojili svoje mišljenje u zapisnik, ili nisu 
učestvovali u donošenju odluke. 
VI. IMOVINA ZADUŽBINE I FONDACIJE
Imovina i način sticanja imovine
Član 44.
Imovinu zadužbine čini osnovna i druga imovina.
Zadužbina i fondacija mogu sticati imovinu od dobrovoljnih priloga, poklona, 
donacija, finansijskih subvencija, zaostavština, kamata na uloge, zakupnine, 
autorskih prava, dividendi i drugih prihoda ostvarenih na zakonom dozvoljen 
način.
Obavljanje privredne delatnosti
Član 45.
Zadužbina osnovana radi ostvarivanja opštekorisnog cilja i fondacija mogu 
sticati prihode i neposrednim obavljanjem privredne delatnosti, pod sledećim 
uslovima:
1) da je delatnost u vezi sa ciljevima zadužbine i fondacije;
2) da je delatnost predviđena statutom;
3) da se radi o sporednoj delatnosti zadužbine i fondacije;
4) da je delatnost upisana u Registar.
Pravni poslovi koje zadužbina i fondacija zaključe suprotno odredbama stava 1. 
ovog člana pravno su valjani, osim ako je treće lice znalo ili moralo znati da 
prilikom zaključenja pravnog posla nisu ispunjeni uslovi iz stava 1. ovog člana.
Podsticajna sredstva
Član 46.
Sredstva za podsticanje programa ili nedostajući deo sredstava za finansiranje 
programa koje ostvaruju zadužbine osnovane radi ostvarivanja opštekorisnog cilja i 
fondacije obezbeđuju se u budžetu Republike Srbije, autonomne pokrajine i 
jedinice lokalne samouprave pod uslovima i na način propisan zakonom kojim se 
uređuje rad udruženja i obezbeđivanje sredstava udruženjima za realizovanje programa 
od javnog interesa.
Кorišćenje imovine zadužbine i fondacije
Član 47.
Imovina zadužbine, odnosno fondacije može se isključivo koristiti za 
ostvarivanje ciljeva utvrđenih aktom o osnivanju i statutom. 
Imovina zadužbine, odnosno fondacije ne može se deliti osnivačima, članovima 
organa upravljanja, zaposlenima ili sa njima povezanim licima.
Povezano lice je lice koje je osnivaču, članu organa upravljanja i zaposlenom 
bračni ili vanbračni drug, srodnik po krvi u pravoj liniji, a u pobočnoj do 
trećeg stepena, srodnik po tazbini do drugog stepena, bez obzira da li je brak 
prestao ili nije. 
Odredba stava 2. ovog člana ne odnosi se na davanje primerenih nagrada i 
naknada opravdanih troškova nastalih u vezi sa ostvarivanjem ciljeva zadužbine i 
fondacije (putni troškovi, dnevnice, itd.), ugovorene teretne obaveze i isplatu 
zarada zaposlenima. 
Osnovna imovina zadužbine ne sme se smanjiti ispod najmanje vrednosti osnovne 
imovine.
Osnivač može u osnivačkom aktu odrediti najmanju vrednost do koje se osnovna 
imovina zadužbine može smanjiti, koja ne sme biti manja od najmanje vrednosti 
osnovne imovine utvrđene ovim zakonom.
Odgovornost za obaveze zadužbine i fondacije
Član 48.
Za obaveze preuzete u pravnom prometu zadužbina i fondacija odgovaraju 
celokupnom svojom imovinom.
Probijanje pravnog subjektiviteta
Član 49.
Izuzetno od odredaba člana 48. ovog zakona, za obaveze koje je zadužbina, 
odnosno fondacija preuzela u pravnom prometu odgovara i osnivač, upravitelj i 
član upravnog odbora zadužbine i fondacije, ako je sa imovinom zadužbine i 
fondacije raspolagao kao sa svojom ličnom imovinom, ili je zloupotrebio 
zadužbinu i fondaciju u nezakonite ili prevarne svrhe.
Lica iz stava 1. ovog člana za obaveze zadužbine i fondacije odgovaraju 
solidarno i neograničeno.
Poslovne knjige i finansijski izveštaji
Član 50.
Zadužbina i fondacija vode poslovne knjige, sastavljaju i podnose finansijske 
izveštaje u skladu sa propisima o računovodstvu i reviziji.
VII. PRESTANAК ZADUŽBINE I FONDACIJE
Uslovi i način brisanja iz Registra zadužbine i fondacije
Član 51.
Brisanjem iz Registra zadužbina i fondacija gube svojstvo pravnog lica.
Brisanje iz Registra vrši se:
1) ako je nadležni organ zadužbine i fondacije, ili osnivač, ako je tako 
predviđeno osnivačkim aktom ili statutom, doneo odluku o prestanku rada 
zadužbine i fondacije;
2) ako je nad zadužbinom i fondacijom okončan stečajni postupak;
3) ako je zadužbini i fondaciji oduzeto odobrenje za delovanje;
4) ako je izvršena statusna promena u skladu sa ovim zakonom koja ima za 
posledicu prestanak rada zadužbine i fondacije;
5) ako je pravnosnažnim aktom utvrđena ništavost rešenja o upisu zadužbine i 
fondacije u Registar;
6) u drugim slučajevima određenim osnivačkim aktom ili statutom zadužbine i 
fondacije.
U slučajevima iz stava 2. tač. 1), 3), 5) i 6) ovog člana, brisanje iz 
Registra vrši se nakon sprovedenog postupka likvidacije ili stečaja.

O sprovođenju postupka likvidacije i stečajnog postupka unosi se zabeleška u 
Registar.
Rešenje o brisanju iz Registra koje donosi Registrator konačno je i protiv njega 
se može pokrenuti upravni spor.
Rešenje iz stava 5. ovog člana dostavlja se bez odlaganja Ministarstvu.
Oduzimanje odobrenja za delovanje
Član 52.
Ako zadužbina i fondacija deluju suprotno utvrđenim ciljevima, odnosno 
obavljaju delatnost suprotno odredbama člana 6. ovog zakona, odnosno ako se 
učlane u stranu ili međunarodnu organizaciju čiji su ciljevi ili delatnost u 
suprotnosti sa odredbama člana 6. ovog zakona, Ministarstvo, odnosno organ 
Autonomne pokrajine Vojvodine nadležan za poslove kulture, po službenoj dužnosti 
donosi rešenje o oduzimanju odobrenja za delovanje.
Rešenje iz stava 1. ovog člana konačno je i protiv njega se može pokrenuti 
upravni spor.
Poslove iz stava 1. ovog člana nadležni organ Autonomne pokrajine Vojvodine 
obavlja kao poverene poslove.
Кonačno rešenje iz stava 1. ovog člana dostavlja se bez odlaganja Registratoru, 
radi brisanja iz Registra.
Likvidacija i stečaj
Član 53.
Na pitanja koja se odnose na likvidaciju i stečaj zadužbine i fondacije shodno 
se primenjuju propisi kojima se uređuju likvidacija i stečaj udruženja. 

Na pitanja likvidacije i stečaja zadužbine i fondacije koja nisu uređena 
propisima kojima se uređuju likvidacija i stečaj udruženja, shodno se primenjuju 
propisi kojima se uređuje likvidacija i stečaj privrednih društava.
Ako se vrednost osnovne imovine zadužbine smanji tako da više ne ispunjava 
uslove iz člana 12. stav 2. ovog zakona, a ne pokrene se postupak likvidacije, 
zadužbina menja pravnu formu u formu fondacije.
Statusne promene
Član 54. 
Zadužbina osnovana radi ostvarivanja opštekorisnog cilja može se podeliti na 
dve ili više zadužbina osnovanih radi ostvarivanja opštekorisnog cilja.
Zadužbina osnovana radi ostvarivanja opštekorisnog cilja može se pripojiti ili 
spojiti sa drugom zadužbinom, radi ostvarivanja opštekorisnog cilja ili sa 
fondacijom.
Fondacija se može podeliti na dve ili više fondacija.
Fondacija se može pripojiti ili spojiti sa drugom fondacijom ili zadužbinom, 
radi ostvarivanja opštekorisnog cilja.
Zadužbina osnovana radi ostvarivanja privatnog interesa može se pripojiti 
fondaciji ili zadužbini osnovanoj radi ostvarivanja opštekorisnog cilja. Upisom 
pripajanja u Registar prestaje sa radom pripojena zadužbina, a zadužbina 
pripojilac, odnosno fondacija pripojilac nastavlja sa radom.
Zadužbina osnovana radi ostvarivanja privatnog interesa može se spojiti sa 
drugom zadužbinom osnovanom radi ostvarivanja privatnog interesa. Spajanjem 
prestaju da postoje zadužbine koje su se spojile, a novonastala zadužbina može 
delovati samo radi ostvarivanja privatnog interesa.
Na statusne promene zadužbine i fondacije shodno se primenjuju odredbe zakona 
kojim se uređuje položaj privrednih društava.
Raspodela preostale imovine
Član 55.
Preostala imovina zadužbine i fondacije raspodeljuje se na način određen 
osnivačkim aktom ili statutom.
Imovina zadužbine osnovane radi ostvarivanja opštekorisnog cilja i fondacije 
može se dodeliti samo drugoj zadužbini, fondaciji ili udruženju, osnovanim radi 
ostvarivanja istih ili sličnih opštekorisnih ciljeva.
Odluku o raspodeli preostale imovine zadužbine i fondacije donosi organ 
upravljanja, ako drugačije nije određeno osnivačkim aktom ili statutom.
Ako organ upravljanja ili drugi organ ili lice određeno statutom ne donese 
odluku o raspodeli preostale imovine, odluku o raspodeli preostale imovine 
donosi nadležni organ jedinice lokalne samouprave na čijoj se teritoriji nalazi 
sedište zadužbine, odnosno fondacije.
VIII. UPIS PREDSTAVNIŠTVA STRANE ZADUŽBINE I FONDACIJE U REGISTAR 
PREDSTAVNIŠTAVA STRANIH ZADUŽBINA I FONDACIJA
Pojam strane zadužbine i fondacije
Član 56.
Pod stranom zadužbinom i fondacijom podrazumeva se pravno lice bez članova sa 
sedištem u drugoj državi organizovano saglasno propisima te države radi 
ostvarivanja opštekorisnog cilja, odnosno interesa koji nije zabranjen Ustavom i 
zakonom. 
Odredbe ovog zakona koje se odnose na upis u Registar, promenu podataka koji 
se upisuju u Registar, delatnost i oduzimanje odobrenja za delovanje zadužbine i 
fondacije shodno se primenjuju na predstavništva stranih zadužbina i fondacija, 
ako ovim ili drugim zakonom ili međunarodnim ugovorom nije drugačije propisano.
Upis predstavništva strane zadužbine i fondacije
Član 57.
Predstavništvo strane zadužbine i fondacije može da obavlja svoju delatnost na 
teritoriji Republike Srbije nakon upisa u Registar predstavništava stranih 
zadužbina i fondacija.
Poslove upisa u Registar predstavništava stranih zadužbina i fondacija vrši 
Agencija, kao poverene poslove.
Agencija vodi Registar iz stava 1. ovog člana preko Registratora zadužbina i 
fondacija.
Sadržinu i način vođenja Registra iz stava 1. ovog člana propisuje ministar.
Visinu naknade za upis predstavništava stranih zadužbina i fondacija u 
Registar iz stava 1. ovog člana i druge usluge koje pruža Agencija u postupku 
vođenja Registra iz stava 1. ovog člana, određuje upravni odbor Agencije, uz 
saglasnost Vlade.
Uz prijavu za upis podnosi se: overen prevod akta o registraciji zadužbine i 
fondacije u matičnoj državi ili potvrda (izjava) overena od strane suda ili 
javnog beležnika da zadužbina ili fondacija ima svojstvo pravnog lica i bez 
upisa u odgovarajući registar; overen prevod odluke nadležnog organa zadužbine i 
fondacije o otvaranju predstavništva i licu ovlašćenom na zastupanje 
predstavništva u Republici Srbiji; overen prevod izvoda iz osnivačkog akta ili 
statuta iz kojeg su vidljivi ciljevi strane zadužbine i fondacije; fotokopija 
lične karte ili pasoša lica ovlašćenog za zastupanje predstavništva u Republici 
Srbiji. 
Na sadržinu prijave za upis primenjuju se odredbe člana 25. stav 2. ovog 
zakona.
Pre upisa, predstavništvo strane zadužbine i fondacije dužno je da pribavi 
odobrenje za delovanje iz člana 25. stav 5. ovog zakona.
Sadržina Registra predstavništava stranih zadužbina i fondacija
Član 58.
U Registar predstavništava stranih zadužbina i fondacija upisuje se: naziv 
strane zadužbine i fondacije; ciljevi; sedište i adresa strane zadužbine i 
fondacije; sedište i adresa predstavništva zadužbine i fondacije u Republici 
Srbiji i njegovih ogranaka, ako ima ogranke; ime lica ovlašćenog za zastupanje 
strane zadužbine i fondacije u Republici Srbiji; broj i datum rešenja o upisu u 
Registar predstavništava stranih zadužbina i fondacija; broj i datum rešenja o 
brisanju iz Registra predstavništava stranih zadužbina i fondacija.
Registrator u roku od osam dana od dana upisa predstavništva strane zadužbine 
i fondacije u Registar predstavništava stranih zadužbina i fondacija obaveštava 
Ministarstvo, odnosno nadležni organ Autonomne pokrajine Vojvodine.
Primena propisa na zaposlene u predstavništvu strane zadužbine i fondacije
Član 59.
Na strane državljane zaposlene u predstavništvu strane zadužbine i fondacije 
primenjuju se propisi kojima se uređuje radni odnos stranih državljana.
Na državljane Republike Srbije zaposlene u predstavništvu strane zadužbine i 
fondacije primenjuju se propisi Republike Srbije.
Brisanje iz Registra predstavništava stranih zadužbina i fondacija
Član 60.
Predstavništvo strane zadužbine i fondacije briše se iz Registra 
predstavništava stranih zadužbina i fondacija:
1) ako je strana zadužbina ili fondacija prestala sa radom;
2) ako je strana zadužbina ili fondacija donela odluku o prestanku rada 
predstavništva;
3) ako je predstavništvu strane zadužbine ili fondacije oduzeto odobrenje za 
delovanje. 
Rešenje o brisanju predstavništva strane zadužbine i fondacije iz Registra 
predstavništava stranih zadužbina i fondacija donosi Registrator.
Ovo rešenje je konačno i protiv njega se može pokrenuti upravni spor. 

IX. NADZOR
Nadležnost za vršenje nadzora
Član 61.
Nadzor nad sprovođenjem ovog zakona vrši ministarstvo nadležno za kulturu. 

X. КAZNENE ODREDBE
Privredni prestup
Član 62.
Novčanom kaznom od 300.000 do 600.000 dinara kazniće se za privredni prestup 
zadužbina i fondacija ako neposredno obavljaju privrednu delatnost koja nije u 
vezi sa osnovnim ciljevima zadužbine i fondacije ili nije predviđena statutom 
(član 45. stav 1. tač. 1) i 2).
Za privredni prestup iz stava 1. ovog člana novčanom kaznom od 30.000 do 
100.000 dinara kazniće se i odgovorno lice u zadužbini i fondaciji.
Prekršaji
Član 63.
Novčanom kaznom od 150.000 do 400.000 dinara kazniće se za prekršaj zadužbina 
i fondacija ako:
1) počnu da deluju pre nego što su upisane u Registar (član 29. stav 2);
2) obavljaju privrednu delatnost kao osnovnu delatnost (član 45. stav 1. tačka 
3);
3) imovinu ne koriste isključivo za ostvarivanje svojih ciljeva (član 47. stav 
1).
Za prekršaj iz stava 1. ovog člana novčanom kaznom od 10.000 do 20.000 dinara 
kazniće se i odgovorno lice u zadužbini i fondaciji. 
Član 64.
Novčanom kaznom od 50.000 do 200.000 dinara kazniće se za prekršaj zadužbina 
i fondacija:
1) ako izveštaj o radu ne učine dostupnim javnosti (član 8. stav 1);
2) ako naziv ili skraćeni naziv ne koriste u obliku u kojem su upisane u 
Registar (čl. 17. i 18):
3) ako u roku od 30 dana ne prijave Agenciji promenu podataka koji se upisuju 
u Registar (član 31. stav 1).
Za prekršaj iz stava 1. ovog člana novčanom kaznom od 7.000 do 15.000 dinara 
kazniće se i odgovorno lice u zadužbini i fondaciji.
Član 65.
Novčanom kaznom od 50.000 do 150.000 dinara kazniće se za prekršaj lice koje 
rukovodi predstavništvom strane zadužbine i fondacije ako u roku od šest meseci 
od dana stupanja na snagu ovog zakona ne podnese prijavu za upis u Registar 
stranih zadužbina i fondacija (član 69. stav 1).
XI. PRELAZNE I ZAVRŠNE ODREDBE
Član 66.
Podzakonski propisi za sprovođenje ovog zakona doneće se u roku od 90 dana od 
dana stupanja na snagu ovog zakona.
Član 67.
Postupci upisa zadužbina i fondacija u registar započeti do dana početka 
primene ovog zakona okončaće se po propisima po kojima su započeti. 

Zadužbine i fondacije iz stava 1. ovog člana dužne su da najkasnije u roku od 
30 dana od dana pravnosnažnosti rešenja o upisu u odgovarajući registar podnesu 
Agenciji prijavu za upis u Registar, ako je postupak registracije pravnosnažno 
okončan posle isteka roka iz člana 68. stav 1. ovog zakona.
Član 68.
Zadužbine, fondacije i fondovi osnovani i upisani u registre prema Zakonu o 
zadužbinama, fondacijama i fondovima („Službeni glasnik SRS”, broj 59/89) 
nastavljaju sa radom kao zadužbine i fondacije s tim što su dužni da u roku od 12 
meseci od dana početka primene ovog zakona usklade svoj statut i druge opšte 
akte sa odredbama ovog zakona i da podnesu prijavu za upis u Registar u skladu 
sa odredbama ovog zakona.
Uz prijavu za upis u Registar usklađivanja iz stava 1. ovog člana i 
dokumentaciju propisanu aktom ministra, dostavlja se i potvrda o ranije izvršenom 
upisu u registar prema Zakonu o zadužbinama, fondacijama i fondovima („Službeni 
glasnik SRS”, broj 59/89), koju izdaje Ministarstvo.
Fondovi iz stava 1. ovog člana od dana početka primene ovog zakona nastavljaju 
sa radom pod nazivom pod kojim su upisani u registar, kao fondacije. 

Zadužbine i fondacije koje ne postupe u skladu sa odredbama ovog člana, 
istekom roka iz stava 1. ovog člana prestaju sa radom.
Za prijavu za upis u Registar usklađivanja iz stava 1. ovog člana ne plaća se 
naknada za upis u Registar.
Član 69.
Strane zadužbine i fondacije koje su otpočele sa delovanjem na teritoriji 
Republike Srbije pre početka primene ovog zakona dužne su da svoje delovanje 
usaglase sa ovim zakonom i da pribave odobrenje za delovanje i podnesu prijavu za 
upis u Registar predstavništava stranih zadužbina i fondacija, sa potrebnim 
dokumentima, u roku od 12 meseci od dana početka primene ovog zakona.
Strana zadužbina i fondacija koja ne postupi u skladu sa odredbama stava 1. 
ovog člana, istekom roka iz stava 1. ovog člana ne može delovati na teritoriji 
Republike Srbije.
Član 70.
Zabranjuje se otuđenje i opterećenje imovine koja je oduzeta zadužbinama u 
periodu od 1945. godine, do donošenja zakona kojim se uređuje vraćanje oduzete 
imovine i naknade za oduzetu imovinu. 
Član 71.
Danom početka primene ovog zakona prestaje da važi Zakon o zadužbinama, 
fondacijama i fondovima („Službeni glasnik SRS”, broj 59/89), osim u delu u 
kojem se uređuje pravni status fondova čiji je osnivač ili suosnivač Republika 
Srbija, autonomna pokrajina, odnosno jedinica lokalne samouprave. 

Član 72.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”, a primenjivaće se istekom roka od tri meseca od dana 
njegovog stupanja na snagu.

