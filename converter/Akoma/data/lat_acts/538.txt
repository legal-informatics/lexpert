








ZAКON


o zaštiti od nejonizujućih zračenja

“Službeni 
glasnik RS”, broj 36 od 15. maja 2009.





I. 
OSNOVNE ODREDBE




Član 1.


Ovim zakonom uređuju se uslovi i mere zaštite zdravlja ljudi i zaštite životne 
sredine od štetnog dejstva nejonizujućih zračenja u korišćenju izvora 
nejonizujućih zračenja.


Zaštita od profesionalnog izlaganja izvorima nejonizujućih zračenja nije predmet 
ovog zakona.




Član 2.


Pojedini izrazi upotrebljeni u ovom zakonu imaju sledeće značenje:

1)
nejonizujuća zračenja jesu elektromagnetska zračenja koja imaju energiju 
fotona manju od 12,4 
eV. 
Ona obuhvataju: ultraljubičasto ili ultravioletno zračenje (talasne dužine 100–400
nm), 
vidljivo zračenje (talasne dužine 400-780 
nm), 
infracrveno zračenje (talasne dužine 780 
nm 
– 1 mm), 
radio-frekvencijsko zračenje (frekvencije 10 
kHz 
– 300 GHz), 
eletromagnetska polja niskih frekvencija (frekvencije 0–10 
kHz) 
i lasersko zračenje. Nejonizujuća zračenja obuhvataju i ultrazvuk ili zvuk čija je 
frekvencija veća od 20 
kHz;

2)
izvor nejonizujućih zračenja jeste uređaj, instalacija ili objekat koji 
emituje ili može da emituje nejonizujuće zračenje;

3) 
izvor nejonizujućih zračenja od posebnog interesa jeste izvor koji može biti 
opasan po zdravlje ljudi uzimajući u obzir najbolje dostupne naučne podatke;

4)
objekat sa izvorom nejonizujućih zračenja jeste objekat gde se proizvode 
ili koriste izvori nejonizujućih zračenja;

5)
granica izlaganja nejonizujućim zračenjima jeste maksimalno dozvoljena 
vrednost intenziteta polja u životnoj sredini koja je određena standardom ili 
drugim propisom. Ova granica se ne odnosi na pacijente u zdravstvenim ustanovama 
na kojima se primenjuje kontrolisana medicinska terapija ili dijagnostički 
postupak;

6)
zona opasnog zračenja jeste prostor oko izvora nejonizujućih zračenja u 
kome intenzitet nejonizujućih zračenja prelazi propisanu granicu;

7)
životna sredina jeste skup prirodnih i stvorenih vrednosti čiji 
kompleksni međusobni odnosi čine okruženje, odnosno prostor i uslove za život;

8)
stanovništvo čine lica svih godina starosti, pola i zdravstvenog stanja 
koja obavljaju sve životne aktivnosti. Ova lica ne moraju biti svesna da su 
izložena nejonizujućem zračenju i ne moraju da poznaju štetne efekte ovog 
zračenja;

9) 
operater ili rukovalac jeste lice koje radi sa izvorima ili nadgleda rad 
izvora nejonizujućih zračenja;

10) 
zaštita od nejonizujućih zračenja obuhvata skup mera i postupaka kojima se 
sprečava ili umanjuje štetno dejstvo nejonizujućih zračenja u životnoj sredini;

11)
ispitivanje zračenja koje potiče od izvora nejonizujućih zračenja jeste 
merenje, a po potrebi i proračun parametara polja i njegove prostorne raspodele u 
životnoj sredini;

12)
vanredni događaj jeste neplanirani događaj u kojem je zbog ljudske greške 
ili kvara opreme nastupilo ili je moglo nastupiti štetno dejstvo nejonizujućih 
zračenja na zdravlje ljudi.



II. 
NAČELA




Član 3.


Uređivanje zaštite od nejonizujućih zračenja zasniva se na sledećim načelima:

1)
načelo zabrane – izlaganje nejonizujućim zračenjima iznad propisane granice 
i svako nepotrebno izlaganje nejonizujućim zračenjima nije dozvoljeno;

2)
načelo srazmernosti – uslovi i dozvoljenost korišćenja izvora nejonizujućih 
zračenja od posebnog interesa se određuju i cene prema koristi koju njihovo 
korišćenje pruža društvu u odnosu na potencijalne rizike nastupanja štetnog 
dejstva usled njihovog korišćenja, uzimajući u obzir nivo i trajanje izloženosti 
stanovništva u konkretnom slučaju, starosnu i zdravstvenu strukturu potencijalno 
izloženog stanovništva, način, vreme i mesto korišćenja takvog izvora, prisustvo 
drugih izvora sa različitim frekvencijama, kao i druge relevantne okolnosti 
konkretnog slučaja;

3)
načelo javnosti – podaci o nejonizujućim zračenjima dostupni su javnosti.




III. MERE ZAŠTITE OD NEJONIZUJUĆIH ZRAČENJA




Član 4.

U 
sprovođenju zaštite od nejonizujućih zračenja preduzimaju se sledeće mere:

1) 
propisivanje granica izlaganja nejonizujućim zračenjima;

2) 
otkrivanje prisustva i određivanje nivoa izlaganja nejonizujućim zračenjima;

3) 
određivanje uslova za korišćenje izvora nejonizujućih zračenja od posebnog 
interesa;

4) 
obezbeđivanje organizacionih, tehničkih, finansijskih i drugih uslova za 
sprovođenje zaštite od nejonizujućih zračenja;

5) 
vođenje evidencije o izvorima nejonizujućih zračenja od posebnog interesa;

6) 
označavanje izvora nejonizujućih zračenja od posebnog interesa i zone opasnog 
zračenja na propisani način;

7) 
sprovođenje kontrole i obezbeđivanje kvaliteta izvora nejonizujućih zračenja od 
posebnog interesa na propisani način;

8) 
primena sredstava i opreme za zaštitu od nejonizujućih zračenja;

9) 
kontrola stepena izlaganja nejonizujućem zračenju u životnoj sredini i kontrola 
sprovedenih mera zaštite od nejonizujućih zračenja;

10) 
obezbeđivanje materijalnih, tehničkih i drugih uslova za sistematsko ispitivanje i 
praćenje nivoa nejonizujućih zračenja u životnoj sredini; 

11) 
obrazovanje i stručno usavršavanje kadrova u oblasti zaštite od nejonizujućih 
zračenja u životnoj sredini; 

12) 
informisanje stanovništva o zdravstvenim efektima izlaganja nejonizujućim 
zračenjima i merama zaštite i obaveštavanje o stepenu izloženosti nejonizujućim 
zračenjima u životnoj sredini.




Član 5.


Radi otkrivanja prisustva, utvrđivanja opasnosti, obaveštavanja i preduzimanja mera 
zaštite od nejonizujućih zračenja vrši se sistematsko ispitivanje nivoa 
nejonizujućih zračenja u životnoj sredini.


Vlada donosi Program sistematskog ispitivanja nivoa nejonizujućih zračenja u 
životnoj sredini za period od dve godine. 


Program iz stava 2. ovog člana priprema ministarstvo nadležno za poslove zaštite 
od nejonizujućih zračenja (u daljem tekstu: ministarstvo) u saradnji sa organom 
autonomne pokrajine nadležnim za poslove zaštite životne sredine (u daljem 
tekstu: nadležni organ autonomne pokrajine).


Republika odnosno autonomna pokrajina obezbeđuju finansijska sredstva za 
realizaciju programa iz stava 2. ovog člana.


Sistematsko ispitivanje nivoa nejonizujućih zračenja u životnoj sredini može da 
vrši privredno društvo, preduzeće i drugo pravno lice ako ispunjava uslove u 
pogledu kadrova, opreme i prostora.


Ispunjenost uslova iz stava 5. ovog člana utvrđuje rešenjem ministar nadležan za 
poslove zaštite od nejonizujućih zračenja (u daljem tekstu: ministar).


Rešenje iz stava 6. ovog člana je konačno.


Ministar propisuje bliže uslove koje moraju da ispunjavaju lica iz stava 5. ovog 
člana koja vrše poslove sistematskog ispitivanja nivoa nejonizujućih zračenja, kao 
i način i metode sistematskog ispitivanja nivoa nejonizujućih zračenja u životnoj 
sredini. 


Lica iz stava 5. ovog člana koja vrše poslove sistematskog ispitivanja nivoa 
nejonizujućih zračenja u životnoj sredini dužna su da ministarstvu, a za 
teritoriju autonomne pokrajine i nadležnom organu autonomne pokrajine, 
dostavljaju godišnji izveštaj o rezultatima ispitivanja, najkasnije do 31. marta 
tekuće godine za prethodnu godinu, a u slučaju vanrednog događaja odmah. 


Ministar 
propisuje sadržinu i izgled obrasca izveštaja iz stava 9. ovog člana.



Član 6.

Privredno 
društvo, preduzeće, drugo pravno lice i preduzetnik mogu koristiti izvore 
nejonizujućih zračenja od posebnog interesa ako ispunjavaju sledeće uslove:

1) da za te 
izvore nejonizujućih zračenja imaju procenu uticaja na životnu sredinu, u skladu 
sa zakonom;

2) da nivo 
izlaganja stanovništva ne prelazi propisane granice.

Ispunjenost 
uslova iz stava 1. ovog člana utvrđuje rešenjem ministar, a za teritoriju 
autonomne pokrajine nadležni organ autonomne pokrajine.

Rešenje iz stava 
2. ovog člana je konačno.

Za izdavanje 
rešenja iz stava 2. ovog člana plaća se taksa, u skladu sa zakonom kojim se 
uređuje administrativna taksa.

Lica iz stava 1. 
ovog člana ne mogu otpočeti korišćenje izvora nejonizujućih zračenja od posebnog 
interesa pre nego što dobiju akt o ispunjenosti uslova za njihovo korišćenje.

Ministar 
propisuje:

1) granice 
izlaganja nejonizujućim zračenjima;

2) izvore koji 
se smatraju izvorima nejonizujućih zračenja od posebnog interesa, kao i način 
njihovog ispitivanja.



Član 7.

Odredbe člana 6. 
ovog zakona ne odnose se na izvore nejonizujućih zračenja od posebnog interesa 
koji se registruju kod ministarstva nadležnog za poslove odbrane i ministarstva 
nadležnog za unutrašnje poslove.

Izuzetno, 
odredbe člana 6. ovog zakona ne odnose se i na:

1) izvore 
nejonizujućih zračenja koji se transportuju železnicom, motornim vozilom, avionom 
ili plovnim sredstvom, kada je tehnički obezbeđeno da se izvor ne može koristiti 
niti može generisati nejonizujuća zračenja;

2) izvore 
nejonizujućih zračenja koji su uskladišteni ili koji se koriste za prodaju ili za 
druge svrhe u takvom stanju da nije moguće da se puste u rad ili koriste na način 
koji bi predstavljao potencijalnu opasnost.



Član 8.

Privredno 
društvo, preduzeće, drugo pravno lice i preduzetnik koji koriste izvore 
nejonizujućih zračenja od posebnog interesa dužni su da vode evidenciju o tim 
izvorima i da odrede lice odgovorno za primenu zaštite od nejonizujućih zračenja.

Evidencija o 
izvorima nejonizujućih zračenja od posebnog interesa sadrži naročito podatke o: 
nazivu, nameni i tipu uređaja, frekvenciji, snazi i režimu rada.

Ministar 
propisuje bližu sadržinu evidencije iz stava 2. ovog člana.



Član 9.

Privredno 
društvo, preduzeće, drugo pravno lice i preduzetnik koji koriste propisane 
izvore nejonizujućih zračenja od posebnog interesa, dužni su da obezbede 
ispitivanje nivoa njihovog zračenja u životnoj sredini.

Prvo ispitivanje 
zračenja izvora iz stava 1. ovog člana privredno društvo, preduzeće, drugo pravno 
lice i preduzetnik dužni su da obezbede pre otpočinjanja korišćenja izvora ili kod 
povećanja broja izvora odnosno kod promene uslova korišćenja izvora ili 
rekonstrukcije objekta sa izvorima nejonizujućih zračenja.

Periodično 
ispitivanje nivoa nejonizujućih zračenja izvora iz stava 1. ovog člana vrši se u 
propisanom periodu.

Troškove 
ispitivanja izvora iz stava 1. ovog člana snosi korisnik tih izvora.

Ministar 
propisuje vrste izvora nejonizujućih zračenja od posebnog interesa za koje je 
obavezno ispitivanje nivoa nejonizujućih zračenja, kao i period njihovog 
ispitivanja.



Član 10.

Privredno 
društvo, preduzeće i drugo pravno lice može da vrši ispitivanje nivoa zračenja 
izvora nejonizujućih zračenja od posebnog interesa u životnoj sredini ako 
ispunjava uslove u pogledu kadrova, opreme i prostora.

Ispunjenost 
uslova iz stava 1. ovog člana utvrđuje rešenjem ministar, a za teritoriju 
autonomne pokrajine nadležni organ autonomne pokrajine.

Za izdavanje 
rešenja iz stava 2. ovog člana plaća se taksa, u skladu sa zakonom kojim se 
uređuje administrativna taksa.

Ministar 
propisuje bliže uslove koje moraju da ispunjavaju lica iz stava 1. ovog člana.

Ovlašćenje za 
ispitivanje nivoa nejonizujućih zračenja izvora iz stava 2. ovog člana ministar, 
odnosno nadležni organ autonomne pokrajine, oduzima ako se naknadno utvrdi da 
privredno društvo, preduzeće i drugo pravno lice ne ispunjava propisane uslove 
ili ako se utvrdi da je rešenje izdato na osnovu neistinitih i netačnih podataka.

Rešenje iz st. 2. 
i 5. ovog člana je konačno.



Član 11.

Privredno 
društvo, preduzeće, drugo pravno lice i preduzetnik koji koriste izvore 
nejonizujućih zračenja od posebnog interesa dužni su da vode evidenciju i čuvaju 
dokumentaciju o izvršenim ispitivanjima nejonizujućih zračenja izvora iz člana 9. 
ovog zakona.

Javnost ima 
pravo pristupa informacijama iz stava 1. ovog člana, u skladu sa zakonom.



Član 12.

Privredno 
društvo, preduzeće, drugo pravno lice i preduzetnik, odnosno operater ili 
rukovalac, dužan je da odmah, a najkasnije u roku od 24 časa, obavesti 
ministarstvo o vanrednom događaju, a za teritoriju autonomne pokrajine i 
nadležni organ autonomne pokrajine, odnosno organ jedinice lokalne samouprave 
nadležan za poslove zaštite životne sredine.

Obaveštenje iz 
stava 1. ovog člana sadrži naročito informacije o okolnostima vanrednog 
događaja, mestu, vremenu, neposrednoj opasnosti po zdravlje ljudi i kratak opis 
preduzetih mera.



Član 13.

Radi ispitivanja 
izlaganja nejonizujućem zračenju u životnoj sredini na zahtev ministarstva, 
odnosno nadležnog organa autonomne pokrajine, vrše se posebna merenja.

Troškovi merenja 
iz stava 1. ovog člana padaju na teret ministarstva, odnosno nadležnog organa 
autonomne pokrajine, izuzev u slučaju ako se merenjem utvrde nepravilnosti u radu 
ili prekoračenje propisanih graničnih vrednosti emitovanja, kada troškove plaća 
vlasnik emitera zračenja.



IV. NADZOR



Član 14.

Nadzor nad 
primenom odredaba ovog zakona i propisa donetih na osnovu ovog zakona vrši 
ministarstvo.

Inspekcijski 
nadzor vrši ministarstvo preko inspektora za zaštitu životne sredine u okviru 
delokruga utvrđenog ovim zakonom.

Autonomnoj 
pokrajini poverava se vršenje inspekcijskog nadzora nad izvorima nejonizujućih 
zračenja na teritoriji autonomne pokrajine, u skladu sa ovim zakonom.

Jedinici lokalne 
samouprave poverava se vršenje inspekcijskog nadzora nad izvorima nejonizujućih 
zračenja za koje odobrenje za izgradnju i početak rada izdaje nadležni organ 
jedinice lokalne samouprave.

U vršenju 
inspekcijskog nadzora inspektor za zaštitu životne sredine ima pravo i dužnost 
da:

1) kontroliše da 
li privredno društvo, preduzeće, drugo pravno lice i preduzetnik ispunjavaju 
propisane uslove za korišćenje izvora nejonizujućih zračenja od posebnog interesa;

2) kontroliše da 
li lica iz čl. 8. i 11. ovog zakona vode propisane evidencije;

3) kontroliše da 
li lica iz člana 9. ovog zakona imaju obezbeđeno ispitivanje zračenja izvora 
nejonizujućih zračenja u životnoj sredini;

4) proverava da 
li pravna lica koja vrše poslove sistematskog ispitivanja nivoa nejonizujućih 
zračenja u životnoj sredini ispunjavaju propisane uslove;

5) proverava da 
li pravna lica koja vrše ispitivanje nivoa zračenja izvora nejonizujućih zračenja 
od posebnog interesa u životnoj sredini ispunjavaju propisane uslove;

6) proverava da 
li je privredno društvo, preduzeće, drugo pravno lice, preduzetnik, operater ili 
rukovalac u roku obavestilo ministarstvo o vanrednom događaju, a za teritoriju 
autonomne pokrajine i nadležni organ autonomne pokrajine, odnosno organ jedinice 
lokalne samouprave nadležan za poslove zaštite životne sredine;

7) kontroliše da 
li se sprovode mere zaštite od nejonizujućih zračenja.



Član 15.

U vršenju poslova 
iz člana 14. ovog zakona inspektor za zaštitu životne sredine ovlašćen je da:

1) naredi 
otklanjanje utvrđenih nedostataka i ispunjavanje propisanih uslova licima koja 
koriste izvore nejonizujućih zračenja od posebnog interesa u roku koji on odredi;

2) zabrani rad 
licima koja koriste izvore nejonizujućih zračenja od posebnog interesa ako u 
određenom roku nisu otklonjeni utvrđeni nedostaci;

3) naredi vođenje 
evidencije iz čl. 8. i 11. ovog zakona;

4) naredi 
ispunjavanje propisanih uslova za obavljanje poslova sistematskog ispitivanja nivoa 
nejonizujućih zračenja u životnoj sredini, kao i poslova ispitivanja zračenja 
izvora nejonizujućih zračenja od posebnog interesa u životnoj sredini;

5) naredi 
sistematsko ispitivanje nivoa nejonizujućih zračenja u životnoj sredini na 
propisan način;

6) naredi 
ispitivanje nivoa zračenja izvora nejonizujućih zračenja od posebnog interesa u 
životnoj sredini na propisan način;

7) naredi 
sprovođenje i drugih mera zaštite od nejonizujućih zračenja, u skladu sa zakonom.



Član 16.

Inspektor za 
zaštitu životne sredine prilikom vršenja inspekcijskog nadzora mora imati 
službenu legitimaciju i oznaku.

Ministar 
propisuje obrazac službene legitimacije i izgled i sadržinu oznake.



V. NADLEŽNOST ZA 
REŠAVANJE O ŽALBI



Član 17. 


O merama iz 
člana 15. ovog zakona inspektor za zaštitu životne sredine donosi rešenje.

Na rešenje 
inspektora za zaštitu životne sredine može se izjaviti žalba ministru u roku od 
15 dana od dana prijema rešenja.

Žalba na rešenje 
inspektora za zaštitu životne sredine ne odlaže izvršenje rešenja. 


Rešenje ministra po žalbi iz stava 3. ovog člana je konačno.



VI. 
КAZNENE ODREDBE




Član 18.


Novčanom kaznom od 1.500.000 do 3.000.000 dinara kazniće se za privredni prestup 
privredno društvo, preduzeće ili drugo pravno lice ako:

1) 
vrši sistematsko ispitivanje nivoa nejonizujućih zračenja u životnoj sredini, a ne 
ispunjava propisane uslove ili nema akt o ispunjenosti tih uslova (član 5);

2) 
ne ispunjava propisane uslove za korišćenje izvora nejonizujućih zračenja od 
posebnog interesa ili ako koristi izvore nejonizujućih zračenja od posebnog 
interesa pre nego što je dobilo akt da su ispunjeni propisani uslovi (član 6);

3) 
ne obezbedi ispitivanje nivoa zračenja izvora nejonizujućih zračenja od posebnog 
interesa u životnoj sredini (član 9);

4) 
vrši ispitivanje nivoa zračenja izvora nejonizujućih zračenja od posebnog interesa 
u životnoj sredini, a ne ispunjava propisane uslove ili nema akt o ispunjenosti 
tih uslova (član 10);

5) 
u propisanom roku ne obavesti o vanrednom događaju ministarstvo, nadležni organ 
autonomne pokrajine, odnosno organ jedinice lokalne samouprave nadležan za 
poslove zaštite životne sredine (član 12).

Za 
privredni prestup iz stava 1. ovog člana kazniće se novčanom kaznom od 100.000 
do 200.000 dinara i odgovorno lice u pravnom licu.


Pored novčanih kazni za privredni prestup iz stava 1. tač. 1), 2), 3) i 4) ovog 
člana privrednom društvu, preduzeću ili drugom pravnom licu može se izreći i 
zaštitna mera zabrane obavljanja određene privredne delatnosti u trajanju do deset 
godina.


Pored novčane kazne za privredni prestup iz stava 1. ovog člana odgovornom licu 
u pravnom licu može se izreći i zaštitna mera zabrane vršenja određene dužnosti u 
trajanju do deset godina.




Član 19.


Novčanom kaznom od 500.000 do 1.000.000 dinara kazniće se za prekršaj privredno 
društvo, preduzeće ili drugo pravno lice ako:

1) 
ministarstvu, odnosno nadležnom organu autonomne pokrajine, ne dostavlja 
izveštaje u propisanom roku o rezultatima sistematskog ispitivanja nivoa 
nejonizujućih zračenja u životnoj sredini (član 5. stav 9);

2) 
ne vodi propisanu evidenciju o izvorima nejonizujućih zračenja od posebnog 
interesa i ne odredi lice odgovorno za primenu mera zaštite od nejonizujućih 
zračenja (član 8. stav 1);

3) 
ne vodi evidenciju i ne čuva dokumentaciju o izvršenim ispitivanjima nivoa 
zračenja izvora nejonizujućih zračenja od posebnog interesa u životnoj sredini 
(član 11. stav 1).

Za 
prekršaj iz stava 1. ovog člana kazniće se novčanom kaznom od 25.000 do 50.000 
dinara i odgovorno lice u privrednom društvu, preduzeću ili drugom pravnom licu.




Član 20.


Novčanom kaznom od 250.000 do 500.000 dinara kazniće se za prekršaj preduzetnik 
ako:

1) 
ne ispunjava propisane uslove za korišćenje izvora nejonizujućih zračenja od 
posebnog interesa ili ako koristi izvore nejonizujućih zračenja od posebnog 
interesa pre nego što je dobilo akt da su ispunjeni propisani uslovi (član 6);

2) 
ne vodi propisanu evidenciju o izvorima nejonizujućih zračenja od posebnog 
interesa i ne odredi lice odgovorno za primenu mera zaštite od nejonizujućih 
zračenja (član 8. stav 1);

3) 
ne obezbedi ispitivanje nivoa zračenja izvora nejonizujućih zračenja od posebnog 
interesa u životnoj sredini (član 9);

4) 
ne vodi evidenciju i ne čuva dokumentaciju o izvršenim ispitivanjima nivoa 
zračenja izvora nejonizujućih zračenja od posebnog interesa u životnoj sredini 
(član 11. stav 1);

5) 
u propisanom roku ne obavesti o vanrednom događaju ministarstvo, nadležni organ 
autonomne pokrajine, odnosno organ jedinice lokalne samouprave nadležan za 
poslove zaštite životne sredine (član 12).


Pored novčane kazne za prekršaj iz stava 1. tačka 1. ovog člana preduzetniku se 
može izreći i zaštitna mera zabrane vršenja određene delatnosti u trajanju do tri 
godine.



VII. PRELAZNE I 
ZAVRŠNE ODREDBE



Član 21.

Propise za 
izvršavanje ovog zakona doneće ministar u roku od godinu dana od dana njegovog 
stupanja na snagu.



Član 22.

Privredno 
društvo, preduzeće, drugo pravno lice i preduzetnik koji koriste izvore 
nejonizujućih zračenja dužni su da usklade svoje poslovanje sa odredbama ovog 
zakona u roku od tri godine od dana njegovog stupanja na snagu.



Član 23.

Ovaj zakon stupa 
na snagu osmog dana od dana objavljivanja u „Službenom glasniku Republike Srbije”.




