



Redakcijski prečišćen tekst


ZAКON
o javnim agencijama
„Službeni glasnik RS“, br. 18 od 24. februara 2005, 81 od 23. septembra 2005 
- ispravka, 47 od 20. juna 2018.

NAPOMENA IZDAVAČA: Zakon o izmenama i dopunama Zakona 
o javnim agencijama stupa na snagu osmog dana od dana objavljivanja u „Službenom 
glasniku Republike Srbije”, odnosno 28. juna 2018. godine, a primenjuje se od 1. 
januara 2019. godine, osim člana 15. (kojim je izmenjen član 46. Zakona) koji se 
primenjuje od dana stupanja na snagu ovog zakona (vidi član 21. Zakona - 
47/2018-12) (tekst Zakona pre izmene iz broja 47/2018 možete pogledati sa desne 
strane u delu "Verzije prečišćenog teksta).

I. OSNOVNE ODREDBE
Pojam javne agencije
Član 1. 
Javna agencija je organizacija koja se osniva za razvojne, stručne ili 
regulatorne poslove od opšteg interesa.
Posebnim zakonom mogu se, shodno svrsi javne agencije, pojedina pitanja 
položaja javne agencije urediti drukčije nego ovim zakonom. 
Uslovi za osnivanje javne agencije
Član 2.
Javna agencija osniva se ako razvojni, stručni i regulatorni poslovi ne 
zahtevaju stalan i neposredan politički nadzor i ako javna agencija može bolje i 
delotvornije da ih vrši nego organ državne uprave, naročito ako se u celini ili 
pretežno mogu finansirati od cene koju plaćaju korisnici usluga.
Osnivač mora posebnim zakonom biti ovlašćen na osnivanje javne agencije. 

Poveravanje javnih ovlašćenja javnoj agenciji
Član 3.
Javnoj agenciji mogu se posebnim zakonom, kao javno ovlašćenje, poveriti 
sledeći poslovi državne uprave:
1) donošenje propisa za izvršavanje zakona i drugih opštih akata Narodne 
skupštine i Vlade;
2) rešavanje u prvom stepenu u upravnim stvarima;
3) izdavanje javnih isprava i vođenje evidencija.
Samostalnost javne agencije
Član 4.
Javna agencija je samostalna u svom radu.
Vlada ne može usmeravati rad javne agencije, niti ga usklađivati sa radom 
organa državne uprave. 
Pravni subjektivitet javne agencije
*Službeni glasnik RS, broj 81/2005
Član 5.
Javna agencija ima svojstvo pravnog lica, koje stiče upisom u sudski 
registar.
Za ostvarivanje svrhe javne agencije na određenoj teritoriji mogu se 
obrazovati područne unutrašnje jedinice u javnoj agenciji.
Finansiranje javne agencije
Član 6.
Javna agencija se finansira iz cene koju plaćaju korisnici usluga, poklona 
(donacija), priloga pokrovitelja (sponzorstava), budžeta Republike Srbije i drugih 
priloga i prihoda koje ostvari prema zakonu.
Propisi koji se primenjuju na rad javne agencije
Član 7.
U pogledu zakonitosti, stručnosti, političke neutralnosti, nepristrasnosti, 
upotrebe službenog jezika i pisma, stručne spreme i osposobljenosti zaposlenih 
koji rade na poverenim poslovima državne uprave i u pogledu kancelarijskog 
poslovanja, na rad javne agencije primenjuju se propisi vezani za državnu upravu, 
a u pogledu sprečavanja sukoba interesa zaposlenih u javnoj agenciji shodno se 
primenjuju propisi koji se odnose na sprečavanje sukoba interesa državnih 
službenika.
Na prava, obaveze, odgovornosti i zarade direktora i zaposlenih u javnoj 
agenciji primenjuju se opšti propisi o radu, ako ovim ili posebnim zakonom nije 
što drugo određeno.
Aktom o osnivanju javne agencije mogu se odrediti poslovi koje zaposleni u 
javnoj agenciji, radi sprečavanja sukoba privatnog i javnog interesa, ne mogu 
vršiti u svoje ime i za svoj račun ili u ime i za račun nekog drugog pravnog ili 
fizičkog lica.
*Službeni glasnik RS, broj 47/2018
II. OSNIVANJE JAVNE AGENCIJE OD REPUBLIКE SRBIJE
Vršenje osnivačkih prava
Član 8.
Prava osnivača u ime Republike Srbije vrši Vlada ako posebnim zakonom nije 
što drugo određeno.
Odluke Vladi predlaže ministarstvo u čijem delokrugu su poslovi javne 
agencije.
Ako su poslovi javne agencije u delokrugu više ministarstava, ona odluke 
Vladi predlažu sporazumno, ako ovim ili posebnim zakonom nije što drugo 
određeno.
Prava osnivača nisu prenosiva.
Akt o osnivanju javne agencije 
Član 9.
Akt o osnivanju javne agencije donosi osnivač i njime uređuje:
1) naziv, sedište i svrhu javne agencije;
2) poslove i delatnosti javne agencije;
3) prava, obaveze i odgovornosti javne agencije za obaveze u pravnom prometu;
4) delokrug i sastav organa javne agencije i njihov međusobni odnos;
5) prava i obaveze osnivača prema javnoj agenciji i javne agencije prema 
osnivaču;
6) sredstva koja osnivač obezbeđuje za osnivanje i početak rada javne 
agencije;
7) izvore, načine i uslove sticanja sredstava za rad javne agencije;
8) druga pitanja značajna za osnivanje i rad javne agencije i pitanja za koja je 
ovim ili posebnim zakonom propisano da se uređuju aktom o osnivanju javne 
agencije.
Akt o osnivanju javne agencije objavljuje se u „Službenom glasniku Republike 
Srbije”.
Sredstva za početak rada javne agencije
Član 10.
Poslovni prostor, opremu i druga sredstva za početak rada javne agencije 
obezbeđuje osnivač, iz imovine kojom raspolaže ili iz budžeta Republike Srbije, 
prema aktu o osnivanju javne agencije.
Poslovni prostor i oprema koje obezbedi osnivač svojina su Republike Srbije, 
a javna agencija stiče na njima pravo korišćenja.
Za početak rada javne agencije mogu da se koriste pokloni i prilozi koje 
domaće ili strano pravno i fizičko lice daje radi osnivanja javne agencije. 

Upis osnivanja javne agencije u sudski registar
Član 11.
Posle donošenja akta o osnivanju javne agencije osnivač imenuje privremenog 
direktora javne agencije, koji pod nadzorom osnivača priprema početak rada javne 
agencije.
Osnivanje javne agencije upisuje se u sudski registar. 
Uz prijavu za upis u sudski registar privremeni direktor javne agencije 
dostavlja akte o osnivanju javne agencije i o svom imenovanju. 
Imenovanje prvih organa javne agencije
Član 12.
Posle upisa javne agencije u sudski registar osnivač imenuje upravni odbor 
javne agencije a posle sprovedenog javnog konkursa i direktora javne agencije.
III. ORGANI JAVNE AGENCIJE
1. Vrste organa i sukob interesa
Vrste organa
Član 13.
Organi javne agencije jesu upravni odbor i direktor.
Posebnim zakonom može se odrediti da javna agencija ima još neke organe, 
sasvim druge organe ili da upravni odbor i direktor imaju drukčiji delokrug od 
delokruga određenog ovim zakonom. 
Sukob interesa
Član 14.
Članovi upravnog odbora i direktor jesu funkcioneri u smislu zakona kojim se 
uređuje sukob interesa pri vršenju javnih funkcija.
Zabrane i obaveze kojima podležu članovi upravnog odbora i direktor mogu se 
posebnim zakonom ili aktom o osnivanju javne agencije proširiti mimo zakona kojim 
se uređuje sukob interesa pri vršenju javnih funkcija.
2. Upravni odbor
Delokrug upravnog odbora 
Član 15.
Upravni odbor usvaja godišnji program rada, finansijski plan javne agencije i 
izveštaje koje javna agencija podnosi osnivaču, donosi propise i druge opšte 
akte javne agencije izuzev pravilnika o unutrašnjoj organizaciji i 
sistematizaciji radnih mesta u javnoj agenciji, usmerava rad direktora i izdaje 
mu uputstva za rad, nadzire poslovanje javne agencije i vrši druge poslove 
određene ovim ili posebnim zakonom ili aktom o osnivanju javne agencije.
Upravni odbor ili lice koje on ovlasti uvek može da pregleda poslovne knjige i 
drugu dokumentaciju javne agencije.
Uslovi za imenovanje u upravni odbor. Nadležnost za imenovanje. 
Broj članova upravnog odbora 
Član 16.
U upravni odbor može biti imenovano lice koje ispunjava uslove za prijem u 
radni odnos u državni organ, koje ima najmanje devet 
godina radnog iskustva na poslovima iz oblasti rada javne agencije,, koje ima visoku stručnu spremu, koje nije zaposleno u 
javnoj agenciji, koje imenovanjem ne bi izazvalo sukob javnog i privatnog 
interesa i koje ispunjava druge uslove određene posebnim zakonom ili aktom o 
osnivanju javne agencije.
Sve članove upravnog odbora imenuje i razrešava osnivač, izuzev kad deo članova imenuju 
i razrešavaju 
korisnici sami.
Broj članova upravnog odbora ne može biti manji od tri ni veći od sedam i 
određuje se aktom o osnivanju javne agencije.
*Službeni glasnik RS, broj 47/2018
Položaj članova upravnog odbora 
Član 17.
Član upravnog odbora imenuje se na pet godina i može ponovo biti imenovan 
još dva puta. 

Brisan je raniji stav 2. (vidi član 3. Zakona - 
47/2018-12)
Članovi upravnog odbora obavezni su da čuvaju poslovnu tajnu javne agencije.
Članovi upravnog odbora primaju naknadu za rad prema merilima koja se 
određuju aktom o osnivanju javne agencije, u skladu 
sa aktom Vlade.
*Službeni glasnik RS, broj 47/2018
Imenovanje predstavnika korisnika u upravni odbor 
Član 18.
Predstavnici korisnika mogu biti imenovani u upravni odbor kad je to određeno 
aktom o osnivanju javne agencije i mogu imati do polovine članova upravnog 
odbora.
Predstavnike korisnika imenuje u upravni odbor osnivač na predlog interesnih 
udruženja ako su korisnici organizovani u interesna udruženja, a inače na osnovu 
javnog konkursa.
Кorisnici mogu sami da imenuju svoje predstavnike u upravni odbor neposrednim 
izborima i tajnim glasanjem, kad je to određeno aktom o osnivanju javne agencije.
Način na koji osnivač prikuplja predloge interesnih udruženja korisnika, 
postupak javnog konkursa, način na koji korisnici imenuju svoje predstavnike u 
upravni odbor i merila za imenovanje uređuju se aktom o osnivanju javne agencije.
Ograničenja pri imenovanju predstavnika korisnika u upravni odbor
Član 19.
Predstavnici postojećih ili mogućih primalaca finansijskih podsticaja ili 
sredstava koje dodeljuje javna agencija ne mogu biti imenovani u upravni odbor.
Umesto njih imenuju se predstavnici onih korisnika kojima su namenjene usluge 
primalaca finansijskih podsticaja ili sredstava, ako aktom o osnivanju javne 
agencije nije određeno da se imenuju predstavnici neke druge grupe korisnika.
Osnivač je dužan da u upravnom odboru omogući srazmernu zastupljenost 
različitih korisnika ili grupa korisnika.
Predsednik upravnog odbora. Donošenje odluka upravnog odbora
Član 20.
Upravni odbor ima predsednika, koga imenuje osnivač među članovima upravnog 
odbora koje je imenovao.
Upravni odbor donosi odluke većinom glasova svih svojih članova.
Upravni odbor donosi poslovnik o svom radu.
3. Direktor
Delokrug i trajanje dužnosti
Član 21.
Direktor zastupa i predstavlja javnu agenciju, rukovodi radom i poslovanjem 
javne agencije, donosi pojedinačne akte javne agencije, odlučuje o pravima, 
obavezama i odgovornostima zaposlenih u javnoj agenciji, priprema i sprovodi 
odluke upravnog odbora i vrši druge poslove određene ovim ili posebnim zakonom 
ili aktom o osnivanju javne agencije.
Direktor donosi pravilnik o unutrašnjoj organizaciji i sistematizaciji radnih 
mesta u javnoj agenciji.
Direktor se imenuje na pet godina i može ponovo biti imenovan 
još dva puta. 
*Službeni glasnik RS, broj 47/2018
Uslovi za imenovanje direktora
Član 22.
Za direktora može biti imenovano lice koje ispunjava uslove za imenovanje u 
upravni odbor, izuzev uslova koji određuje da lice 
ne može biti zaposleno u javnoj agenciji i koje ispunjava druge uslove određene 
posebnim zakonom ili aktom o osnivanju javne agencije.
Lice koje je imenovano za direktora javne agencije ne 
može biti član organa političke stranke.
*Službeni glasnik RS, broj 47/2018
Obaveze direktora
Član 23.
Direktor je odgovoran za zakonitost rada javne agencije.
Direktor je dužan da na zahtev upravnog odbora podnese izveštaj o svome radu.
Direktor je obavezan da čuva poslovnu tajnu javne agencije.
Imenovanje direktora. Javni konkurs
Član 24.
Direktora imenuje osnivač posle sprovedenog javnog konkursa.
Javni konkurs sprovodi upravni odbor.
Oglašavanje javnog konkursa
Član 25.
Javni konkurs za imenovanje direktora oglašava se u „Službenom glasniku 
Republike Srbije” i još jednom dnevnom javnom glasilu koje izlazi u celoj 
Republici Srbiji, kao i na internet prezentaciji 
javne agencije i osnivača javne agencije.
Rok za podnošenje prijava na javni konkurs ne može biti kraći od 15 dana od 
oglašavanja javnog konkursa u „Službenom glasniku Republike Srbije”.
*Službeni glasnik RS, broj 47/2018
Sadržina oglasa o javnom konkursu
Član 26.
Oglas o javnom konkursu sadrži uslove koje kandidat mora da ispunjava za 
imenovanje, dokaze koji se prilažu uz prijavu na javni konkurs, rok za podnošenje 
prijava, organ kome se prijave podnose, lično ime lica koje daje obaveštenja o 
javnom konkursu, podatke o stručnoj osposobljenosti, 
znanjima i veštinama koje se ocenjuju u izbornom postupku i načinu njihove provere, 
kriterijume za rangiranje kandidata, rok u kome se kandidati 
obaveštavaju o tome kada počinje izborni postupak i druge podatke značajne za 
postupak imenovanja.
*Službeni glasnik RS, broj 47/2018
Izborni postupak
Član 27.
Upravni odbor najpre sastavlja spisak kandidata koji ispunjavaju uslove za 
imenovanje i potom među njima sprovodi izborni postupak.
U izbornom postupku se, prema merilima određenim aktom o osnivanju javne 
agencije, utvrđuje stručna osposobljenost svakog kandidata.
Posle sprovedenog izbornog postupka, upravni odbor 
sastavlja listu od najviše tri kandidata koji su u izbornom postupku postigli 
najbolji rezultat sa obrazloženjem ispunjenosti merila propisanih za izbor za 
predložene kandidate i podnosi je osnivaču, u roku od 15 dana od dana okončanja 
izbornog postupka, zajedno sa zapisnicima o sprovedenom izbornom postupku.
*Službeni glasnik RS, broj 47/2018
Imenovanje direktora
Član 28.
Osnivač imenuje direktora sa liste kandidata koju mu je podneo upravni odbor, 
u roku od 30 dana od dana dostavljanja liste za izbor.
Rešenje o imenovanju direktora osnivač dostavlja svim kandidatima koji su se 
prijavili na javni konkurs.
Кandidat koji je učestvovao u izbornom postupku ima pravo na uvid u dokaze 
koje je imenovani kandidat priložio uz prijavu na javni konkurs i u 
dokumentaciju izbornog postupka, pod nadzorom službenog lica.
Ako nijedan kandidat nije postigao zahtevani rezultat, 
odnosno ako osnivač ne imenuje nijednog kandidata sa liste za izbor, javni konkurs se 
ponavlja, a kandidati obaveštavaju da javni konkurs nije uspeo.
Upravni odbor dužan je da o konkursnom postupku 
obaveštava javnost postavljanjem informacija na internet prezentaciji javne 
agencije o toku konkursnog postupka, okončanim radnjama u postupku i rangiranju sa 
navođenjem rezultata kandidata, pri čemu se kandidati koji su učestvovali u 
izbornom postupku navode prema šiframa koju dobijaju pri podnošenju prijava.
*Službeni glasnik RS, broj 47/2018
Prava kandidata koji nije imenovan
Član 29.
Кandidat koji nije imenovan ne može žalbom pobijati rešenje o imenovanju.
On može voditi upravni spor protiv rešenja o imenovanju ako smatra da ispunjava 
uslove za imenovanje a nije učestvovao u izbornom postupku, da je imenovan 
kandidat koji ne ispunjava uslove za imenovanje, da su se u izbornom postupku 
desile takve nepravilnosti koje bi mogle uticati na objektivnost njegovog ishoda 
ili da postoje neki drugi zakonom određeni razlozi za vođenje upravnog spora.
Ako sud poništi rešenje o imenovanju, osnivač razrešava direktora najkasnije u 
roku od 30 dana od prijema pravnosnažne sudske odluke. 
4. Prestanak dužnosti člana upravnog odbora i direktora pre vremena na koje 
su imenovani
Svi razlozi
Član 30.
Članu upravnog odbora i direktoru prestaje dužnost pre isteka vremena na koje 
je imenovan podnošenjem ostavke ili razrešenjem.
Ostavka se podnosi osnivaču i proizvodi dejstvo kad je osnivač primi.
Po prijemu ostavke osnivač donosi rešenje kojim utvrđuje prestanak dužnosti 
člana upravnog odbora ili direktora.
Razlozi za razrešenje. Nadležnost za odlučivanje o razrešenju
Član 31.
Direktor se razrešava ako više ne ispunjava uslove za 
imenovanje, ako ne ispunjava obaveze predviđene ovim ili posebnim zakonom ili 
aktom o osnivanju javne agencije ili ako bude osuđen za krivično delo na kaznu 
zatvora od najmanje šest meseci ili za kažnjivo delo koje ga čini nedostojnim 
dužnosti direktora.
Direktor se razrešava i ako nesavesnim ili nepravilnim radom prouzrokuje veću 
štetu javnoj agenciji ili tako zanemaruje ili nesavesno izvršava svoje obaveze 
da su nastale ili mogu nastati veće smetnje u radu javne agencije. 

O tome da li postoje razlozi za razrešenje direktora 
odlučuje osnivač.
*Službeni glasnik RS, broj 47/2018
Postupak u kome se utvrđuje postojanje razloga za razrešenje
Član 32.
Postupak u kome se utvrđuje postojanje razloga za razrešenje
direktora pokreće i vodi, po službenoj dužnosti ili na zahtev 
osnivača, ministarstvo u čijem delokrugu je pretežni deo poslova javne agencije. 

Ministarstvo je dužno da na zahtev upravnog odbora pokrene i vodi postupak za 
razrešenje direktora.
Pošto direktoru pruži priliku da se izjasni o 
postojanju razloga za razrešenje i utvrdi potrebne činjenice, ministarstvo dostavlja 
osnivaču sve spise i predlaže mu donošenje odgovarajućeg rešenja.
Protiv rešenja o razrešenju žalba nije dopuštena, ali se može voditi upravni 
spor.
*Službeni glasnik RS, broj 47/2018
Vršilac dužnosti direktora
Član 33.
Ako direktoru dužnost prestane pre vremena na koje je imenovan, osnivač bez 
javnog konkursa imenuje vršioca dužnosti direktora na predlog upravnog odbora, 
do imenovanja direktora na javnom konkursu u skladu 
sa ovim zakonom.
Javni konkurs za imenovanje direktora raspisuje se u 
roku od 30 dana od dana imenovanja vršioca dužnosti.
Vršilac dužnosti direktora mora da ispunjava uslove za imenovanje direktora.
*Službeni glasnik RS, broj 47/2018
Udaljenje direktora sa dužnosti
Član 34.
Osnivač može udaljiti sa dužnosti direktora protiv koga je pokrenut postupak 
za razrešenje, do donošenja rešenja o razrešenju.
Osnivač udaljava direktora sa dužnosti po sopstvenoj inicijativi ili na 
predlog ministarstva koje vodi postupak u kome se utvrđuje postojanje razloga za 
razrešenje direktora.
Ovlašćenja direktora koji je udaljen sa dužnosti preuzima predsednik upravnog 
odbora.
Zasnivanje radnog odnosa sa zaposlenima u javnoj agenciji
*Službeni glasnik RS, broj 47/2018
Član 34a
Radni odnos na neodređeno vreme u javnoj agenciji 
zasniva se nakon sprovedenog javnog konkursa koji sprovodi konkursna komisija, 
shodnom primenom odredaba ovog zakona koje se odnose na javni konkurs direktora, 
ako ovim zakonom nije drugačije određeno. 
Oglas o javnom konkursu objavljuje se na internet 
prezentaciji javne agencije i dnevnom glasilu koje izlazi za celu teritoriju 
Republike Srbije.
Ako se popunjava radno mesto za koje je pravilnikom o 
unutrašnjoj organizaciji i sistematizaciji radnih mesta kao poseban uslov za rad 
predviđeno znanje jezika i pisma nacionalne manjine, u oglasu o javnom konkursu se 
posebno navodi ovaj uslov, kao i eventualna pisana provera njegove ispunjenosti.
Кonkursna komisija ima tri člana koje imenuje 
direktor.
Кonkursna komisija, pre oglašavanja javnog konkursa, 
utvrđuje koja stručna osposobljenost, znanja i veštine će se ocenjivati u izbornom 
postupku i način njihove provere, kao i kriterijume za rangiranje kandidata.
Кonkursna komisija donosi odluku o izboru kandidata 
koji je sa najboljim rezultatom ispunio merila za izbor i dostavlja je svim 
kandidatima koji su se prijavili na javni konkurs.
Ako su pripadnici nacionalne manjine nedovoljno 
zastupljeni među zaposlenima, konkursna komisija prilikom donošenja odluke iz 
stava 6. ovog člana daje prvenstvo jednako kvalifikovanom kandidatu pripadniku 
nacionalne manjine koja nije dovoljno zastupljena, koji je ispunio merila za izbor 
sa jednakim najboljim rezultatom sa drugim kandidatom, u cilju postizanja 
odgovarajuće zastupljenosti pripadnika nacionalnih manjina i pune ravnopravnosti 
između pripadnika nacionalne manjine i građana koji pripadaju većini. 
Smatra se da je zastupljenost pripadnika određene 
nacionalne manjine među zaposlenima nedovoljna, ukoliko nije srazmerna procentu 
njihovog učešća u stanovništvu na teritoriji jedinice lokalne samouprave, u kojoj 
javna agencija ima sedište, odnosno na teritoriji na kojoj područna unutrašnja 
jedinica javne agencije ima sedište ili na kojoj je organizovan njen rad, u 
skladu sa razultatima poslednjeg popisa stanovništva, pod uslovom da se o svojoj 
nacionalnoj pripadnosti izjasnilo najmanje 30% zaposlenih u sedištu javne 
agencije, odnosno područnoj unutrašnjoj jedinici javne agencije, prema podacima 
iz Registra zaposlenih u javnoj upravi u skladu sa zakonom.
Sa izabranim kandidatom na konkursu u roku od 15 dana 
od dana donošenja odluke o izboru zasniva se radni odnos.
Кandidat u javnom konkursu može da ostvari pravo na 
zaštitu pred sudom opšte nadležnosti u roku od 15 dana od dostavljanja odluke o 
izboru kandidata.
Ako sud poništi odluku o izboru kandidata, zaposlenom 
koji je izabran na konkursu prestaje radni odnos najkasnije u roku od 30 dana od 
dana dostavljanja pravnosnažne sudske odluke.
*Službeni glasnik RS, broj 47/2018
IV. POSLOVI JAVNE AGENCIJE
Svi poslovi javne agencije
Član 35.
Javna agencija može istovremeno da vrši i razvojne i stručne i regulatorne 
poslove određene aktom o osnivanju javne agencije saglasno posebnom zakonu.
Pored toga, javna agencija može da vrši i druge poslove povezane sa svrhom 
svog osnivanja, prema aktu o osnivanju javne agencije.
Javnoj agenciji mogu posebnim zakonom biti povereni svi poslovi državne 
uprave koji se prema ovom zakonu uopšte mogu poveriti javnim agencijama.
Razvojni i stručni poslovi
Član 36.
Javna agencija vrši razvojne i stručne poslove saglasno svrsi svog osnivanja.
Razvojni poslovi sastoje se od podsticanja i usmeravanja razvoja u oblastima iz 
delokruga javne agencije, dodeljivanja i raspoređivanja finansijskih podsticaja i 
drugih razvojnih sredstava, preduzimanja mera na koje je javna agencija ovlašćena 
posebnim zakonom i od drugih poslova određenih aktom o osnivanju javne agencije 
saglasno posebnom zakonu.
Regulatorni poslovi
Član 37.
Regulatorni poslovi javne agencije sastoje se u donošenju propisa za 
izvršavanje zakona i drugih opštih akata Narodne skupštine i Vlade.
Propisi javne agencije moraju po prirodi i nazivu da odgovaraju propisima 
koje donose organi državne uprave.
Propise donosi upravni odbor javne agencije, 
osim ako posebnim zakonom nije drugačije određeno i objavljuje ih u „Službenom 
glasniku Republike Srbije”.
*Službeni glasnik RS, broj 47/2018
Rešavanje u upravnom postupku
Član 38.
Rešenja u upravnom postupku donosi direktor javne agencije ili lice koje on 
ovlasti.
Кao prvostepeno rešenje javne agencije uzima se i rešenje njene područne 
unutrašnje jedinice.
O žalbi na rešenje javne agencije rešava ministarstvo u čijem su delokrugu 
poslovi javne agencije.
Nadzor
Član 39.
Javna agencija nadzire namensko i svrsishodno korišćenje dodeljenih 
finansijskih sredstava i podsticaja i stručnost i svrsishodnost rada drugih lica 
određenih posebnim zakonom ili aktom o osnivanju javne agencije.
Javna agencija dužna je da sastavi izveštaj o nadzoru i zasnuje ga na 
potrebnoj dokumentaciji i izjašnjenju stranaka. 
Izveštaj o nadzoru javna agencija dostavlja ministarstvu u čijem delokrugu su 
poslovi javne agencije. Određivanje tarife
Član 40.
Javna agencija koja korisnicima naplaćuje usluge izdaje tarifu, kojom tako 
određuje cenu usluge da se njome pokriju troškovi usluge. 
Predlog tarife sačinjava upravni odbor javne agencije i objavljuje ga u najmanje 
jednom dnevnom javnom glasilu koje izlazi u celoj Republici Srbiji, uz poziv 
mogućim korisnicima da u roku koji ne može biti kraći od osam ni duži od 30 dana 
dostave primedbe i predloge.
O predlogu tarife pribavlja se i mišljenje ministarstva u čijem delokrugu su 
poslovi javne agencije i ministarstva nadležnog za poslove finansija.
Uz podnošenje tarife na saglasnost osnivaču, upravni odbor javne agencije je 
dužan da u obrazloženju navede ciljeve koji se postižu tarifom i razloge zbog 
kojih nije prihvatio primedbe i predloge mogućih korisnika i ministarstava.
Pošto osnivač da saglasnost na tarifu, tarifa se objavljuje u „Službenom 
glasniku Republike Srbije” i stupa na snagu posle objavljivanja.
Akti o radu i poslovanju javne agencije
Član 41. 
Javna agencija donosi opšte akte kojima uređuje pitanja značajna za svoj rad i 
poslovanje, prema posebnom zakonu ili aktu o osnivanju javne agencije.
Opšte akte o radu i poslovanju javne agencije donosi upravni odbor javne 
agencije.
Opšti akt o pravima, obavezama, odgovornostima i zaradi direktora i 
zaposlenih u javnoj agenciji donosi se uz saglasnost osnivača.
V. ZAŠTITA OPŠTEG INTERESA U RADU JAVNE AGENCIJE
Prava osnivača 
Član 42.
Pored imenovanja i razrešenja članova upravnog odbora i direktora javne 
agencije, osnivač daje saglasnosti na godišnji program rada, na finansijski plan 
javne agencije i na druge akte određene ovim ili posebnim zakonom.
Nadzor nad propisima javne agencije
Član 43.
Javna agencija je dužna da pre objavljivanja propisa pribavi od ministarstva u 
čijem delokrugu su poslovi javne agencije mišljenje o ustavnosti i zakonitosti 
propisa, a ministarstvo da njoj dostavi obrazloženi predlog kako da propis 
usaglasi sa Ustavom, zakonom, propisom ili drugim opštim aktom Narodne skupštine 
i Vlade.
Ako javna agencija ne postupi po predlogu ministarstva, ono je dužno da 
osnivaču predloži donošenje rešenja o obustavi od izvršenja propisa i na njemu 
zasnovanih pojedinačnih akata i pokretanje postupka za ocenjivanje ustavnosti i 
zakonitosti propisa.
Rešenje o obustavi od izvršenja propisa stupa na snagu kad se objavi u 
„Službenom glasniku Republike Srbije” i prestaje da važi ako osnivač u narednih 
15 dana ne pokrene postupak za ocenjivanje ustavnosti i zakonitosti propisa.
Nadzor nad radom i poslovanjem javne agencije
Član 44.
Nadzor nad radom javne agencije u poverenim poslovima državne uprave vrši 
ministarstvo u čijem delokrugu su poslovi javne agencije.
Zakonito i namensko korišćenje sredstava javne agencije i primenu propisa 
kojima se uređuju javne finansije i finansijsko i računovodstveno poslovanje 
nadzire ministarstvo nadležno za poslove finansija.
Primenu propisa o službenoj upotrebi jezika i pisma, kancelarijskom 
poslovanju, poslovanje sa strankama i korisnicima, kao i efikasnost i ažurnost 
rešavanja u upravnom postupku, stručnu spremu zaposlenih koji rešavaju u upravnom 
postupku i ovlašćenja za rešavanje u upravnom postupku nadzire ministarstvo 
nadležno za poslove uprave.
Godišnji program rada javne agencije. Finansijski plan
Član 45.
Upravni odbor javne agencije usvaja i do 15. decembra tekuće godine podnosi 
osnivaču na saglasnost program rada javne agencije za narednu godinu i 
finansijski plan javne agencije.
Godišnjim programom rada se, saglasno aktu o osnivanju javne agencije, određuju 
osnovni ciljevi javne agencije za narednu godinu i načini njihovog postizanja.
Godišnji program rada sadrži i predlog mera za delotvorniji rad i ekonomičnije 
korišćenje sredstava javne agencije.
Posebnim zakonom ili aktom o osnivanju javna agencija može biti obavezana da 
godišnjim programom rada obuhvati i druga pitanja značajna za njen rad.
Izveštaj o radu javne agencije. Finansijski izveštaj
Član 46.
Upravni odbor javne agencije usvaja i podnosi osnivaču godišnji izveštaj o 
radu za proteklu godinu najkasnije do 1. marta tekuće godine.
Osnivač može, saglasno aktu o osnivanju javne agencije, zahtevati da mu 
upravni odbor javne agencije podnese periodični izveštaj o radu ili izveštaj o 
izvršenju nekog posla.
Upravni odbor javne agencije usvaja i podnosi osnivaču finansijski izveštaj 
prema pravilima za podnošenje završnih računa javnih preduzeća.
Ministar nadležan za poslove finansija bliže će 
urediti način i sadržinu izveštaja o rashodima za zaposlene u javnoj agenciji 
koji je javna agencija dužna da podnese osnivaču.
*Službeni glasnik RS, broj 47/2018
VI. ODNOS JAVNE AGENCIJE SA КORISNICIMA 
Javnost rada javne agencije
Član 47.
Javna agencija je dužna da na primeren način, pre svega u prostorijama u 
kojima posluje sa korisnicima, obaveštava korisnike o njihovim pravima, 
obavezama, postupku ostvarivanja prava i obaveza, o svome radu i delokrugu, 
ministarstvima koja nadziru njen rad i načinu kontakta s njima i o drugim podacima 
bitnim za javnost njenog rada i odnose sa korisnicima.
Javna agencija je pri tome dužna da:
1) u prostorijama u kojima posluje sa korisnicima u pismenom obliku istakne 
lična imena članova upravnog odbora, direktora, zaposlenih koji posluju sa 
korisnicima, člana upravnog odbora ovlašćenog za prijem i razmatranje predloga i 
primedaba korisnika i drugih odgovornih lica;
2) omogući da se javnost, korisnici i zaposleni u javnoj agenciji upoznaju sa 
kratkim pregledom godišnjeg programa rada javne agencije;
3) upozna javnost sa svim informacijama koje su propisima određene kao 
informacije od javnog značaja;
4) pruža informacije preko telefona i drugih sredstava komunikacije kojima 
raspolaže.
Za javnost rada javne agencije odgovara direktor javne agencije. 

Poslovanje sa korisnicima 
Član 48.
Javna agencija mora ostvariti primeren odnos sa strankama i korisnicima.
Javna agencija je dužna da svoje radno vreme prilagodi potrebama korisnika.
Najmanje jednom godišnje javna agencija mora omogućiti korisnicima da joj 
saopšte mišljenje o njenom radu i kvalitetu usluga i predlože načine njihovog 
poboljšavanja, o čemu sastavlja poseban izveštaj koji unosi u godišnji izveštaj o 
svom radu.
Primedbe i predlozi korisnika
Član 49.
Javna agencija dužna je da omogući korisnicima davanje primedaba i predloga 
vezanih za njen rad, usmeno i pismeno, telefonski ili u elektronskom obliku.
Primedbe i predloge korisnika prima i razmatra član upravnog odbora javne 
agencije koga za to na jednu godinu ovlasti upravni odbor javne agencije i koji 
o svojim zaključcima obaveštava upravni odbor, direktora, lice na koje se 
primedba odnosi i korisnika.
VII. FINANSIRANJE JAVNE AGENCIJE
Finansiranje iz budžeta i od naplaćene cene usluga
Član 50.
Poslovi državne uprave koji su povereni javnoj agenciji finansiraju se iz 
budžeta Republike Srbije.
Za finansiranje javne agencije koriste se i sredstva od naplaćene cene usluga 
javne agencije i vode se na posebnom podračunu javne agencije.
Finansiranje iz poklona i priloga
Član 51.
Pokloni, prilozi pokrovitelja javne agencije i drugi prilozi dati osnivaču ili 
javnoj agenciji prihod su javne agencije, vode se na posebnom podračunu javne 
agencije i koriste se za razvoj javne agencije.
Raspodela viška prihoda
Član 52.
Višak prihoda nad rashodima javne agencije koristi se za razvoj javne 
agencije ili se prenosi u budžet Republike Srbije.
O raspodeli viška prihoda odlučuje upravni odbor javne agencije, uz 
saglasnost osnivača.
Brisan je raniji stav 3. (vidi član 16. Zakona 
- 47/2018-12)
*Službeni glasnik RS, broj 47/2018
Odgovornost za obaveze javne agencije
Član 53.
Javna agencija odgovara za svoje obaveze svom svojom imovinom.
Osnivač odgovara za obaveze javne agencije ako javna agencija ne može da 
ispuni obaveze iz svoje imovine ili ako bi ispunjenje obaveza iz imovine javne 
agencije ozbiljno ugrozilo njen rad.
VIII. PRESTANAК RADA JAVNE AGENCIJE
Član 54.
Javna agencija prestaje da radi ako bude ukinuta ili se pravnosnažnom sudskom 
odlukom utvrdi ništavost njenog upisa u sudski registar.
Javna agencija može biti ukinuta usled prestanka svrhe zbog koje je osnovana 
ili ako neki drugi organizacioni oblik može delotvornije, racionalnije i 
ekonomičnije da zadovolji svrhu javne agencije.
Odluku o ukidanju javne agencije donosi osnivač, na osnovu ovlašćenja u 
posebnom zakonu.
IX. JAVNE AGENCIJE КOJE OSNIVAJU AUTONOMNE POКRAJINE I JEDINICE LOКALNE 
SAMOUPRAVE
Način osnivanja. Vršenje osnivačkih prava. Poslovi 
Član 55.
Autonomna pokrajina i jedinica lokalne samouprave mogu da osnuju javnu 
agenciju kad su na to ovlašćene svojim opštim aktom, ako su ispunjeni uslovi za 
osnivanje javne agencije određeni ovim zakonom.
Prava osnivača u ime autonomne pokrajine odnosno jedinice lokalne samouprave 
vrši organ određen njihovim opštim aktom.
Autonomna pokrajina i jedinica lokalne samouprave mogu javnoj agenciji 
poveriti poslove iz svog izvornog delokruga koji po vrsti i prirodi odgovaraju 
poslovima državne uprave koje javnim agencijama može poveriti Republika Srbija.
Primena odredaba ovog zakona
Član 56.
Propise i rad javne agencije nadziru nadležni organi uprave autonomne 
pokrajine i jedinice lokalne samouprave, koji rešavaju i o žalbama na rešenja 
koje javna agencija donese u upravnom postupku. 
Ako je osnivač javne agencije jedinica lokalne samouprave, za direktora javne 
agencije može biti imenovano i lice koje ima najmanje 
pet godina radnog iskustva 
u jednoj ili više oblasti iz delokruga javne agencije.
U svemu ostalom shodno se primenjuju odredbe ovog zakona kojima se uređuju 
javne agencije čiji je osnivač Republika Srbija.
*Službeni glasnik RS, broj 47/2018
X. PRELAZNE I ZAVRŠNE ODREDBE
Primena na postojeće agencije
Član 57.
Danom stupanja na snagu ovog zakona odredbe člana 7. st. 1. i 2. ovog zakona, 
odredbe ovog zakona o sukobu interesa pri vršenju javnih funkcija (član 14), o 
vršenju nadzora od strane javne agencije (član 39), o nadležnosti direktora za 
donošenje pravilnika o unutrašnjoj organizaciji i sistematizaciji radnih mesta u 
javnoj agenciji (član 21. stav 2), o nadležnosti upravnog odbora za donošenje 
opštih akata o radu i poslovanju javne agencije (član 41. st 1. i 2), o zaštiti 
opšteg interesa u radu javne agencije (čl. 42–46) i odnosu sa korisnicima (čl. 
47–49) primenjuju se na sledeće agencije koje su obrazovane posebnim zakonima:
1) Agenciju za privatizaciju, obrazovanu Zakonom o Agenciji za privatizaciju 
(„Službeni glasnik RS”, br. 38/01 i 135/04); 
2) Republičku agenciju za razvoj malih i srednjih preduzeća, obrazovanu 
Zakonom o Agenciji za razvoj malih i srednjih preduzeća („Službeni glasnik RS”, 
broj 65/01);
3) Agenciju za duvan, obrazovanu Zakonom o duvanu („Službeni glasnik RS”, 
broj 17/03);
4) Republičku agenciju za prostorno planiranje, obrazovanu Zakonom o planiranju 
i izgradnji („Službeni glasnik RS”, broj 47/03);
5) Agenciju za privredne registre, obrazovanu Zakonom o Agenciji za privredne 
registre („Službeni glasnik RS”, broj 55/04);
6) Agenciju za licenciranje stečajnih upravnika, obrazovanu Zakonom o Agenciji 
za licenciranje stečajnih upravnika („Službeni glasnik RS”, broj 84/04);
7) Agenciju za lekove i medicinska sredstva Srbije, obrazovanu Zakonom o 
lekovima i medicinskim sredstvima („Službeni glasnik RS”, broj 84/04).
Nastavak rada organa postojećih agencija 
Član 58.
Danom stupanja na snagu ovog zakona nadzorni odbori agencija iz člana 57. ovog 
zakona prestaju da rade, njihovim članovima prestaje mandat, a poslove nadzornih 
odbora preuzimaju upravni odbori.
U Republičkoj agenciji za prostorno planiranje Savet agencije danom stupanja na 
snagu ovog zakona preuzima poslove nadzornog odbora propisane ovim zakonom.
Danom prestanka mandata upravnog odbora i direktora imenovanih u agencijama 
iz člana 57. ovog zakona, počinju da se na njih primenjuju odredbe ovog zakona o 
organima javnih agencija.
Ako mandat člana upravnog odbora prestane pre isteka mandata celog upravnog 
odbora, novi član upravnog odbora imenuje se prema odredbama posebnih zakona 
kojima su obrazovane agencije iz člana 57. ovog zakona, sa mandatom do isteka 
mandata člana na čije mesto je imenovan.
Stupanje na snagu zakona
Član 59.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.
ODREDBE КOJE NISU UNETE U "PREČIŠĆEN TEКST" ZAКONA
Zakon o izmenama i dopunama Zakona o javnim agencijama: 
"Službeni glasnik RS", broj 47/2018-12
Član 18.
Akt iz člana 15. ovog zakona doneće se u roku od šest meseci od dana 
stupanja na snagu ovog zakona.
Član 19.
Postupci odlučivanja o pravima, obavezama i odgovornostima direktora, 
člana upravnog odbora i zaposlenih u javnoj agenciji koji su započeti, a nisu 
okončani do stupanja na snagu ovog zakona okončaće se po odredbama propisa koji 
je bio na snazi do dana stupanja na snagu ovog zakona.
Član 20.
Javna agencija dužna je da svoja opšta akta uskladi sa odredbama ovog 
zakona do početka primene ovog zakona.
Član 21.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”, a primenjuje se od 1. januara 2019. godine, osim 
člana 15. koji se primenjuje od dana stupanja na snagu ovog zakona.


