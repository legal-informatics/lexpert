





	
	
	
	ZAКON

o zabrani
diskriminacije

„Službeni glasnik
RS”, broj 22 od 30.
marta 2009.



I. OSNOVNE
ODREDBE



Predmet Zakona



Član 1.

Ovim zakonom uređuje se opšta zabrana diskriminacije, oblici i slučajevi
diskriminacije, kao i postupci zaštite od diskriminacije.

Ovim zakonom ustanovljava se Poverenik za zaštitu ravnopravnosti (u
daljem tekstu: Poverenik), kao samostalan državni organ, nezavisan u obavljanju poslova
utvrđenih ovim zakonom.


Pojmovi



Član 2. 

U ovom zakonu:

1) izrazi „diskriminacija” i „diskriminatorsko postupanje” označavaju
svako neopravdano pravljenje razlike ili nejednako postupanje, odnosno propuštanje
(isključivanje, ograničavanje ili davanje prvenstva), u odnosu na lica ili grupe kao
i na članove njihovih porodica, ili njima bliska lica, na otvoren ili prikriven način,
a koji se zasniva na rasi, boji kože, precima, državljanstvu, nacionalnoj pripadnosti
ili etničkom poreklu, jeziku, verskim ili političkim ubeđenjima, polu, rodnom identitetu,
seksualnoj orijentaciji, imovnom stanju, rođenju, genetskim osobenostima, zdravstvenom
stanju, invaliditetu, bračnom i porodičnom statusu, osuđivanosti, starosnom dobu,
izgledu, članstvu u političkim, sindikalnim i drugim organizacijama i drugim stvarnim,
odnosno pretpostavljenim ličnim svojstvima (u daljem tekstu: lična svojstva); 

2) izrazi „lice” i „svako” označavaju onog ko boravi na teritoriji
Republike Srbije ili na teritoriji pod njenom jurisdikcijom, bez obzira na to da
li je državljanin Republike Srbije, neke druge države ili je lice bez državljanstva,
kao i pravno lice koje je registrovano, odnosno obavlja delatnost na teritoriji Republike
Srbije;

3) izraz „građanin” označava lice koje je državljanin Republike Srbije;


4) izraz „organ javne vlasti” označava državni organ, organ autonomne
pokrajine, organ jedinice lokalne samouprave, javno preduzeće, ustanovu, javnu agenciju
i drugu organizaciju kojoj je povereno vršenje javnih ovlašćenja, kao i pravno lice
koje osniva ili finansira u celini, odnosno u pretežnom delu, Republika, autonomna
pokrajina ili lokalna samouprava.

Svi pojmovi koji se koriste u ovom zakonu u muškom rodu obuhvataju
iste pojmove u ženskom rodu.


Zaštićena
prava i lica



Član 3.

Svako ima pravo da ga nadležni sudovi i drugi organi javne vlasti Republike
Srbije efikasno štite od svih oblika diskriminacije. 

Stranac u Republici Srbiji, u skladu sa međunarodnim ugovorima, ima
sva prava zajemčena Ustavom i zakonom, izuzev prava koja po Ustavu i zakonu imaju
samo građani Republike Srbije.

Zabranjeno je vršenje prava utvrđenih ovim zakonom protivno cilju u kome
su priznata ili sa namerom da se uskrate, povrede ili ograniče prava i slobode drugih.



II. OPŠTA
ZABRANA I OBLICI DISКRIMINACIJE



Načelo jednakosti



Član 4.

Svi su jednaki i uživaju jednak položaj i jednaku pravnu zaštitu, bez
obzira na lična svojstva.

Svako je dužan da poštuje načelo jednakosti, odnosno zabranu diskriminacije.


Oblici diskriminacije



Član 5.

Oblici diskriminacije su neposredna i posredna diskriminacija, kao
i povreda načela jednakih prava i obaveza, pozivanje na odgovornost, udruživanje radi
vršenja diskriminacije, govor mržnje i uznemiravanje i ponižavajuće postupanje. 



Neposredna
diskriminacija



Član 6.

Neposredna diskriminacija postoji ako se lice ili grupa lica, zbog
njegovog odnosno njihovog ličnog svojstva u istoj ili sličnoj situaciji, bilo kojim
aktom, radnjom ili propuštanjem, stavljaju ili su stavljeni u nepovoljniji položaj, ili
bi mogli biti stavljeni u nepovoljniji položaj. 



Posredna
diskriminacija



Član 7.

Posredna diskriminacija postoji ako se lice ili grupa lica, zbog njegovog
odnosno njihovog ličnog svojstva, stavlja u nepovoljniji položaj aktom, radnjom ili
propuštanjem koje je prividno zasnovano na načelu jednakosti i zabrane diskriminacije,
osim ako je to opravdano zakonitim ciljem, a sredstva za postizanje tog cilja su primerena
i nužna. 



Povreda načela
jednakih prava i obaveza



Član 8. 

Povreda načela jednakih prava i obaveza postoji ako se licu ili grupi
lica, zbog njegovog odnosno njihovog ličnog svojstva, neopravdano uskraćuju prava
i slobode ili nameću obaveze koje se u istoj ili sličnoj situaciji ne uskraćuju
ili ne nameću drugom licu ili grupi lica, ako su cilj ili posledica preduzetih mera
neopravdani, kao i ako ne postoji srazmera između preduzetih mera i cilja koji se
ovim merama ostvaruje. 



Zabrana pozivanja
na odgovornost



Član 9.

Diskriminacija postoji ako se prema licu ili grupi lica neopravdano
postupa lošije nego što se postupa ili bi se postupalo prema drugima, isključivo
ili uglavnom zbog toga što su tražili, odnosno nameravaju da traže zaštitu od diskriminacije
ili zbog toga što su ponudili ili nameravaju da ponude dokaze o diskriminatorskom
postupanju. 



Udruživanje
radi vršenja diskriminacije



Član 10.

Zabranjeno je udruživanje radi vršenja diskriminacije, odnosno delovanje
organizacija ili grupa koje je usmereno na kršenje ustavom, pravilima međunarodnog
prava i zakonom zajamčenih sloboda i prava ili na izazivanje nacionalne, rasne, verske
i druge mržnje, razdora ili netrpeljivosti. 



Govor mržnje



Član 11.

Zabranjeno je izražavanje ideja, informacija i mišljenja kojima se podstiče
diskriminacija, mržnja ili nasilje protiv lica ili grupe lica zbog njihovog ličnog
svojstva, u javnim glasilima i drugim publikacijama, na skupovima i mestima dostupnim
javnosti, ispisivanjem i prikazivanjem poruka ili simbola i na drugi način.



Uznemiravanje
i ponižavajuće postupanje



Član 12.

Zabranjeno je uznemiravanje i ponižavajuće postupanje koje ima za cilj
ili predstavlja povredu dostojanstva lica ili grupe lica na osnovu njihovog ličnog
svojstva, a naročito ako se time stvara strah ili neprijateljsko, ponižavajuće i
uvredljivo okruženje. 



Teški oblici
diskriminacije



Član 13.

Teški oblici diskriminacije su:

1. izazivanje i podsticanje neravnopravnosti, mržnje i netrpeljivosti po
osnovu nacionalne, rasne ili verske pripadnosti, jezika, političkog opredeljenja,
pola, rodnog identiteta, seksualnog opredeljenja i invaliditeta;

2. propagiranje ili vršenje diskriminacije od strane organa javne vlasti
i u postupcima pred organima javne vlasti;

3. propagiranje diskriminacije putem javnih glasila; 

4. ropstvo, trgovina ljudima, aparthejd, genocid, etničko čišćenje i
njihovo propagiranje; 

5. diskriminacija lica po osnovu dva ili više ličnih svojstava (višestruka
ili ukrštena diskriminacija); 

6. diskriminacija koja je izvršena više puta (ponovljena diskriminacija)
ili koja se čini u dužem vremenskom periodu (produžena diskriminacija) prema istom
licu ili grupi lica;

7. diskriminacija koja dovodi do teških posledica po diskriminisanog,
druga lica ili imovinu, a naročito ako se radi o kažnjivom delu kod koga je pretežna
ili isključiva pobuda za izvršenje bila mržnja, odnosno netrpeljivost prema oštećenom
koja je zasnovana na njegovom ličnom svojstvu. 



Posebne mere



Član 14.

Ne smatraju se diskriminacijom posebne mere uvedene radi postizanja
pune ravnopravnosti, zaštite i napretka lica, odnosno grupe lica koja se nalaze
u nejednakom položaju. 



III. POSEBNI
SLUČAJEVI DISКRIMINACIJE



Diskriminacija
u postupcima pred organima javne vlasti



Član 15.

Svako ima pravo na jednak pristup i jednaku zaštitu svojih prava pred
sudovima i organima javne vlasti. 

Diskriminatorsko postupanje službenog lica, odnosno odgovornog lica
u organu javne vlasti, smatra se težom povredom radne dužnosti, u skladu sa zakonom.




Diskriminacija
u oblasti rada



Član 16.

Zabranjena je diskriminacija u oblasti rada, odnosno narušavanje jednakih
mogućnosti za zasnivanje radnog odnosa ili uživanje pod jednakim uslovima svih prava
u oblasti rada, kao što su pravo na rad, na slobodan izbor zaposlenja, na napredovanje
u službi, na stručno usavršavanje i profesionalnu rehabilitaciju, na jednaku naknadu
za rad jednake vrednosti, na pravične i zadovoljavajuće uslove rada, na odmor, na
obrazovanje i stupanje u sindikat, kao i na zaštitu od nezaposlenosti. 

Zaštitu od diskriminacije iz stava 1. ovog člana uživa lice u radnom
odnosu, lice koje obavlja privremene i povremene poslove ili poslove po ugovoru o
delu ili drugom ugovoru, lice na dopunskom radu, lice koje obavlja javnu funkciju,
pripadnik vojske, lice koje traži posao, student i učenik na praksi, lice na stručnom
osposobljavanju i usavršavanju bez zasnivanja radnog odnosa, volonter i svako drugo
lice koje po bilo kom osnovu učestvuje u radu. 

Ne smatra se diskriminacijom pravljenje razlike, isključenje ili davanje
prvenstva zbog osobenosti određenog posla kod koga lično svojstvo lica predstavlja
stvarni i odlučujući uslov obavljanja posla, ako je svrha koja se time želi postići
opravdana, kao i preduzimanje mera zaštite prema pojedinim kategorijama lica iz stava
2. ovog člana (žene, trudnice, porodilje, roditelji, maloletnici, osobe sa invaliditetom
i drugi). 


Diskriminacija
u pružanju javnih usluga i korišćenju objekata i površina



Član 17.

Diskriminacija u pružanju javnih usluga postoji ako pravno ili fizičko
lice, u okviru svoje delatnosti, odnosno zanimanja, na osnovu ličnog svojstva lica
ili grupe lica, odbije pružanje usluge, za pružanje usluge traži ispunjenje uslova koji
se ne traže od drugih lica ili grupe lica, odnosno ako u pružanju usluga neopravdano
omogući prvenstvo drugom licu ili grupi lica. 

Svako ima pravo na jednak pristup objektima u javnoj upotrebi (objekti
u kojima se nalaze sedišta organa javne vlasti, objekti u oblasti obrazovanja, zdravstva,
socijalne zaštite, kulture, sporta, turizma, objekti koji se koriste za zaštitu
životne sredine, za zaštitu od elementarnih nepogoda i sl.), kao i javnim površinama
(parkovi, trgovi, ulice, pešački prelazi i druge javne saobraćajnice i sl.), u skladu
sa zakonom. 



Zabrana verske
diskriminacije



Član 18.

Diskriminacija postoji ako se postupa protivno načelu slobodnog ispoljavanja
vere ili uverenja, odnosno ako se licu ili grupi lica uskraćuje pravo na sticanje,
održavanje, izražavanje i promenu vere ili uverenja, kao i pravo da privatno ili javno
iznese ili postupi shodno svojim uverenjima. 

Ne smatra se diskriminacijom postupanje sveštenika, odnosno verskih
službenika koje je u skladu sa verskom doktrinom, uverenjima ili ciljevima crkava
i verskih zajednica upisanih u registar verskih zajednica, u skladu sa posebnim
zakonom kojim se uređuje sloboda veroispovesti i status crkava i verskih zajednica.



Diskriminacija
u oblasti obrazovanja i stručnog osposobljavanja



Član 19.

Svako ima pravo na predškolsko, osnovno, srednje i visoko obrazovanje
i stručno osposobljavanje pod jednakim uslovima, u skladu sa zakonom. 

Zabranjeno je licu ili grupi lica na osnovu njihovog ličnog svojstva,
otežati ili onemogućiti upis u vaspitno-obrazovnu ustanovu, ili isključiti ih iz
ovih ustanova, otežati ili uskratiti mogućnost praćenja nastave i učešća u drugim
vaspitnim, odnosno obrazovnim aktivnostima, razvrstavati učenike po ličnom svojstvu,
zlostavljati ih i na drugi način neopravdano praviti razliku i nejednako postupati
prema njima. 

Zabranjena je diskriminacija vaspitnih i obrazovanih ustanova koje obavljaju
delatnost u skladu sa zakonom i drugim propisom, kao i lica koja koriste ili su
koristili usluge ovih ustanova u skladu sa zakonom. 



Diskriminacija
na osnovu pola



Član 20.

Diskriminacija postoji ako se postupa protivno načelu ravnopravnosti
polova, odnosno načelu poštovanja jednakih prava i sloboda žena i muškaraca u političkom,
ekonomskom, kulturnom i drugom aspektu javnog, profesionalnog, privatnog i porodičnog
života.

Zabranjeno je uskraćivanje prava ili javno ili prikriveno priznavanje
pogodnosti u odnosu na pol ili zbog promene pola. Zabranjeno je i fizičko i drugo
nasilje, eksploatacija, izražavanje mržnje, omalovažavanje, ucenjivanje i uznemiravanje
s obzirom na pol, kao i javno zagovaranje, podržavanje i postupanje u skladu sa predrasudama,
običajima i drugim društvenim obrascima ponašanja koji su zasnovani na ideji podređenosti
ili nadređenosti polova, odnosno stereotipnih uloga polova.



Diskriminacija
na osnovu seksualne orijentacije



Član 21.

Seksualna orijentacija je privatna stvar i niko ne može biti pozvan
da se javno izjasni o svojoj seksualnoj orijentaciji. 

Svako ima pravo da se izjasni o svojoj seksualnoj orijentaciji, a diskriminatorsko
postupanje zbog takvog izjašnjavanja je zabranjeno.



Diskriminacija
dece



Član 22.

Svako dete, odnosno maloletnik ima jednaka prava i zaštitu u porodici,
društvu i državi, bez obzira na njegova ili lična svojstva roditelja, staratelja i
članova porodice.

Zabranjeno je diskriminisati dete, odnosno maloletnika prema zdravstvenom
stanju, bračnom, odnosno vanbračnom rođenju, javno pozivanje na davanje prednosti deci
jednog pola u odnosu na decu drugog pola, kao i pravljenje razlike prema zdravstvenom
stanju, imovnom stanju, profesiji i drugim obeležjima društvenog položaja, aktivnostima,
izraženom mišljenju ili uverenju detetovih roditelja, odnosno staratelja i članova porodice.



Diskriminacija
na osnovu starosnog doba



Član 23.

Zabranjeno je diskriminisati lica na osnovu starosnog doba.

Stari imaju pravo na dostojanstvene uslove života bez diskriminacije,
a posebno, pravo na jednak pristup i zaštitu od zanemarivanja i uznemiravanja u korišćenju
zdravstvenih i drugih javnih usluga.



Diskriminacija
nacionalnih manjina



Član 24.

Zabranjena je diskriminacija nacionalnih manjina i njihovih pripadnika
na osnovu nacionalne pripadnosti, etničkog porekla, verskih uverenja i jezika.

Način ostvarivanja i zaštita prava pripadnika nacionalnih manjina uređuje
se posebnim zakonom.



Diskriminacija
zbog političke ili sindikalne pripadnosti



Član 25.

Zabranjena je diskriminacija zbog političkih ubeđenja lica ili grupe
lica, odnosno pripadnosti ili nepripadnosti političkoj stranci odnosno sindikalnoj
organizaciji.

Diskriminacijom iz stava 1. ovog člana ne smatraju se ograničenja koja
se odnose na vršioce određenih državnih funkcija, kao i ograničenja neophodna radi
sprečavanja zagovaranja i vršenja fašističkih, nacističkih i rasističkih aktivnosti,
propisana u skladu sa zakonom.



Diskriminacija
osoba sa invaliditetom



Član 26.

Diskriminacija postoji ako se postupa protivno načelu poštovanja jednakih
prava i sloboda osoba sa invaliditetom u političkom, ekonomskom, kulturnom i drugom
aspektu javnog, profesionalnog, privatnog i porodičnog života.

Način ostvarivanja i zaštita prava osoba sa invaliditetom uređuje se
posebnim zakonom.

U pogledu sudske zaštite od diskriminacije osoba sa invaliditetom primenjuju
se i čl. 41, 42, 43, 44, 45. i 46. ovog zakona.



Diskriminacija
s obzirom na zdravstveno stanje



Član 27.

Zabranjena je diskriminacija lica ili grupe lica s obzirom na njihovo
zdravstveno stanje, kao i članova njihovih porodica.

Diskriminacija iz stava 1. ovog člana postoji naročito ako se licu
ili grupi lica zbog njihovih ličnih svojstava neopravdano odbije pružanje zdravstvenih
usluga, postave posebni uslovi za pružanje zdravstvenih usluga koji nisu opravdani
medicinskim razlozima, odbije postavljanje dijagnoze i uskrate informacije o trenutnom
zdravstvenom stanju, preduzetim ili nameravanim merama lečenja ili rehabilitacije,
kao i uznemiravanje, vređanje i omalovažavanje u toku boravka u zdravstvenoj ustanovi.




IV. POVERENIК
ZA ZAŠTITU RAVNOPRAVNOSTI



Postupak
izbora Poverenika



Član 28.

Poverenika bira Narodna skupština većinom glasova svih narodnih poslanika,
na predlog odbora nadležnog za ustavna pitanja (u daljem tekstu: Odbor).

Predlog za izbor Poverenika utvrđuje se većinom glasova od ukupnog
broja članova Odbora.

Svaka poslanička grupa u Narodnoj skupštini ima pravo da Odboru predloži
kandidata za Poverenika.

Za Poverenika može biti izabran državljanin Republike Srbije koji ispunjava
sledeće uslove:

1. da je diplomirani pravnik;

2. da ima najmanje deset godina iskustva na pravnim poslovima u oblasti
zaštite ljudskih prava;

3. da poseduje visoke moralne i stručne kvalitete.

Poverenik ne može obavljati drugu javnu ili političku funkciju, niti
profesionalnu delatnost, u skladu sa zakonom.



Mandat



Član 29.

Poverenik se bira na vreme od pet godina.

Isto lice može biti birano za Poverenika najviše dva puta.



Prestanak
mandata



Član 30.

Povereniku funkcija prestaje: istekom mandata; podnošenjem ostavke u
pismenom obliku Narodnoj skupštini; ispunjenjem uslova za penziju, u skladu sa zakonom;
razrešenjem i smrću.

Odluku o razrešenju Poverenika donosi Narodna skupština.

Poverenik se razrešava dužnosti:

1. zbog nestručnog i nesavesnog rada;

2. ako pravnosnažnom odlukom bude osuđen za krivično delo na kaznu
zatvora koja ga čini nedostojnim ili nepodobnim za obavljanje ove funkcije;

3. gubitkom državljanstva;

4. ako obavlja drugu javnu funkciju ili profesionalnu delatnost, ako
obavlja drugu dužnost ili posao koji bi mogao uticati na njegovu samostalnost i nezavisnost
ili ako postupa suprotno zakonu kojim se uređuje sprečavanje sukoba interesa pri
vršenju javnih funkcija.

Postupak za razrešenje Poverenika pokreće se na inicijativu jedne trećine
narodnih poslanika.

Odbor utvrđuje da li postoje razlozi za razrešenje i o tome obaveštava
Narodnu skupštinu.

Odbor obaveštava Narodnu skupštinu i o zahtevu Poverenika da mu prestane
dužnost, kao i o ispunjenju uslova za prestanak dužnosti zbog ispunjenja uslova za penziju,
u skladu sa zakonom.

Narodna skupština donosi odluku o razrešenju Poverenika većinom glasova
svih narodnih poslanika.

Narodna skupština u roku od tri meseca od prestanka mandata Poverenika
bira novog Poverenika. 



Položaj Poverenika



Član 31.

Poverenik ima pravo na platu jednaku plati sudije Vrhovnog kasacionog
suda, kao i pravo na naknadu troškova nastalih u vezi sa vršenjem svoje funkcije.

Poverenik uživa imunitet koji uživaju narodni poslanici u Narodnoj
skupštini. 



Stručna služba
Poverenika



Član 32.

Poverenik ima stručnu službu koja mu pomaže u vršenju njegovih nadležnosti.


Poverenik donosi akt, na koji saglasnost daje Narodna skupština, kojim
uređuje organizaciju i rad svoje stručne službe. 

Poverenik ima tri pomoćnika. 

Pomoćnik Poverenika rukovodi zaokruženom oblašću rada, u skladu sa
aktom o organizaciji i sistematizaciji poslova. 

Pomoćnike Poverenika raspoređuje Poverenik. 

Poverenik samostalno odlučuje, u skladu sa zakonom, o prijemu lica
u radni odnos u stručnu službu, rukovođen potrebom profesionalnog i delotvornog
vršenja svoje nadležnosti.

Na zaposlene u stručnoj službi Poverenika shodno se primenjuju propisi
o radnim odnosima u državnim organima.

Finansijska sredstva za rad Poverenika, njegovih pomoćnika i njegove
stručne službe obezbeđuju se u budžetu Republike Srbije, na predlog Poverenika.

Sedište Poverenika je u Beogradu. 



Nadležnost
Poverenika



Član 33.

Poverenik:

1. prima i razmatra pritužbe zbog povreda odredaba ovog zakona i daje
mišljenja i preporuke u konkretnim slučajevima i izriče mere u skladu sa članom
40. ovog zakona;

2. podnosiocu pritužbe pruža informacije o njegovom pravu i mogućnosti
pokretanja sudskog ili drugog postupka zaštite, odnosno preporučuje postupak mirenja;

3. podnosi tužbe iz člana 43. ovog zakona, zbog povrede prava iz ovog
zakona, u svoje ime a uz saglasnost i za račun diskriminisanog lica, ukoliko postupak
pred sudom po istoj stvari nije već pokrenut ili pravnosnažno okončan;

4. podnosi prekršajne prijave zbog povrede prava iz ovog zakona;

5. podnosi godišnji i poseban izveštaj Narodnoj skupštini o stanju u
oblasti zaštite ravnopravnosti; 

6. upozorava javnost na najčešće, tipične i teške slučajeve diskriminacije;

7. prati sprovođenje zakona i drugih propisa, inicira donošenje ili izmenu
propisa radi sprovođenja i unapređivanja zaštite od diskriminacije i daje mišljenje
o odredbama nacrta zakona i drugih propisa koji se tiču zabrane diskriminacije;

8. uspostavlja i održava saradnju sa organima nadležnim za ostvarivanje
ravnopravnosti i zaštitu ljudskih prava na teritoriji autonomne pokrajine i lokalne
samouprave; 

9. preporučuje organima javne vlasti i drugim licima mere za ostvarivanje
ravnopravnosti. 



Poslovnik
o radu



Član 34.

Poverenik donosi poslovnik o radu kojim se bliže uređuje način njegovog
rada i postupanja. 




V. POSTUPANJE
PRED POVERENIКOM



Podnošenje
pritužbe



Član 35.

Lice koje smatra da je pretrpelo diskriminaciju podnosi Povereniku
pritužbu pismeno ili, izuzetno, usmeno u zapisnik, bez obaveze plaćanja takse ili
druge naknade. 

Uz pritužbu se podnose i dokazi o pretrpljenom aktu diskriminacije.


U ime i uz saglasnost lica čije je pravo povređeno, pritužbu može podneti
organizacija koja se bavi zaštitom ljudskih prava ili drugo lice.

Poverenik dostavlja pritužbu licu protiv koga je podneta, u roku od
15 dana od dana prijema pritužbe. 



Član 36.

Poverenik postupa po pritužbi ukoliko postupak pred sudom po istoj
stvari nije već pokrenut ili pravnosnažno okončan.

Poverenik ne postupa po pritužbi ako je očigledno da nema povrede prava
na koju podnosilac ukazuje, ako je u istoj stvari već postupao a nisu ponuđeni novi
dokazi, kao i ako utvrdi da je zbog proteka vremena od učinjene povrede prava nemoguće
postići svrhu postupanja. 


Utvrđivanje
činjeničnog stanja



Član 37.

Po prijemu pritužbe Poverenik utvrđuje činjenično stanje uvidom u podnete
dokaze i uzimanjem izjave od podnosioca pritužbe, lica protiv kojeg je pritužba podneta,
kao i od drugih lica. 

Lice protiv kojeg je pritužba podneta može se izjasniti o navodima
pritužbe u roku od 15 dana od dana njenog prijema.


Mirenje



Član 38.

Poverenik predlaže sprovođenje postupka mirenja, u skladu sa zakonom
kojim se uređuje postupak medijacije, a pre preduzimanja drugih radnji u postupku.


Mišljenje i
preporuke



Član 39.

Poverenik daje mišljenje o tome da li je došlo do povrede odredaba ovog
zakona u roku od 90 dana od dana podnošenja pritužbe, i o tome obaveštava podnosioca
i lice protiv kojeg je pritužba podneta. 

Uz mišljenje da je došlo do povrede odredaba ovog zakona, Poverenik preporučuje
licu protiv kojeg je podneta pritužba način otklanjanja povrede prava. 

Lice kome je preporuka upućena dužno je da postupi po preporuci i otkloni
povredu prava u roku od 30 dana od dana prijema preporuke, kao i da o tome obavesti
Poverenika. 


Mere



Član 40.

Ako lice kome je preporuka upućena ne postupi po preporuci, odnosno
ne otkloni povredu prava, Poverenik mu izriče meru opomene. 

Ako lice iz stava 1. ovog člana ne otkloni povredu prava u roku od
30 dana od dana izricanja opomene, Poverenik može o tome izvestiti javnost.

Mera opomene iz stava 1. ovog člana izriče se rešenjem, protiv koga
nije dopuštena posebna žalba. 

Na postupak pred Poverenikom shodno se primenjuju odredbe zakona kojim
se uređuje opšti upravni postupak. 


VI. SUDSКA
ZAŠTITA



Sudska nadležnost
i postupak



Član 41.

Svako ko je povređen diskriminatorskim postupanjem ima pravo da podnese
tužbu sudu.

U postupku se shodno primenjuju odredbe zakona o parničnom postupku.


Postupak je hitan. 

Revizija je uvek dopuštena.



Mesna nadležnost



Član 42.

U postupku za zaštitu od diskriminacije mesno je nadležan, pored suda
opšte mesne nadležnosti i sud na čijem području je sedište, odnosno prebivalište
tužioca.



Tužbe



Član 43.

Tužbom iz člana 41. stav 1. ovog zakona može se tražiti: 

1. zabrana izvršenja radnje od koje preti diskriminacija, zabrana daljeg
vršenja radnje diskriminacije, odnosno zabrana ponavljanja radnje diskriminacije;

2. utvrđenje da je tuženi diskriminatorski postupao prema tužiocu ili
drugome;

3. izvršenje radnje radi uklanjanja posledica diskriminatorskog postupanja;


4. naknada materijalne i nematerijalne štete;

5. objavljivanje presude donete povodom neke od tužbi iz tač. 1–4. ovog
člana.



Privremena
mera



Član 44.

Tužilac može uz tužbu, u toku postupka, kao i po okončanju postupka,
sve dok izvršenje ne bude sprovedeno, zahtevati da sud privremenom merom spreči diskriminatorsko
postupanje radi otklanjanja opasnosti od nasilja ili veće nenaknadive štete.

U predlogu za izdavanje privremene mere mora se učiniti verovatnim da
je mera potrebna da bi se sprečila opasnost od nasilja zbog diskriminatorskog postupanja,
sprečila upotreba sile ili nastanak nenaknadive štete.

O predlogu za izdavanje privremene mere sud je dužan da donese odluku
bez odlaganja, a najkasnije u roku od tri dana od dana prijema predloga.



Pravila o
teretu dokazivanja



Član 45.

Ako je sud utvrdio da je izvršena radnja neposredne diskriminacije ili
je to među strankama nesporno, tuženi se ne može osloboditi od odgovornosti dokazivanjem
da nije kriv. 

Ukoliko tužilac učini verovatnim da je tuženi izvršio akt diskriminacije,
teret dokazivanja da usled tog akta nije došlo do povrede načela jednakosti, odnosno
načela jednakih prava i obaveza snosi tuženi.



Tužbe drugih
lica



Član 46.

Tužbe iz člana 43. tač. 1, 2, 3. i tačke 5. može podneti Poverenik
i organizacija koja se bavi zaštitom ljudskih prava, odnosno prava određene grupe
lica.

Ako se diskriminatorsko postupanje odnosi isključivo na određeno lice,
tužioci iz stava 1. ovog člana mogu podneti tužbu samo uz njegov pristanak u pismenom
obliku. 

Lice koje se svesno izložilo diskriminatorskom postupanju, u nameri
da neposredno proveri primenu pravila o zabrani diskriminacije u konkretnom slučaju,
može podneti tužbu iz člana 43. tač. 1, 2, 3. i tačke 5. ovog zakona. 

Lice iz stava 3. ovog člana dužno je da obavesti Poverenika o nameravanoj
radnji, osim ako okolnosti to ne dozvoljavaju, kao i da o preduzetoj radnji izvesti
Poverenika u pismenom obliku. 

Ako lice iz stava 3. ovog člana nije podnelo tužbu, sud ga može saslušati
kao svedoka. 

Prema licu iz stava 3. ovog člana ne može se isticati prigovor podeljene
odgovornosti za štetu koja potiče od akta diskriminacije.



VII. NADZOR



Nadzor nad
sprovođenjem zakona



Član 47.

Nadzor nad sprovođenjem ovog zakona vrši ministarstvo nadležno za ljudska
i manjinska prava.


Godišnji izveštaj
Poverenika



Član 48.

Poverenik podnosi Narodnoj skupštini godišnji izveštaj o stanju u oblasti
zaštite ravnopravnosti, koji sadrži ocenu rada organa javne vlasti, pružalaca usluga
i drugih lica, uočene propuste i preporuke za njihovo otklanjanje.

Izveštaj može da sadrži i navode o sprovođenju zakona i drugih propisa,
odnosno o potrebi donošenja ili izmene propisa radi sprovođenja i unapređivanja zaštite
od diskriminacije. 

Izveštaj sadrži sažetak koji se objavljuje u „Službenom glasniku Republike
Srbije”.


Poseban izveštaj



Član 49.

Ako postoje naročito važni razlozi, Poverenik može, po sopstvenoj inicijativi
ili na zahtev Narodne skupštine, podneti poseban izveštaj Narodnoj skupštini. 

Poseban izveštaj sadrži sažetak koji se objavljuje u „Službenom glasniku
Republike Srbije”.


VIII. КAZNENE
ODREDBE



Član 50.

Novčanom kaznom od 10.000 do 50.000 dinara kazniće se za prekršaj službeno
lice, odnosno odgovorno lice u organu javne vlasti ako postupi diskriminatorski
(član 15. stav 2). 



Član 51.

Novčanom kaznom od 10.000 do 100.000 dinara kazniće se za prekršaj
pravno lice, odnosno preduzetnik, ako na osnovu ličnog svojstva licu koje obavlja
privremene i povremene poslove, licu na dopunskom radu, studentu i učeniku na praksi,
licu na stručnom osposobljavanju i usavršavanju bez zasnivanja radnog odnosa, odnosno
volonteru, narušava jednake mogućnosti za zasnivanje radnog odnosa ili uživanje pod
jednakim uslovima svih prava u oblasti rada (član 16. stav 1).

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu, odnosno u organu javne vlasti,
kao i fizičko lice. 



Član 52.

Novčanom kaznom od 10.000 do 100.000 dinara kazniće se za prekršaj
pravno lice, odnosno preduzetnik, ako u okviru svoje delatnosti, na osnovu ličnog
svojstva lica ili grupe lica, odbije pružanje usluge, za pružanje usluge traži ispunjenje
uslova koji se ne traže od ostalih lica ili grupa lica, odnosno ako u pružanju usluge
neopravdano da prvenstvo drugom licu ili grupi lica (član 17. stav 1). 

Novčanom kaznom od 10.000 do 100.000 dinara kazniće se za prekršaj
pravno lice odnosno preduzetnik, vlasnik, odnosno korisnik objekta u javnoj upotrebi
ili javne površine, ako licu ili grupi lica na osnovu njihovog ličnog svojstva onemogući
pristup tim objektima, odnosno površinama (član 17. stav 2). 

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu, odnosno u organu javne vlasti,
kao i fizičko lice.

Novčanom kaznom od 5.000 do 50.000 dinara kazniće se za prekršaj iz
stava 2. ovog člana odgovorno lice u pravnom licu, odnosno u organu javne vlasti,
kao i fizičko lice. 



Član 53.

Novčanom kaznom od 5.000 do 50.000 dinara kazniće se za prekršaj odgovorno
lice u organu javne vlasti ako postupi protivno načelu slobodnog ispoljavanja vere
ili uverenja, odnosno ako licu ili grupi lica uskrati pravo na sticanje, održavanje,
izražavanje i promenu vere ili uverenja, kao i pravo da privatno ili javno iznesu,
odnosno postupe shodno svojim uverenjima (član 18). 

Novčanom kaznom od 10.000 do 100.000 dinara kazniće se za prekršaj
iz stava 1. ovog člana pravno lice odnosno preduzetnik.

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu i fizičko lice. 



Član 54.

Novčanom kaznom od 10.000 do 100.000 dinara kazniće se za prekršaj
vaspitna, odnosno obrazovna ustanova koja licu ili grupi lica, na osnovu njihovog
ličnog svojstva neopravdano oteža ili onemogući upis, odnosno isključi ih iz vaspitne,
odnosno obrazovne ustanove (član 19. stav 2). 

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u vaspitnoj, odnosno obrazovnoj ustanovi. 



Član 55.

Novčanom kaznom od 10.000 do 100.000 dinara kazniće se za prekršaj
pravno lice koje uskrati pravo ili prizna pogodnosti s obzirom na pol, odnosno eksploatiše
lice ili grupu lica s obzirom na pol (član 20. stav 2). 

Novčanom kaznom od 10.000 do 100.000 dinara kazniće se za prekršaj
preduzetnik ako uskrati pravo ili prizna pogodnosti s obzirom na pol, odnosno vrši
fizičko i drugo nasilje, eksploataciju, izražava mržnju, omalovažava, ucenjuje i uznemirava
lice ili grupu lica s obzirom na pol. 

Novčanom kaznom od 5.000 do 50.000 dinara kazniće se za prekršaj iz
stava 2. ovog člana odgovorno lice u pravnom licu, odnosno u organu javne vlasti,
kao i fizičko lice. 



Član 56.

Novčanom kaznom od 10.000 do 100.000 dinara kazniće se za prekršaj
pravno lice ili preduzetnik ako lice ili grupu lica pozove da se javno izjasne o
svojoj seksualnoj orijentaciji, odnosno ako spreči izražavanje njihove seksualne orijentacije,
u skladu sa ovim zakonom (član 21).

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu, odnosno u organu javne vlasti,
kao i fizičko lice. 



Član 57.

Novčanom kaznom od 10.000 do 100.000 dinara kazniće se za prekršaj
pravno lice ili preduzetnik ako diskriminiše dete, odnosno maloletnika prema bračnom,
odnosno vanbračnom rođenju, javno poziva na davanje prednosti deci jednog pola u odnosu
na decu drugog pola ili pravi razliku prema imovnom stanju, profesiji i drugim obeležjima
društvenog položaja, aktivnostima, izraženom mišljenju ili uverenju njegovih roditelja,
odnosno staratelja i članova porodice (član 22. stav 2).

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu, odnosno u organu javne vlasti,
kao i fizičko lice. 



Član 58.

Novčanom kaznom od 10.000 do 100.000 dinara kazniće se za prekršaj
pravno lice ili preduzetnik ako zanemaruje ili uznemirava lice na osnovu starosnog
doba u pružanju zdravstvenih ili drugih javnih usluga (član 23. stav 1).

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu, odnosno u organu javne vlasti,
kao i fizičko lice. 



Član 59.

Novčanom kaznom od 10.000 do 100.000 dinara kazniće se za prekršaj
pravno lice ili preduzetnik ako diskriminiše lice ili grupu lica zbog njihovih političkih
ubeđenja ili pripadnosti, odnosno nepripadnosti političkoj stranci (član 25. stav
1).

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu, odnosno u organu javne vlasti,
kao i fizičko lice. 



Član 60.

Novčanom kaznom od 10.000 do 100.000 dinara kazniće se za prekršaj
pravno lice ili preduzetnik ako licu ili grupi lica na osnovu njihovog ličnog svojstva
neopravdano odbije pružanje zdravstvenih usluga, postavi posebne uslove za pružanje
zdravstvenih usluga koji nisu opravdani medicinskim razlozima, odbije postavljanje
dijagnoze i uskrati informacije o trenutnom zdravstvenom stanju, preduzetim ili nameravanim
merama lečenja ili rehabilitacije, kao i ako ih uznemirava, vređa i omalovažava u
toku boravka u zdravstvenoj ustanovi (član 27. stav 2).

Novčanom kaznom od 5.000 do 50.000 dinara kazniće se za prekršaj iz
stava 1. ovog člana odgovorno lice u pravnom licu, odnosno u organu javne vlasti,
kao i zdravstveni radnik.


IX. PRELAZNE
I ZAVRŠNE ODREDBE


Izbor Poverenika



Član 61.

Narodna skupština izabraće Poverenika u roku od 60 dana od dana početka
primene odredaba čl. 28. do 40. ovog zakona.


Donošenje
akata Poverenika



Član 62.

Poverenik donosi akt o organizaciji svoje stručne službe, kao i poslovnik
o radu u roku od 45 dana od dana njegovog izbora.


Stupanje na
snagu Zakona



Član 63.

Ovaj zakon stupa na snagu osmog dana od dana objavljivanja u „Službenom
glasniku Republike Srbije”, osim čl. 28. do 40. koji će se primenjivati od 1. januara
2010. godine.



