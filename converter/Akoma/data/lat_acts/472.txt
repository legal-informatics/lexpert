






ZAКON

o genetički modifikovanim organizmima

"Službeni glasnik RS", broj 41 od 2. juna
2009.





I. OSNOVNE ODREDBE



Predmet uređivanja



Član 1.

Ovim
zakonom uređuje se postupak za izdavanje odobrenja za upotrebu u zatvorenim sistemima
i za namerno uvođenje u životnu sredinu genetički modifikovanih organizama i proizvoda
od genetički modifikovanih organizama, uslovi za upotrebu u zatvorenim sistemima
i za namerno uvođenje u životnu sredinu genetički modifikovanih organizama, rukovanje,
pakovanje i prevoz genetički modifikovanih organizama i proizvoda od genetički modifikovanih
organizama, kao i druga pitanja od značaja za genetički modifikovane organizme i
proizvode od genetički modifikovanih organizama. 



Zabrana stavljanja u promet



Član 2.

Nijedan
modifikovan živi organizam kao ni proizvod od genetički modifikovanog organizma
ne može da se stavi u promet, odnosno gaji u komercijalne svrhe na teritoriji Republike
Srbije.



Član 3.

Genetički
modifikovan organizam ne smatra se poljoprivredni proizvod biljnog porekla koji količinski
sadrži do 0,9% primesa genetički modifikovanog organizma i primesa poreklom od genetički
modifikovanog organizma.

Semenski
i reproduktivni materijal ne smatraju se genetički modifikovanim organizmima ukoliko
količinski sadrže do 0,1% primesa genetički modifikovanog organizma i primesa poreklom
od genetički modifikovanog organizma.



Značenje pojmova



Član 4.

Pojedini
pojmovi upotrebljeni u ovom zakonu imaju sledeće značenje:

1) genetički materijal je deo biljke, životinje, gljive, mikroorganizma, virusa
ili viroida koji sadrži naslednu informaciju;

2) genetički modifikovan organizam je organizam čiji je genetički materijal
promenjen metodama savremene biotehnologije;

3) incident je svaki događaj koji dovodi do nekontrolisanog oslobađanja genetički
modifikovanog organizma u životnu sredinu, a do koga dolazi prilikom upotrebe u
zatvorenim sistemima i namernog uvođenja u životnu sredinu genetički modifikovanog
organizma, koji može predstavljati neposrednu ili odloženu opasnost za život i zdravlje
ljudi i životnu sredinu;

4)
korisnik je pravno lice, preduzetnik ili fizičko lice koje upotrebljava genetički
modifikovan organizam ili proizvod od genetički modifikovanog organizma u zatvorenim
sistemima i prilikom namernog uvođenja u životnu sredinu; 

5) metode savremene biotehnologije jesu in vitro tehnike nukleinskih kiselina,
uključujući i rekombinantnu dezoksiribonukleinsku kiselinu (DNК) i direktno unošenje
nukleinskih kiselina u ćelije ili organele i fuzija ćelija iznad taksonomskog nivoa
familije, koje prevazilaze prirodne reproduktivne ili rekombinacione barijere i
nisu tehnike koje se koriste u tradicionalnom oplemenjivanju i selekciji (klasične
metode);

6) modifikovani živi organizam (living 
modified organism) je svaki genetički
modifikovan organizam ili proizvod od genetički modifikovanog organizma koji je
sposoban za razmnožavanje i prenos genetičkog materijala, uključujući i sterilni organizam
koji je sposoban za rast;

7) monitoring je planirano i sistematsko praćenje i nadziranje genetički modifikovanog
organizma, njegove upotrebe u zatvorenim sistemima, praćenje postupka namernog uvođenja
u životnu sredinu, praćenje i nadziranje životne sredine u koju je genetički modifikovan
organizam uveden, kao i mogućih štetnih efekata na životnu sredinu i zdravlje ljudi;

8) namerno uvođenje u životnu sredinu je ograničeno uvođenje genetički modifikovanog
organizma radi izvođenja ogleda, demonstracionih ogleda i razvoja novih varijeteta;

9) nenamerno uvođenje u životnu sredinu je slučajno ispuštanje modifikovanog živog
organizma u životnu sredinu usled nepredviđenog događaja, nesreće, nepravilnog rukovanja,
skladištenja i drugo;

10) ovlašćena laboratorija je pravno lice koje vrši ispitivanje genetički modifikovanog
organizma i proizvoda od genetički modifikovanog organizma;

11) proizvod od genetički modifikovanog organizma je svaki proizvod koji se sastoji,
odnosno sadrži, odnosno dobijen je od jednog ili više genetički modifikovanih organizama,
bez obzira na stepen obrade;

12) procena rizika je naučna procena koja se sprovodi po principu „slučaj po
slučaj” koja podrazumeva identifikaciju mogućih štetnih efekata od genetički modifikovanog
organizma ili proizvoda od genetički modifikovanog organizma po zdravlje ljudi i životnu
sredinu do kojih može doći prilikom upotrebe u zatvorenim sistemima i namernog uvođenja
u životnu sredinu. Prilikom procene rizika mora se poštovati princip predostrožnosti;

13) rukovanje je dorada, prerada i skladištenje genetički modifikovanog organizma
ili proizvoda od genetički modifikovanog organizma;

14) stvaralac 
je pravno lice, preduzetnik ili fizičko lice koje stvara genetički
modifikovan organizam ili proizvod od genetički modifikovanog organizma;

15) upotreba u zatvorenim sistemima je svaka operacija kojom se genetički modifikovan
organizam ili proizvod od genetički modifikovanog organizma uzgaja, razmnožava,
skladišti, transportuje, odlaže, uništava ili na bilo koji drugi način koristi u
prostoru koji je odvojen fizičkim preprekama ili se kombinacijom fizičkih, hemijskih,
odnosno bioloških prepreka onemogućava kontakt genetički modifikovanog organizma
sa spoljnim svetom i njihov uticaj na životnu sredinu.



Izuzeci od primene



Član 5.

Odredbe
ovog zakona ne primenjuju se na proizvod od genetički modifikovanog organizma (u
daljem tekstu: proizvod od GMO) koji nije modifikovani živi organizam ( u daljem tekstu:
LMO) i ne koristi se kao hrana, hrana za životinje, lek ili pomoćno lekovito sredstvo.


Odredbe
ovog zakona ne primenjuju se na genetički modifikovan mikroorganizam, kao i na proizvod
od GMO koji nije LMO, ako su oni namenjeni za medicinsku upotrebu i ako je njihova
upotreba u celini regulisana drugim propisima.



Stručni savet za biološku sigurnost



Član 6.

Radi
razmatranja stručnih pitanja i davanja stručnih mišljenja koja se odnose na genetički
modifikovan organizam (u daljem tekstu: GMO), ministar nadležan za poslove poljoprivrede
(u daljem tekstu: ministar), u skladu sa propisima kojima se uređuje državna uprava,
rešenjem osniva posebnu radnu grupu – Stručni savet za biološku sigurnost (u daljem
tekstu: Stručni savet). 



Poslovi Stručnog saveta



Član 7.

Stručni
savet:

1)
procenjuje tačnost podataka iz prijave koja se podnosi za izdavanje odobrenja za upotrebu
u zatvorenim sistemima i za namerno uvođenje u životnu sredinu na osnovu priložene
dokumentacije, pri čemu se koriste podaci iz svetske prakse;

2)
vrši procenu rizika pri namernom uvođenju u životnu sredinu;

3)
daje stručno mišljenje ministarstvu nadležnom za poslove poljoprivrede (u daljem tekstu:
Ministarstvo) o ispunjenosti uslova za dobijanje dozvole za upotrebu u zatvorenim
sistemima;

4)
daje stručno mišljenje Ministarstvu o ispunjenosti uslova za davanje odobrenja za namerno
uvođenje u životnu sredinu;

5)
razmatra rezultate namernog uvođenja u životnu sredinu;

6)
razmatra predloge za izmenu propisa o GMO;

7)
razmatra druga stručna mišljenja koja se odnose na GMO i proizvode od GMO. 


Stručni
savet radi po principu „slučaj po slučaj”, u svom radu se rukovodi podacima koji
su zasnovani na naučnim saznanjima i poštuje princip predostrožnosti.

Stručni
savet donosi Poslovnik o svom radu.

 

Sukob interesa



Član 8.

Član
Stručnog saveta koji je u srodstvu ili je poslovno, odnosno finansijski u vezi sa
podnosiocem prijave ne može da učestvuje u odlučivanju prilikom davanja mišljenja Stručnog
saveta.



II. POSTUPAК ZA IZDAVANJE ODOBRENJA



Odobrenje



Član 9.

Odobrenje
se izdaje za upotrebu u zatvorenim sistemima i za namerno uvođenje u životnu sredinu
GMO i proizvoda od GMO.



Prijava



Član 10.

Postupak
za izdavanje odobrenja za upotrebu u zatvorenim sistemima i za namerno uvođenje u životnu
sredinu pokreće se na osnovu prijave stvaraoca, korisnika ili njihovog ovlašćenog
zastupnika u Republici Srbiji (u daljem tekstu: podnosilac prijave).

Prijava
sadrži: 

1)
opis GMO;

2)
poslovno ime, sedište i adresu pravnog lica ili preduzetnika, ime, prebivalište
i jedinstveni matični broj građana fizičkog lica, odosno lično ime i adresu njihovog
ovlašćenog zastupnika;

3)
lokaciju na kojoj se GMO uvodi u životnu sredinu;

4)
plan i metode nadzora GMO i proizvoda od GMO, kao i plan mera za slučaj incidenta;

5)
procenu rizika po zdravlje ljudi i životnu sredinu.

Prijava
se podnosi i u slučaju kada je GMO dobijen ukrštanjem dva ili više GMO primenom klasičnih
metoda.

Prijava
se podnosi Ministarstvu, a odobrenje u formi rešenja izdaje ministar.

Ministar
bliže propisuje sadržinu i obrazac prijave za upotrebu u zatvorenim sistemima i
za namerno uvođenje u životnu sredinu GMO i proizvoda od GMO, kao i način zaštite
poverljivih podataka iz prijave.



Otklanjanje nedostataka u prijavi



Član 11.

Ako
prijava ne sadrži podatke iz člana 10. ovog zakona Ministarstvo će obavestiti podnosioca
prijave da u roku od 30 dana otkloni utvrđene nedostatke.

Ako
podnosilac prijave u ostavljenom roku ne otkloni nedostatke, prijava će biti odbačena.



Poverljivi podaci



Član 12.

Podnosilac
prijave može da označi određene podatke u prijavi kao poverljive.

Poverljive
podatke dužna su da čuvaju sva lica kojima su poverljivi podaci dostupni 10 godina
od dana podnošenja prijave.

Poverljivi
podaci nisu podaci iz člana 10. stav 2. tač. 1) do 5) ovog zakona, kao ni oni podaci
koji su već dostupni javnosti.

Zabranjeno
je koristiti podatke iz jedne prijave o sprovedenim eksperimentima za procenu rizika
u drugim prijavama bez pismenog odobrenja vlasnika podataka u roku od 10 godina od
dana kada je eksperiment izveden.

Podaci
koji su označeni kao poverljivi, ostaju poverljivi i kad podnosilac prijave povuče
prijavu. 

Ministar
određuje spisak lica koja imaju pristup poverljivim podacima i propisuje način postupanja,
čuvanja i razmene podataka između lica kojima je dozvoljen pristup poverljivim podacima.



Ovlašćena laboratorija



Član 13.

Ispitivanje
GMO i proizvoda od GMO u cilju identifikacije i kvantifikacije genetičke modifikacije
vrši laboratorija koja je ovlašćena od strane Ministarstva. 

Ovlašćenje
se izdaje rešenjem ministra.

Ministar
oduzima ovlašćenje ako se utvrdi da ovlašćena laboratorija ne ispunjava propisane
uslove ili da je ovlašćenje izdato na osnovu netačnih i neistinitih podataka.

Ministar
propisuje uslove koje mora da ispunjava ovlašćena laboratorija u pogledu objekta,
tehničke opremljenosti i kadrovske osposobljenosti, kao i metode koje se koriste za
ispitivanje GMO i proizvoda od GMO.



Ispitivanje i izveštaj o izvršenom ispitivanju



Član 14.

Podnosilac
prijave dostavlja ovlašćenoj labaratoriji određenu količinu materijala radi ispitivanja
GMO i proizvoda od GMO na zahtev Ministarstva u toku razmatranja prijave ili po dobijanju
odobrenja.

Ovlašćena
laboratorija dužna je da posle izvršenog ispitivanja iz stava 1. ovog člana sačini
izveštaj i dostavi ga Ministarstvu. 

Ovlašćena
laboratorija i zaposleni u njoj dužni su da čuvaju podatke koji su označeni kao poverljivi,
kao i rezultate dobijene na osnovu ispitivanja, u skladu sa ovim zakonom.

Ministar
propisuje način i rokove za izveštavanje iz stava 2. ovog člana. 



Upoznavanje javnosti



Član 15.

Po
prijemu prijave Ministarstvo stavlja na uvid javnosti sadržinu prijave u najmanje
jednom dnevnom listu koji se distribuira na celoj teritoriji Republike Srbije i
putem elektronskih medija.

Ministarstvo
organizuje i sprovodi javnu raspravu koja traje do 30 dana od dana stavljanja na uvid
javnosti sadržine prijave.

Mišljenje
Stručnog saveta i konačno rešenje sa obrazloženjem Ministarstvo objavljuje u najmanje
jednom dnevnom listu koji se distribuira na celoj teritoriji Republike Srbije i
putem elektronskih medija.



Donošenje odluke



Član 16.

Na
osnovu mišljenja Stručnog saveta, a imajući u vidu i relevantne primedbe javnosti,
kao i izveštaj ovlašćene laboratorije ukoliko je izveštaj tražen, ministar donosi
rešenje kojim odobrava upotrebu u zatvorenim sistemima, namerno uvođenje u životnu
sredinu, određuje mere sigurnosti i vreme trajanja odobrenja.

Ukoliko
nisu ispunjeni uslovi propisani ovim zakonom za upotrebu u zatvorenim sistemima i
za namerno uvođenje u životnu sredinu ministar donosi rešenje kojim odbija zahtev
podnosioca prijave.

Rešenje
ministra iz st. 1. i 2. ovog člana je konačno. 

Ako
nadležni organ državne uprave posle donošenja rešenja kojim se odobrava upotreba u
zatvorenim sistemima i namerno uvođenje u životnu sredinu utvrdi da stvaralac, korisnik
ili njihov ovlašćen zastupnik u Republici Srbiji više ne ispunjava uslove propisane
za dobijanje odobrenja naložiće navedenim licima da preduzmu odgovarajuće mere i rešenjem
po potrebi privremeno ili trajno oduzeti odobrenje.

Rešenje
ministra iz stava 4. ovog člana je konačno.



Obnavljanje odobrenja



Član 17.

Ponosilac
prijave dužan je da podnese prijavu za obnavljanje odobrenja Ministarstvu šest meseci
pre isteka odobrenja.

Prijava
iz stava 1. ovog člana sadrži: 

1)
kopiju odobrenja čije se obnavljanje traži;

2)
izveštaj o rezultatima monitoringa;

3)
nove informacije vezane za procenu rizika po zdravlje ljudi i životnu sredinu.

Podnosilac
prijave može do donošenja novog rešenja da nastavi upotrebu u zatvorenim sistemima
i namerno uvođenje u životnu sredinu.

Ministar
bliže propisuje sadržinu prijave za obnavljanje odobrenja za upotrebu u zatvorenim
sistemima i za namerno uvođenje u životnu sredinu.



Član 18.

Ako
ovim zakonom nije uređen postupak za izdavanje odobrenja shodno se primenjuju odredbe
zakona kojim se uređuje opšti upravni postupak.



III. USLOVI ZA UPOTREBU U ZATVORENIM SISTEMIMA I ZA NAMERNO
UVOĐENJE U ŽIVOTNU SREDINU GMO



1. Uslovi za upotrebu u zatvorenim sistemima



Dozvola



Član 19.

Odobrenje
za upotrebu u zatvorenim sistemima GMO izdaje se pravnom licu u vidu dozvole.

Dozvola
iz stava 1. ovog člana izdaje se za jedan ili više stepena rizika. 

Pravno
lice mora da formira stručno telo za procenu rizika prilikom upotrebe u zatvorenim
sistemima i da ispunjava uslove u pogledu stručnog kadra, objekta i tehničke opremljenosti
propisane ovim zakonom i propisima donetim na osnovu ovog zakona.

Ministar
propisuje uslove za rad stručnih tela za procenu rizika, kao i bliže uslove koje
pravno lice mora da ispuni u pogledu stručnog kadra, objekta i tehničke opremljenosti.



Кlasifikacija stepena rizika



Član 20.

Upotreba
u zatvorenim sistemima klasifikuje se u četiri stepena rizika:

1)
upotreba uz zanemarljiv rizik – prvi stepen;

2)
upotreba uz mali rizik – drugi stepen;

3)
upotreba uz značajan rizik – treći stepen;

4)
upotreba uz veliki rizik – četvrti stepen. 

Кlasifikacija
u određene stepene rizika vrši se na osnovu preduzetih mera sigurnosti u skladu
sa uslovima propisanim ovim zakonom i propisima donetim na osnovu ovog zakona.

Ministar
bliže propisuje kriterijume za klasifikaciju rizika, mere za slučaj incidenta, način
rukovanja sa GMO kod određenog stepena rizika, način postupanja sa nastalim otpadom
i druge uslove za upotrebu u zatvorenim sistemima kod određenog stepena rizika.




Oduzimanje dozvole



Član 21.

Ako
pravno lice prestane da ispunjava uslove iz čl. 19. i 20. ovog zakona može mu se
privremeno oduzeti dozvola za upotrebu u zatvorenim sistemima. 

O
privremenom oduzimanju dozvole ministar donosi rešenje, nalaže otklanjanje nedostataka
i određuje rok od 60 dana od dana dostavljanja rešenja za otklanjanje nedostataka.

Dozvola
za upotrebu u zatvorenim sistemima oduzima se trajno ako pravno lice ne otkloni
nedostatke zbog kojih je dozvola privremeno oduzeta.

O
trajnom oduzimanju dozvole ministar donosi rešenje.

Rešenje
ministra je konačno. 



2. Uslovi za namerno uvođenje u životnu sredinu



Prekogranični promet LMO



Član 22.

Za
svaki prekogranični promet LMO koji se namerno uvodi u životnu sredinu radi izvođenja
ogleda, demonstracionih ogleda i razvoja novih varijeteta primenjuju se sve obaveze
koje se po Кartagena protokolu o biološkoj zaštiti uz Кonvenciju o biološkoj raznovrsnosti
odnose na prvi prekogranični promet radi namernog uvođenja u životnu sredinu.



Plan nadzora, plan mera za slučaj incidenta
i procena rizika



Član 23.

Plan
nadzora koji podnosilac prijave za namerno uvođenje u životnu sredinu GMO dostavlja
uz prijavu obavezno sadrži i način postupanja sa otpadom.

Ministar
propisuje način izrade plana nadzora i metode nadzora GMO, način izrade plana mera
za slučaj incidenta i sadržinu procene rizika za namerno uvođenje u životnu sredinu.



Podaci, odnosno rezultati namernog uvođenja u
životnu sredinu drugog podnosioca



Član 24.

Podnosilac
prijave može se u prijavi pozvati na podatke ili rezultate namernog uvođenja u životnu
sredinu koje je Ministarstvu podneo drugi podnosilac, ako je podnosilac prijave
pribavio pismenu saglasnost drugog podnosioca.



Dužnost podnosioca prijave



Član 25.

Ako
podnosiocu prijave postane dostupan podatak o bilo kojoj izmeni ili nenamernoj promeni
GMO za vreme dok Ministarstvo razmatra prijavu ili posle davanja odobrenja za namerno
uvođenje u životnu sredinu, a takav podatak može da ima uticaj na procenjeni rizik
po zdravlje ljudi i životnu sredinu, podnosilac prijave je dužan da:

1)
preduzme neophodne mere za zaštitu zdravlja ljudi i životne sredine;

2)
obavesti Ministarstvo o novom podatku koji može da utiče na procenjeni rizik po zdravlje
ljudi i životnu sredinu; 

3)
prilagodi mere za slučaj incidenta navedene u prijavi, odnosno odobrenju u cilju zaštite
zdravlja ljudi i životne sredine.

Ako
Ministarstvu postane dostupan podatak o bilo kojoj izmeni ili nenamernoj promeni
GMO koji može da ima značajan uticaj na procenu rizika po zdravlje ljudi i životnu
sredinu, Ministarstvo će taj podatak učiniti dostupnim javnosti i naložiti stvaraocu,
korisniku ili njihovom ovlašćenom zastupniku u Republici Srbiji da:

1)
obustavi namerno uvođenje u životnu sredinu;

2)
prekine namerno uvođenje u životnu sredinu dok ne prilagodi uslove za namerno uvođenje
u životnu sredinu.



Izdavanje jednog odobrenja



Član 26.

Podnosiocu
prijave može se izdavanjem jednog odobrenja dozvoliti namerno uvođenje u životnu sredinu
na istom mestu ili na različitim mestima za istu namenu.



Izveštaj o rezultatima namernog uvođenja u životnu
sredinu



Član 27.

U
toku i po završetku namernog uvođenja u životnu sredinu, u rokovima utvrđenim u odobrenju,
stvaralac, korisnik ili njihov ovlašćen zastupnik u Republici Srbiji dužan je da
podnese Ministarstvu izveštaj o rezultatima namernog uvođenja u životnu sredinu u
pismenoj ili elektronskoj formi. 

Ministar
propisuje sadržinu i obrazac izveštaja o rezultatima namernog uvođenja u životnu
sredinu.



IV. RUКOVANJE, PAКOVANJE I PREVOZ GMO I PROIZVODA OD GMO



Sadržina dokumentacije koja prati GMO i proizvod
od GMO prilikom rukovanja, pakovanja i prevoza



Član 28.

Prilikom
rukovanja, pakovanja i prevoza, uključujući i prevoz preko cele teritorije Republike
Srbije, GMO i proizvod od GMO prati dokumentacija koja mora da sadrži podatke koji
jasno ukazuju da se radi o GMO i proizvodu od GMO.

Za
upotrebu u zatvorenim sistemima dokumentacija mora da sadrži uslove i zahteve za
bezbedno rukovanje, prevoz i upotrebu, mesto za pribavljanje informacija, uključujući
ime i adresu pojedinca, odnosno ustanove kojoj je poveren GMO.

Za
namerno uvođenje u životnu sredinu dokumentacija mora da sadrži identitet i odgovarajuće
karakteristike GMO i proizvoda od GMO, uslove za bezbedno rukovanje, skladištenje,
prevoz i korišćenje, kao i mesto za pribavljanje informacija.

Ministar
propisuje način rukovanja, pakovanja i prevoza GMO i proizvoda od GMO.



Obaveštavanje Ministarstva



Član 29.

Pravno
lice, preduzetnik ili fizičko lice dužno je da obavesti Ministarstvo kada prevozi
preko cele teritorije Republike Srbije GMO i proizvod od GMO, u skladu sa ovim zakonom
i drugim propisima.



Postupanje sa otpadom



Član 30.

Stvaralac,
korisnik ili njihov ovlašćen zastupnik u Republici Srbiji dužan je da otpad koji
sadrži, sastoji se ili je dobijen od GMO, kao i otpad koji je nastao upotrebom GMO
uništi uz prisustvo ovlašćenog lica tako da GMO više ne bude sposoban za razmnožavanje
i prenos genetičkog materijala na druge organizme.

O
uništavanju GMO stvaralac, korisnik ili njihov ovlašćeni zastupnik u Republici Srbiji
dužan je da o datumu uništavanja obavesti Ministarstvo.



Odgovornost za štetu



Član 31.

Stvaralac,
korisnik ili njihov ovlašćen zastupnik u Republici Srbiji odgovoran je za štetu koja
nastane njegovom direktnom, odnosno indirektnom aktivnošću vezanom za GMO ili proizvod
od GMO, kojom se prouzrokuju štetne posledice po zdravlje ljudi i životnu sredinu,
u skladu sa ovim zakonom i drugim propisima.



V. REGISTAR GMO I PROIZVODA OD GMO I REGISTAR DOZVOLA



1. Registar GMO i proizvoda od GMO



Upis u Registar GMO i proizvoda od GMO



Član 32.

U
Registar GMO i proizvoda od GMO upisuje se GMO i proizvod od GMO za koji je izdato
odobrenje za namerno uvođenje u životnu sredinu (u daljem tekstu: Registar). 


Podaci
iz Registra su javni.

Registar
vodi Ministarstvo u elektronskoj formi i može se povezivati sa drugim bazama i registrima
Ministarstva.

U
Registar se ne mogu upisati podaci koji su u skladu sa ovim zakonom i drugim propisima
označeni kao poverljivi.

Ministar
bliže propisuje sadržinu i način vođenja Registra.



Brisanje iz Registra



Član 33.

GMO
i proizvod od GMO briše se iz Registra ako istekne vreme određeno rešenjem za namerno
uvođenje u životnu sredinu.

Ministar
donosi rešenje o brisanju iz Registra.

Rešenje
ministra iz stava 2. ovog člana je konačno.



2. Registar dozvola



Upis u Registar dozvola



Član 34.

U
Registar dozvola upisuju se pravna lica koja su dobila dozvolu za upotrebu u zatvorenim
sistemima.

Podaci
iz Registra dozvola su javni.

Registar
dozvola vodi Ministarstvo u elektronskoj formi i može se povezivati sa drugim bazama
i registrima Ministarstva.

Ministar
bliže propisuje sadržinu i način vođenja Registra dozvola.



Brisanje iz Registra dozvola



Član 35.

Pravno
lice briše se iz Registra dozvola:

1)
ako mu je trajno oduzeta dozvola;

2)
ako ne podnese novu prijavu istekom roka iz člana 17. stav 1. ovog zakona;

3)
na osnovu obrazloženog zahteva.



Spiskovi koji se objavljuju



Član 36.

Ministar
utvrđuje Spisak GMO i proizvoda od GMO za koje je izdato odobrenje za namerno uvođenje
u životnu sredinu i Spisak pravnih lica koja su dobila dozvolu za upotrebu u zatvorenim
sistemima, koji se objavljuju u „Službenom glasniku Republike Srbije”.



VI. NADZOR



Član 37.

Nadzor
nad primenom odredaba ovog zakona i propisa donetih na osnovu ovog zakona vrši Ministarstvo.


Inspekcijski
nadzor nad sprovođenjem odredaba ovog zakona i propisa donetih na osnovu ovog zakona
Ministarstvo vrši preko fitosanitarnih i veterinarskih inspektora.

Nadzor
nad radom ovlašćene laboratorije u obavljanju poverenih poslova ispitivanja GMO i proizvoda
od GMO vrši Ministarstvo, u skladu sa propisima kojima se uređuje državna uprava.



Prava i dužnosti fitosanitarnog inspektora



Član 38.

U
vršenju poslova inspekcijskog nadzora fitosanitarni inspektor ima pravo i dužnost
da:

1)
proverava upotrebu u zatvorenim sistemima i namerno uvođenje u životnu sredinu za
koje je dato odobrenje;

2)
proverava da li ovlašćena laboratorija ispunjava uslove za ispitivanje GMO i proizvoda
od GMO;

3)
proverava mere sigurnosti prilikom namernog uvođenja u životnu sredinu;

4)
proverava sprovođenje plana mera i plana nadzora prilikom namernog uvođenja u životnu
sredinu;

5)
proverava način vođenja evidencije i dokumentaciju koja prati GMO i proizvod od GMO;

6)
uzima uzorke za ispitivanje GMO i proizvoda od GMO;

7)
uzima uzorke radi utvrđivanja prisustva nedozvoljenih GMO ili proizvoda od GMO;

8)
proverava postupanje sa otpadom koji sadrži, sastoji se, dobijen je ili koji je nastao
upotrebom GMO.



Mere koje nalaže fitosanitarni inspektor



Član 39.

U
vršenju poslova iz člana 38. ovog zakona fitosanitarni inspektor može da: 


1)
zabrani upotrebu u zatvorenim sistemima i namerno uvođenje u životnu sredinu GMO
i proizvoda od GMO;

2)
naredi hitne mere radi zaštite zdravlja ljudi i životne sredine;

3)
naredi uništavanje nedozvoljenih GMO i proizvoda od GMO;

4)
naredi uništavanje otpada koji sadrži, sastoji se, dobijen je ili koji je nastao
upotrebom GMO;

5)
naredi preduzimanje i drugih mera na osnovu ovlašćenja iz ovog zakona.

Mere
iz stava 1. ovog člana fitosanitarni inspektor nalaže rešenjem.



Prava i dužnosti veterinarskog inspektora



Član 40.

U
vršenju poslova inspekcijskog nadzora veterinarski inspektor ima pravo i dužnost
da:

1)
uzima uzorke za ispitivanje GMO i proizvoda od GMO;

2)
uzima uzorke radi utvrđivanja prisustva nedozvoljenih GMO i proizvoda od GMO;

3)
proverava način vođenja evidencije i dokumentaciju koja prati GMO i proizvod od GMO;

4)
proverava postupanje sa otpadom koji sadrži, sastoji se, dobijen je ili koji je nastao
upotrebom GMO.



Mere koje nalaže veterinarski inspektor



Član 41.

U
vršenju poslova iz člana 40. ovog zakona veterinarski inspektor može da:

1)
naredi uništavanje nedozvoljenih GMO i proizvoda od GMO;

2)
naredi uništavanje otpada koji sadrži, sastoji se, dobijen je ili koji je nastao
upotrebom GMO;

3)
naredi preduzimanje i drugih mera na osnovu ovlašćenja iz ovog zakona.

Mere
iz stava 1. ovog člana veterinarski inspektor nalaže rešenjem.



Nadležnost za rešavanje po žalbi



Član 42.

Protiv
rešenja fitosanitranog i veterinarskog inspektora može se izjaviti žalba ministru
u roku od osam dana od dana dostavljanja rešenja.

Žalba
ne odlaže izvršenje rešenja.



Ispitivanje i troškovi ispitavanja



Član 43.

Ako
postoji sumnja da se GMO i proizvod od GMO koristi suprotno odredbama ovog zakona
fitosanitarni, odnosno veterinarski inspektor tražiće na uvid od stvaraoca, korisnika
ili njihovog ovlašćenog zastupnika u Republici Srbiji odgovarajuće odobrenje.

Ako
stvaralac, korisnik ili njihov ovlašćen zastupnik u Republici Srbiji nema odobrenje
fitosanitarni, odnosno veterinarski inspektor zabraniće upotrebu u zatvorenim sistemima
i namerno uvođenje u životnu sredinu GMO i proizvoda od GMO, a uzorak GMO i proizvoda
od GMO dostaviti na analizu ovlašćenoj laboratoriji.

Ako
se analizom utvrdi da se radi o nedozvoljenom GMO i proizvodu od GMO fitosanitarni,
odnosno veterinarski inspektor donosi rešenje kojim zabranjuje upotrebu u zatvorenim
sistemima i namerno uvođenje u životnu sredinu, a uzeti uzorak GMO i proizvoda od
GMO uništava.

Troškove
analize i uništavanja GMO i proizvoda od GMO snosi stvaralac, korisnik ili njihov
ovlašćen zastupnik u Republici Srbiji.

Troškove
ispitivanja po nalogu inspektora snosi podnosilac prijave.



Sredstva za sprovođenje ovog zakona



Član 44.

Za
postupak razmatranja prijave za upotrebu u zatvorenim sistemima i za namerno uvođenje
u životnu sredinu podnosilac prijave plaća republičku administrativnu taksu.

Sredstva
iz stava 1. ovog člana prihod su budžeta Republike Srbije.



VII. КAZNENE ODREDBE



1. Кrivično delo



Član 45.

Кo
protivno odredbama ovog zakona započne da upotrebljava GMO i proizvod od GMO u zatvorenim
sistemima, namerno uvodi u životnu sredinu, stavlja u promet, gaji u komercijalne
svrhe ili odlaže u životnu sredinu i time prouzrokuje štetne posledice po zdravlje
ljudi i životnu sredinu, kazniće se za krivično delo zatvorom do tri godine.


GMO
i proizvod od GMO iz stava 1. ovog člana oduzeće se i uništiti o trošku lica koje
je izvršilo krivično delo.



2. Privredni prestup



Član 46.

Novčanom
kaznom od 500.000 do 3.000.000 dinara kazniće se za privredni prestup pravno lice
ako započne da upotrebljava GMO i proizvod od GMO u zatvorenim sistemima, namerno
uvodi u životnu sredinu, stavi u promet ili gaji u komercijalne svrhe, a nije dobilo
odobrenje Ministarstva (član 9).

Za
privredni prestup iz stava 1. ovog člana kazniće se novčanom kaznom od 50.000 do
200.000 dinara i odgovorno lice u pravnom licu. 

Za
radnje iz stava 1. ovog člana, pored novčane kazne, može se izreći i zaštitna mera
zabrane pravnom licu da se bavi određenom privrednom delatnošću, odnosno zaštitna
mera zabrane odgovornom licu u pravnom licu da vrši određene dužnosti u trajanju
od šest meseci do sedam godina.

GMO
i proizvod od GMO iz stava 1. ovog člana oduzeće se i uništiti o trošku lica koje
je izvršilo privredni prestup.



3. Prekršaj pravnog lica



Član 47.

Novčanom
kaznom od 200.000 do 1.000.000 dinara kazniće se za prekršaj pravno lice, ako:

1)
ne čuva poverljive podatke 10 godina od dana podnošenja prijave (član 12. stav
2);

2)
koristi podatke iz jedne prijave o sprovedenim eksperimentima za procenu rizika
u drugim prijavama bez pismenog odobrenja vlasnika podataka u roku od 10 godina od
dana kada je eksperiment izveden (član 12. stav 4);

3)
vrši ispitivanje GMO i proizvoda od GMO bez ovlašćenja Ministarstva (član 13);

4)
posle izvršenog ispitivanja GMO i proizvoda od GMO ne sačini izveštaj i ne dostavi
ga Ministarstvu (član 14. stav 2);

5)
ne podnese prijavu za obnavljanje odobrenja u propisanom roku, a nastavi sa radom
(član 17. stav 1);

6)
vrši upotrebu u zatvorenim sistemima, a nema dozvolu za određeni stepen rizika
(član 19);

7)
ne prijavi Ministarstvu podatak o bilo kojoj izmeni ili nenamernoj promeni GMO dok
Ministarstvo razmatra prijavu ili posle davanja odobrenja za namerno uvođenje u životnu
sredinu (član 25. stav 1);

8)
ne podnese Ministarstvu izveštaj o rezultatima namernog uvođenja u životnu sredinu
(član 27. stav 1);

9)
prilikom rukovanja, pakovanja i prevoza dokumentacija koja prati GMO i proizvod od
GMO ne sadrži podatke iz člana 28. ovog zakona;

10)
ne uništava otpad koji sadrži, sastoji se ili je dobijen od GMO i otpad koji je
nastao upotrebom GMO (član 30).

Za
prekršaj iz stava 1. ovog člana kazniće se novčanom kaznom od 10.000 do 50.000 dinara
i odgovorno lice u pravnom licu.



4. Prekršaj preduzetnika



Član 48.

Novčanom
kaznom od 250.000 do 500.000 dinara kazniće se za prekršaj preduzetnik, ako:

1)
poverljive podatke ne čuva 10 godina od dana podnošenja prijave (član 12. stav
2);

2)
koristi podatke iz jedne prijave o sprovedenim eksperimentima za procenu rizika
u drugim prijavama bez pismenog odobrenja vlasnika podataka u roku od 10 godina od
dana kada je eksperiment izveden (član 12. stav 4);

3)
ne podnese prijavu za obnavljanje odobrenja u propisanom roku, a nastavi sa radom
(član 17. stav 1); 

4)
vrši upotrebu u zatvorenim sistemima, a nema dozvolu za određeni stepen rizika
(član 19);

5)
ne prijavi Ministarstvu podatake o bilo kojoj izmeni ili nenamernoj promeni GMO
dok Ministarstvo razmatra prijavu ili posle davanja odobrenja (član 25. stav 1);


6)
ne podnese Ministarstvu izveštaj o rezultatima namernog uvođenja u životnu sredinu
(član 27. stav 1);

7)
prilikom rukovanja, pakovanja i prevoza dokumentacija koja prati GMO i proizvod od
GMO ne sadrži podatke iz člana 28. ovog zakona;

8)
ne uništava otpad koji sadrži, sastoji se ili je dobijen od GMO i otpad koji je
nastao upotrebom GMO (član 30). 



5. Prekršaj fizičkog lica



Član 49.

Novčanom
kaznom od 30.000 do 50.000 dinara kazniće se za prekršaj fizičko lice, ako:

1)
namerno uvodi u životnu sredinu, a nije dobilo odobrenje (član 9);

2)
se ne pridržava plana mera za slučaj incidenta (član 10);

3)
prilikom rukovanja, pakovanja i prevoza dokumentacija koja prati GMO i proizvod od
GMO ne sadrži podatke iz člana 28. ovog zakona;

4)
ne uništava otpad koji sadrži, sastoji se ili je dobijen od GMO i otpad koji je
nastao upotrebom GMO (član 30). 



VIII. PRELAZNE I ZAVRŠNE ODREDBE



Rok za usklađivanje poslovanja



Član 50.

Stvaralac,
korisnik ili njihov ovlašćen zastupnik u Republici Srbiji dužan je da svoje poslovanje
uskladi sa odredbama ovog zakona najkasnije u roku od šest meseci od dana stupanja
na snagu ovog zakona.



Donošenje podzakonskih akata



Član 51.

Podzakonski
akti propisani ovim zakonom biće doneti u roku od šest meseci od dana stupanja na
snagu ovog zakona.

Do
donošenja podzakonskih akata iz stava 1. ovog člana primenjivaće se podzakonski akti
doneti na osnovu Zakona o genetički modifikovanim organizmima („Službeni list SRJ”,
broj 21/01 i „Službeni glasnik RS”, broj 101/05 – dr. zakon), ako nisu u suprotnosti
sa ovim zakonom.



Prestanak važenja ranijeg zakona



Član 52.

Danom
stupanja na snagu ovog zakona prestaje da važi Zakon o genetički modifikovanim organizmima
(„Službeni list SRJ”, broj 21/01 i „Službeni glasnik RS”, broj 101/05 – dr. zakon).



Stupanje na snagu zakona



Član 53.

Ovaj zakon stupa na snagu osmog dana od dana
objavljivanja u „Službenom glasniku Republike Srbije”.

