


Redakcijski prečišćen tekst



ZAКON 
o lekovima i medicinskim sredstvima 
„Službeni glasnik RS“, br. 30 od 7. maja 2010, 107 od 9. novembra 2012, 105 
od 23. novembra 2017 - dr. zakon, 113 od 17. decembra 2017 - 
dr. zakon
NAPOMENA IZDAVAČA: Zakon prestaje da važi u delu kojim se uređuju medicinska 
sredstva za humanu upotrebu danom početka primene Zakona o medicinskim 
sredstvima ("Službeni glasnik RS", broj 105/2017), odnosno 1. decembra 2018. 
godine (vidi član 137. Zakona - 105/2017-3).
I. OSNOVNE ODREDBE
Član 1.
Ovim zakonom uređuju se uslovi i postupak izdavanja dozvole za stavljanje leka u 
promet, odnosno upis lekova u registre koje vodi Agencija za lekove i medicinska 
sredstva Srbije, proizvodnja i promet lekova i medicinskih sredstava i nadzor u 
ovim oblastima, rad Agencije za lekove i medicinska sredstva Srbije i druga 
pitanja značajna za oblast lekova i medicinskih sredstava.
Član 2.
Izrazi upotrebljeni u ovom zakonu, ako nije drukčije određeno, imaju sledeće 
značenje:
1) dozvola za stavljanje leka u promet (u daljem tekstu: dozvola za lek) je 
dokument koji izdaje Agencija za lekove i medicinska sredstva Srbije (u daljem 
tekstu: Agencija) i kojim se potvrđuje da su svi zahtevi za stavljanje leka u 
promet ispunjeni i da lek može biti u prometu;
2) nosilac dozvole za lek je proizvođač leka koji ima dozvolu za proizvodnju 
lekova u Republici Srbiji; zastupnik ili predstavnik inostranog proizvođača koji 
ima sedište u Republici Srbiji; zastupnik inostranog pravnog lica koje je 
nosilac dozvole za lek u zemljama Evropske unije ili u zemljama koje imaju iste 
zahteve za izdavanje dozvole za lek i koji ima sedište u Republici Srbiji; pravno 
lice sa sedištem u Republici Srbiji na koje je proizvođač preneo dozvolu za lek, 
odnosno kome je dao pravo na sticanje svojstva nosioca dozvole za lek iz svog 
proizvodnog programa;
3) formalna procena dokumentacije je postupak u kojem Agencija prilikom 
izdavanja dozvole za lek, odnosno izmene i dopune dozvole za lek, kao i obnove 
dozvole za lek, kao i upisa u registre koji se vode kod Agencije, utvrđuje da li 
podneta dokumentacija sadrži sve propisane delove u skladu sa ovim zakonom i 
propisima donetim za sprovođenje ovog zakona;
4) referentni lek je lek za koji je izdata dozvola za lek u Republici Srbiji 
ili u zemljama Evropske unije na osnovu potpune dokumentacije o kvalitetu, 
bezbednosti i efikasnosti leka prema važećim zahtevima;
5) lek s dobro poznatom upotrebom aktivne supstance je lek čija je aktivna 
supstanca dobro poznata, njena efikasnost dokazana i bezbednost na prihvatljivom 
nivou, a koji se upotrebljava najmanje deset godina kao lek u Evropskoj uniji i 
čija je dozvola za lek izdata na osnovu bibliografskih podataka;
6) lek koji sadrži fiksnu kombinaciju aktivnih supstanci je lek čija fiksna 
kombinacija aktivnih supstanci nije pre izdavanja dozvole za lek upotrebljena kao 
lek u terapijske svrhe, a svaka njegova pojedina aktivna supstanca ulazi u sastav 
leka koji je dobio dozvolu za lek u Republici Srbiji ili u zemljama Evropske 
unije; 
7) lek sa informacijom o pristanku jeste lek istog kvalitativnog i 
kvantitativnog sastava u pogledu aktivnih supstanci i istog farmaceutskog oblika 
za koji se u postupku dobijanja dozvole za lek koristi dokumentacija o kvalitetu, 
bezbednosti i efikasnosti leka koji ima dozvolu za lek u Republici Srbiji, uz 
pismeni pristanak nosioca dozvole za lek;
8) generički lek je lek koji ima isti kvalitativni i kvantitativni sastav 
aktivnih supstanci i isti farmaceutski oblik kao i referentni lek i čija je 
biološka ekvivalencija u odnosu na referentni lek dokazana odgovarajućim 
ispitivanjima biološke raspoloživosti. Istom aktivnom supstancom generičkog leka 
smatraju se različite soli, estri, etri, izomeri, mešavine izomera, kompleksi 
ili derivati aktivnih supstanci, osim ako se znatno ne razlikuju po svojoj 
bezbednosti, odnosno efikasnosti. Istim farmaceutskim oblikom generičkog leka 
smatraju se različiti oralni oblici leka sa trenutnim oslobađanjem;
9) generički lek s mešovitim podacima u dokumentaciji o bezbednosti i 
efikasnosti (u daljem tekstu: generički hibridni lek) je lek koji ne odgovara u 
potpunosti definiciji generičkog leka, odnosno za koji nije moguće dokazati 
biološku ekvivalenciju ispitivanjima biološke raspoloživosti, odnosno u slučaju 
promene jedne ili više aktivnih supstanci, terapijskih indikacija, jačine, 
farmaceutskog oblika ili načina primene u odnosu na referentni lek;
10) biološki sličan lek je lek biološkog porekla sličan referentnom leku 
biološkog porekla koji ne ispunjava uslove za generički lek u odnosu na razlike u 
sirovinama i razlike u procesima izrade tog biološki sličnog leka i referentnog 
leka biološkog porekla;
11) centralizovani postupak za dobijanje dozvole za lek u Evropskoj uniji (u 
daljem tekstu: centralizovani postupak) jeste postupak dobijanja dozvole za lek od 
Evropske agencije za lekove (European Medical Evaluation Agency);
12) ime leka je ime koje može biti zaštićeno (trgovačko) ime, a koje ne može 
da dovede u zabludu u odnosu na opšte prihvaćeno ime leka, odnosno može biti i 
internacionalno nezaštićeno ime (INN), generičko ime, naučno ili tačno hemijsko 
ime, odnosno opšteprihvaćeno ime sa znakom ili imenom proizvođača, odnosno 
nosioca dozvole za lek ili bez njih;
13) biološka raspoloživost je brzina i stepen raspoloživosti aktivne 
supstance iz leka (oblika) koji su utvrđeni iz odnosa koncentracija – vreme u 
sistemskoj cirkulaciji ili izlučevinama;
14) biološka ekvivalencija je postupak kojim se utvrđuje da biološke 
raspoloživosti dva leka koji su farmaceutski ekvivalenti, odnosno farmaceutske 
alternative, primenjena u istoj molarnoj koncentraciji (dozi) pokazuju takav 
stepen sličnosti da je njihovo dejstvo u odnosu na efikasnost i bezbednost 
suštinski isto;
15) farmaceutski ekvivalenti su lekovi koji sadrže istu količinu iste aktivne 
supstance, odnosno aktivnih supstanci u istom farmaceutskom obliku, koji se na 
isti način primenjuju i odgovaraju zahtevima istih, odnosno uporedivih standarda;
16) farmaceutske alternative su lekovi koji sadrže istu aktivnu supstancu, 
odnosno aktivne supstance, ali u drugom hemijskom obliku (soli, estri i sl.), 
odnosno u drugom farmaceutskom obliku ili u drugoj jačini;
17) farmaceutski oblik leka je oblik leka pogodan za primenu (tableta, 
kapsula, mast, rastvor za injekcije, premiks itd.);
18) farmakopeja je zbirka propisanih normi i standarda za supstance i izradu 
lekova kojima se određuje njihova identifikacija, karakteristike, kvalitet, način 
pripremanja i analiza;
19) kategorizacija leka, medicinskog sredstva, odnosno drugih proizvoda je 
postupak utvrđivanja da li je određeni proizvod lek, odnosno medicinsko sredstvo;
20) sponzor kliničkog ispitivanja je pojedinac ili pravno lice koje preuzima 
odgovornost za započinjanje, sprovođenje, odnosno finansiranje kliničkog ispitivanja; 

21) postmarketinško intervencijsko kliničko ispitivanje leka je ispitivanje u 
kome se lek primenjuje u skladu sa uslovima navedenim u dozvoli za lek, a koje 
zahteva dodatne dijagnostičke procedure, kao i procedure praćenja koje su 
definisane protokolom o kliničkom ispitivanju leka;
22) postmarketinško neintervencijsko kliničko ispitivanje leka 
(farmakoepidemiološko ispitivanje) je ispitivanje u kome se lek primenjuje u skladu 
sa uslovima navedenim u dozvoli za lek kod koga izbor pacijenata nije unapred 
određen protokolom kliničkog ispitivanja već spada u tekuću praksu ustaljenog 
načina lečenja, s tim da je propisivanje leka jasno odvojeno od odluke da se 
pacijent uključi u ispitivanje. Dodatne dijagnostičke procedure ili procedure 
praćenja ne primenjuju se, a dobijeni rezultati analiziraju se epidemiološkim 
metodama;
23) informisani pristanak ispitanika je pismena izjava ispitanika, sa datumom 
i potpisom, o učestvovanju u određenom kliničkom ispitivanju leka, koju je dalo 
lice koje je sposobno da da saglasnost ili, ako lice nije sposobno da da 
saglasnost, koju je dao njegov zakonski zastupnik, u skladu sa zakonom, a koja je 
data dobrovoljno posle potpunog informisanja o prirodi, značaju, posledicama i 
riziku po zdravlje; 
24) etički odbor je nezavisno stručno telo pravnog lica koje sprovodi 
kliničko ispitivanje leka, sastavljeno od stručnjaka iz oblasti medicine i iz 
drugih odgovarajućih oblasti čija je odgovornost da zaštite prava, bezbednost i 
dobrobit ispitanika uključenih u kliničko ispitivanje kao i da obezbedi javnu 
zaštitu njihovih prava. Etički odbor donosi odluku o sprovođenju kliničkih 
ispitivanja na osnovu ovog zakona i propisa donetih za sprovođenje ovog zakona; 

25) multicentrično kliničko ispitivanje je kliničko ispitivanje leka koje se 
izvodi prema jedinstvenom protokolu na više mesta ispitivanja i koje sprovodi 
više istraživača, bez obzira na to da li su mesta kliničkog ispitivanja u istoj 
zemlji ili u različitim zemljama;
26) proces proizvodnje je svaki postupak koji se primenjuje u proizvodnji 
lekova, od prijema polaznih materijala, izrade, pakovanja u unutrašnje pakovanje do 
obeležavanja i postupka pakovanja u spoljnje pakovanje;
27) aktivna supstanca je bilo koja supstanca ili kombinacija supstanci koja 
se koristi u proizvodnji leka i koja tako postaje aktivni sastojak proizvedenog 
leka, a namena joj je da utiče na farmakološku aktivnost ili da na drugi način 
direktno utiče u dijagnostici, lečenju, ublažavanju, nezi, prevenciji bolesti ili 
da utiče na strukturu ili funkcije organizma;
28) pomoćna supstanca (ekscipijens) je supstanca koja se koristi u proizvodnji 
leka, a nije njegov aktivni sastojak već pomaže u farmaceutskom oblikovanju leka, 
štiti, potpomaže ili poboljšava stabilnost, biološku raspoloživost ili 
podnošljivost leka i pomaže pri identifikaciji leka;
29) međuproizvod je supstanca ili materijal koji mora da se podvrgne nekom od 
delova procesa proizvodnje, odnosno izrade pre nego što postane poluproizvod;
30) poluproizvod je svaki proizvod koji je prošao kroz sve faze procesa 
proizvodnje, odnosno izrade, uključujući i pakovanje u unutrašnje pakovanje, osim 
pakovanja leka u spoljnje pakovanje;
31) polazna supstanca, odnosno sirovina za farmaceutsku upotrebu je svaka 
supstanca koja se koristi u proizvodnji leka, odnosno izradi galenskog leka 
(aktivne supstance i pomoćne supstance);
32) serija je definisana količina polaznih materijala (polaznih supstanci ili 
materijala za pakovanje) ili proizvoda izrađenih tokom jednog procesa proizvodnje, 
odnosno izrade ili u seriji procesa proizvodnje, a koja zbog toga treba da bude 
homogena. Serija leka podrazumeva ukupnu količinu leka (finalnog farmaceutskog 
oblika) koja je proizvedena, odnosno izrađena od iste početne količine polaznih 
materijala, izrađena tokom jednog procesa proizvodnje, odnosno izrade ili jednog 
postupka sterilizacije, a u slučaju kontinuirane proizvodnje, odnosno izrade, 
ukupna količina leka koja je proizvedena, odnosno izrađena u određenom periodu;
33) lice odgovorno za proizvodnju je lice zaposleno s punim radnim vremenom 
kod proizvođača leka koje je odgovorno za pripremu i sprovođenje procesa 
proizvodnje leka;
34) lice odgovorno za kontrolu kvaliteta (QC) je lice zaposleno s punim 
radnim vremenom kod proizvođača koje je odgovorno za kontrolu kvaliteta svake 
serije leka, odnosno koje je odgovorno za kvalitet leka tokom procesa proizvodnje 
leka, uključujući sistem dokumentacionog praćenja svih polaznih supstanci (aktivne 
supstance i pomoćne supstance), materijala za pakovanje, poluproizvoda, 
proizvodnih postupaka, kao i ispitivanja gotovog leka;
35) kvalifikovani farmaceut odgovoran za puštanje serije leka u promet (QR) je 
lice zaposleno s punim radnim vremenom kod proizvođača leka koje donosi odluku i 
odobrava puštanje serije leka u promet;
36) lažni lek, odnosno lažno medicinsko sredstvo je lek, odnosno medicinsko 
sredstvo koji se proizvode, odnosno izrađuju, odnosno stavljaju u promet, odnosno 
nalaze u prometu s namerom da se obmanu lica koja ih upotrebljavaju ili na bilo 
koji način rukuju lekom, odnosno medicinskim sredstvom, koji imaju lažne podatke 
o identifikaciji (proizvođaču, mestu proizvodnje, nosiocu dozvole za lek, odnosno 
nosiocu upisa u registar koji vodi Agencija, sertifikatu o analizi, kao i druge 
podatke i dokumentaciju koja se odnosi na lek, odnosno medicinsko sredstvo), 
odnosno koji mogu da sadrže ispravne ili pogrešne sastojke u odnosu na 
deklarisani sastav, odnosno da ne sadrže aktivne supstance, odnosno da ne sadrže 
dovoljnu količinu aktivnih supstanci, odnosno da imaju lažno pakovanje, kao i 
drugi lek, odnosno medicinsko sredstvo koji se smatraju lažnim lekom, odnosno 
medicinskim sredstvom prema standardima zemalja Evropske unije ili Svetske 
zdravstvene organizacije;
37) nosilac dozvole za promet lekova, odnosno medicinskih sredstava na veliko 
jeste pravno lice koje ima dozvolu za promet na veliko koju je izdalo nadležno 
ministarstvo; 
38) nadležno ministarstvo za lekove koji se upotrebljavaju u humanoj medicini 
u smislu ovog zakona je ministarstvo nadležno za poslove zdravlja, a nadležno 
ministarstvo za lekove koji se upotrebljavaju isključivo u veterinarskoj medicini 
je ministarstvo nadležno za poslove veterine;
39) Dobra proizvođačka praksa je deo obezbeđenja kvaliteta kojim se obezbeđuje 
da se lekovi dosledno proizvode i kontrolišu u skladu sa standardima kvaliteta 
odgovarajućim za njihovu namenu i zahtevima iz dozvole za stavljanje leka u promet, 
odnosno specifikacije proizvoda. Dobra kontrolna laboratorijska praksa je deo 
Dobre proizvođačke prakse na osnovu koje se vrši kontrola kvaliteta lekova;
40) Smernice Dobre proizvođačke prakse jesu sistem smernica za obezbeđenje 
kvaliteta koji se odnosi na organizovanje proizvodnje lekova, kontrolu kvaliteta 
lekova i sprovođenje nadzora. Smernice Dobre proizvođačke prakse za aktivne 
supstance su deo Smernica Dobre proizvođačke prakse; 
41) Smernice Dobre prakse u distribuciji jesu sistem smernica za obezbeđenje 
kvaliteta koji se odnosi na organizovanje i sprovođenje nadzora u distribuciji 
lekova od proizvođača do krajnjeg korisnika;
42) Smernice Dobre kliničke prakse jesu sistem smernica za obezbeđenje 
kvaliteta pri planiranju i sprovođenju kliničkih ispitivanja radi dobijanja validnih 
kliničkih zaključaka uz odgovarajuću zaštitu učesnika u ispitivanjima;
43) Smernice Dobre laboratorijske prakse jesu sistem smernica za obezbeđenje 
kvaliteta u organizovanju i sprovođenju laboratorijskog rada u pretkliničkim 
ispitivanjima;
44) obezbeđenje kvaliteta predstavlja sledivi proces kojim se kvalitet uvodi u 
sve faze proizvodnje, uključujući i sistem dokumentovanog praćenja svih sastojaka i 
pojedinačnog proizvodnog procesa, odnosno kontrolu kvaliteta, koja obuhvata sve 
kontrole u odnosu na kvalitet leka. Кontrola kvaliteta se ostvaruje u proizvodnji 
(na početku i tokom procesa proizvodnje), na gotovom proizvodu (na serijama 
proizvoda) i na uzorcima uzetim iz prometa (kontrola posle stavljanja u promet);
45) kritična neusaglašenost proizvodnje leka sa Smernicama Dobre proizvođačke 
prakse je neusaglašenost koja je dovela ili može da dovede do proizvodnje leka 
koji može da ugrozi život ili zdravlje ljudi, odnosno životinja;
46) farmaceutsko ispitivanje leka je fizičko-hemijsko, biološko, odnosno 
mikrobiološko ispitivanje kojima se utvrđuje kvalitet leka;
47) farmakološko-toksikološko (pretkliničko) ispitivanje leka je ispitivanje 
kojim se utvrđuju farmakodinamska, farmakokinetička i toksikološka svojstva 
leka;
48) sistematska kontrola je provera kvaliteta leka, odnosno medicinskog 
sredstva na slučajnim uzorcima leka, odnosno medicinskog sredstva uzetim iz 
prometa na veliko i prometa na malo;
49) uzorak leka je količina leka potrebna za farmaceutsko ispitivanje ili 
kliničko ispitivanje;
50) unutrašnje pakovanje leka je pakovanje s kojim je lek u neposrednom 
kontaktu;
51) spoljnje pakovanje leka je pakovanje u kome se nalazi unutrašnje pakovanje 
leka; 
52) sažetak karakteristika leka (SmPC) je dokument proizvođača koji sadrži 
osnovne informacije o leku i obavezan je deo dokumentacije za dobijanje dozvole 
za lek;
53) uputstvo za lek je dokument koji sadrži osnovne informacije o leku i o 
tome kako se lek pravilno koristi i mora biti napisano jasnim i razumljivim 
jezikom;
54) farmakovigilanca je skup aktivnosti koje se odnose na prikupljanje, 
otkrivanje, procenu, razumevanje i prevenciju neželjenih reakcija na lek, kao i 
drugih problema u vezi s lekom; 
55) rizik je svaki rizik po zdravlje pacijenta ili opšte zdravlje stanovništva, 
odnosno životinja, koji se tiče kvaliteta, bezbednosti ili efikasnosti leka, kao 
i svaki rizik od neželjenih dejstava po životnu sredinu;
56) odnos između rizika i koristi je procena pozitivnih terapijskih efekata 
leka u odnosu na rizike;
57) neželjena reakcija na lek je svaka štetna i nenamerno izazvana reakcija na 
lek koja se pojavila posle primene uobičajene doze leka kod ljudi ili životinja (u 
svrhu lečenja, sprečavanja bolesti, postavljanja dijagnoze, obnove, poboljšanja ili 
promene fiziološke funkcije) ili pri primeni bilo koje doze leka u toku 
kliničkog ispitivanja;
58) neželjeni događaj je neželjeno iskustvo nastalo u periodu primene leka i za 
koje uzročno - posledična veza sa primenom leka ne mora da bude dokazana. 
Neželjeno iskustvo predstavlja bilo koji nenameravani i neželjeni znak (npr. 
abnormalni laboratorijski nalaz), simptom ili bolest, vremenski povezan sa 
primenom leka;
59) karenca je period koji mora da protekne od poslednjeg davanja leka životinji 
do trenutka kada lečena životinja i njeni proizvodi mogu da se koriste u ishrani 
ljudi;
60) maksimalni nivo rezidua (MRL) je najveća dozvoljena koncentracija leka 
prisutna u tragovima u namirnicama dobijenim od lečenih životinja; 

61) fizičko lice je preduzetnik koji obavlja delatnost, u skladu sa zakonom;
62) Izjava o usklađenosti medicinskih sredstava je dokument kojim proizvođač 
potvrđuje da je medicinsko sredstvo u skladu sa zahtevima direktiva Evropske 
unije i standardima, odnosno tehničkim propisima;
63) kliničko ispitivanje medicinskog sredstva je postupak kojim se utvrđuje 
ili potvrđuje da su njegova bezbednost i efikasnost u skladu sa deklarisanom 
primenom koju je odredio proizvođač; 
64) vigilanca medicinskog sredstva je skup aktivnosti koje se odnose na 
prikupljanje, procenu, razumevanje i reagovanje na nova saznanja o rizicima koji 
proizlaze iz njegove upotrebe ili primene, a posebno njegovog štetnog delovanja, 
interakcije s drugim supstancama ili proizvodima, kontraindikacije, zloupotrebe, 
smanjenog delovanja, kvara i tehničke neispravnosti; 
65) specijalizovana prodavnica za medicinska sredstva je prodajni objekat u 
kome se vrši promet na malo medicinskih sredstava;
66) proizvođač medicinskog sredstva u postupku upisa u Registar medicinskih 
sredstava je pravno ili fizičko lice koje projektuje, proizvodi, pakuje, 
obeležava, odnosno pušta medicinsko sredstvo u promet pod sopstvenim nazivom, 
bez obzira na to da li ove radnje sprovodi to lice ili to u njegovo ime čini treće 
lice, i odgovorno je za kvalitet, bezbednost i efikasnost medicinskog sredstva;
67) namena medicinskog sredstva je predviđena upotreba medicinskog sredstva 
koju je odredio proizvođač i koja je navedena na spoljnjem pakovanju, u uputstvu za 
upotrebu i u promotivnom materijalu;
68) puštanje u promet medicinskog sredstva je postupak snabdevanja tržišta 
medicinskim sredstvom nakon upisa u Registar medicinskih sredstava koji vodi 
Agencija;
69) ovlašćeni predstavnik je zastupnik, predstavnik, distributer proizvođača, 
odnosno svako drugo fizičko ili pravno lice sa sedištem u Republici Srbiji koje 
je proizvođač medicinskog sredstva pismenim putem ovlastio da postupa u njegovo 
ime i da pred nadležnim organima Republike Srbije vodi postupak u skladu sa ovim 
zakonom i odgovoran je za kvalitet, bezbednost i efikasnost medicinskog sredstva 
kao i proizvođač tog medicinskog sredstva;
70) generički naziv medicinskog sredstva je zajedničko ime za grupu 
medicinskih sredstava koja imaju istu ili sličnu namenu ili istovetnu 
tehnologiju koja im dozvoljava da budu klasifikovana na osnovu opštih a ne 
specifičnih karakteristika;
71) medicinsko sredstvo za jednokratnu upotrebu je medicinsko sredstvo koje 
je namenjeno da se upotrebljava samo jednom za jednog pacijenta;
72) medicinsko sredstvo u čijoj proizvodnji se koriste životinjska tkiva ili 
produkti životinjskog porekla je medicinsko sredstvo koje mora da zadovolji 
određene zahteve u pogledu rizika prenosa spongiformne encefalopatije (TSE) na 
pacijenta ili drugo lice u normalnim uslovima korišćenja;
73) notifikaciono telo je telo koje ocenjuje usklađenost medicinskih sredstava 
koje je nadležni organ određene zemlje Evropske unije prijavio Evropskoj komisiji 
za obavljanje postupaka ocenjivanja usklađenosti proizvoda sa zahtevima direktiva 
Evropske unije, koje ima svoj identifikacioni broj;
74) Sertifikat o usklađenosti je dokument koji izdaje notifikaciono telo 
kojim se potvrđuje da je proizvod ili grupa proizvoda određenog proizvođača 
usaglašen sa zahtevima direktiva Evropske unije i standardima, odnosno tehničkim 
propisima;
75) nosilac upisa u Registar medicinskih sredstava je predlagač koji je dobio 
rešenje o upisu u navedeni registar;
76) zemlje Evropske unije i zemlje koje imaju iste ili slične zahteve za 
izdavanje dozvole za lek jesu zemlje koje su članice Internacionalne konferencije 
za harmonizaciju tehničkih zahteva za izdavanje dozvole za lek (ICH).
II. AGENCIJA ZA LEКOVE I MEDICINSКA SREDSTVA SRBIJE
Poslovi Agencije za lekove i medicinska sredstva Srbije
Član 3.
Agencija je nadležna da:
1) izdaje dozvole za lek, odlučuje o izmeni i dopuni, obnovi i prenosu, kao i 
prestanku važenja dozvole za lek;
2) vrši upis medicinskog sredstva u Registar medicinskih sredstava, odlučuje 
o izmeni i dopuni, obnovi upisa, kao i brisanju medicinskog sredstva iz Registra 
medicinskih sredstava;
3) vrši upis u Registar tradicionalnih biljnih lekova, odnosno upis u Registar 
homeopatskih lekova;
4) izdaje dozvole za sprovođenje kliničkog ispitivanja leka i medicinskog 
sredstva, odlučuje o izmeni i dopuni dozvole, odnosno protokola o sprovođenju 
kliničkog ispitivanja lekova, donosi odluke u vezi s prijavom kliničkog 
ispitivanja, vrši kontrolu sprovođenja kliničkog ispitivanja;
5) prati neželjene reakcije na lekove (u daljem tekstu: farmakovigilanca), kao 
i neželjene reakcije na medicinska sredstva (u daljem tekstu: vigilanca 
medicinskih sredstava);
6) izdaje uverenja za potrebe izvoza lekova i medicinskih sredstava u skladu s 
preporukama Svetske zdravstvene organizacije;
7) odobrava uvoz lekova i medicinskih sredstava za lečenje određenog pacijenta 
ili grupe pacijenata, kao i lekova ili medicinskih sredstava za naučna i 
medicinska istraživanja;
8) vrši kategorizaciju lekova, odnosno medicinskih sredstava;
9) odobrava oglašavanje lekova i medicinskih sredstava;
10) vrši prikupljanje i obradu podataka o prometu i potrošnji lekova i 
medicinskih sredstava;
11) daje informacije i predloge za racionalno korišćenje lekova i medicinskih 
sredstava;
12) povezuje se sa međunarodnim mrežama informacija o lekovima i medicinskim 
sredstvima i sa agencijama nadležnim za lekove i medicinska sredstva i njihovim 
asocijacijama;
13) učestvuje u planiranju i sprovođenju sistematske kontrole lekova i 
medicinskih sredstava i uzimanju slučajnih uzoraka iz prometa;
14) daje mišljenja za uvoz i izvoz uzoraka ćelija, odnosno tkiva za postupak 
kliničkog ispitivanja lekovima;
15) vrši kontrolu kvaliteta lekova i medicinskih sredstava;
16) priprema stručne publikacije iz nadležnosti Agencije;
17) vrši i druge poslove, u skladu sa zakonom.
Poslove iz stava 1. tač. 1)–10) i tač. 12)–14) ovog člana Agencija vrši kao 
poverene poslove.
U izvršavanju poslova iz stava 1. tač. 1)–9) i tačka 14) ovog člana primenjuje 
se zakon kojim se uređuje opšti upravni postupak, ako ovim zakonom nije drukčije 
određeno.
Propisi koji se primenjuju na rad Agencije
Član 4.
Ako ovim zakonom nije drukčije određeno, na rad Agencije primenjuje se zakon 
kojim se uređuju javne agencije.
Položaj Agencije
Član 5.
Agencija ima svojstvo pravnog lica s pravima, obavezama i odgovornostima 
utvrđenim ovim zakonom, propisima donetim za sprovođenje ovog zakona i statutom 
Agencije.
Na položaj Agencije primenjuje se zakon kojim se uređuje rad javnih agencija, 
ako ovim zakonom nije drukčije uređeno.
Agencija ima žiro račun.
Sedište Agencije je u Beogradu.
Član 6.
Sredstva za rad Agencije obezbeđuju se u skladu sa zakonom.
Organi Agencije
Član 7.
Organi Agencije su Upravni odbor i direktor.
Agencija može da ima i zamenika direktora.
Upravni odbor ima predsednika i četiri člana, od kojih je jedan iz reda 
zaposlenih u Agenciji.
Članovi Upravnog odbora, direktor i zamenik direktora imenuju se na pet 
godina, a mogu biti ponovo imenovani najviše još jednom.
Na postupak i uslove za imenovanje i razrešenje direktora, zamenika direktora i 
članova Upravnog odbora Agencije, odnosno prestanak dužnosti pre isteka vremena 
na koje su imenovani, primenjuju se odredbe zakona kojim se uređuje rad javnih 
agencija, ako ovim zakonom nije drukčije određeno.
Lica iz stava 4. ovog člana, kao i njihovi srodnici u pravoj liniji bez obzira 
na stepen srodstva, pobočni srodnici zaključno s drugim stepenom srodstva, 
usvojitelj ili usvojenik, supružnici i srodnici po tazbini zaključno s prvim 
stepenom srodstva, ne smeju direktno ili preko trećeg fizičkog ili pravnog lica 
imati učešća kao vlasnici udela, akcionari, zaposleni, niti smeju učestvovati u 
organima upravljanja ili obavljati poslove po ugovoru, vršiti poslove savetovanja, 
zastupanja, predstavljanja i slično u pravnom licu koje obavlja delatnost 
proizvodnje, izrade galenskih lekova, prometa i ispitivanja lekova i medicinskih 
sredstava, kao i kod pravnih lica koja su nosioci dozvole za lek, odnosno upisa 
u Registar, odnosno ne smeju obavljati ovu delatnost kao preduzetnici, o čemu 
potpisuju izjavu radi sprečavanja sukoba privatnog i javnog interesa.
Na delokrug rada Upravnog odbora i direktora primenjuju se odredbe zakona 
kojim se uređuju javne agencije.
Izveštaji o radu i finansijskom poslovanju Agencije podnose se u skladu sa 
odredbama zakona kojim se uređuju javne agencije.
Opšti akti Agencije
Član 8.
Opšti akti Agencije su statut, pravilnici i drugi opšti akti. 
Statut je osnovni opšti akt Agencije.
Upravni odbor donosi statut na koji saglasnost daje Vlada.
Statutom Agencije bliže se uređuje delatnost Agencije, unutrašnja 
organizacija, poslovi organa Agencije, uslovi za imenovanje direktora, odnosno 
zamenika direktora, poslovi i rad savetodavnih i stručnih tela Agencije, kao i 
druga pitanja značajna za rad Agencije.
Ministar nadležan za poslove zdravlja i ministar nadležan za poslove veterine 
daju saglasnost na akt o unutrašnjoj organizaciji i sistematizaciji radnih mesta 
u Agenciji.
Statut Agencije objavljuje se u „Službenom glasniku Republike Srbije”.
Savetodavna tela Agencije
Član 9.
Agencija, uz prethodnu saglasnost ministra nadležnog za poslove zdravlja – za 
lekove koji se upotrebljavaju u humanoj medicini, odnosno ministra nadležnog za 
poslove veterine – za lekove koji se upotrebljavaju isključivo u veterinarskoj 
medicini, kao i za medicinska sredstva, obrazuje savetodavna tela (u daljem 
tekstu: komisija), radi davanja mišljenja o kvalitetu, bezbednosti i efikasnosti 
leka, odnosno medicinskog sredstva u postupku izdavanja dozvole za lek, odnosno 
medicinsko sredstvo.
Članovi komisije iz stava 1. ovog člana mogu biti stalni članovi komisija, 
kao i članovi komisija po pozivu za određene vrste lekova.
Za članove komisije iz stava 1. ovog člana biraju se lica iz reda istaknutih 
stručnjaka za oblast lekova i medicinskih sredstava koji moraju da ispunjavaju 
uslove iz člana 7. stav 6. ovog zakona.
Članovi komisije imenuju se na četiri godine i mogu biti ponovo imenovani.
Član komisije iz stava 1. ovog člana ne sme ni na koji način da učestvuje u 
postupku pripreme dokumentacije za izdavanje dozvole za lek ili upisa u registre 
koje vodi Agencija, kao ni u pripremi i izradi izveštaja o proceni 
dokumentacije.
Agencija, uz prethodnu saglasnost nadležnog ministra iz stava 1. ovog člana, 
razrešiće člana komisije koji postupa suprotno stavu 5. ovog člana, kao i ako ne 
obavlja poslove iz nadležnosti komisije, odnosno ako ih obavlja nesavesno.
Troškovi rada komisije iz stava 1. ovog člana obezbeđuju se iz sredstava 
Agencije.
Lista stručnjaka
Član 10.
Agencija, uz prethodnu saglasnost ministra nadležnog za poslove zdravlja, 
utvrđuje listu stručnjaka za lekove i medicinska sredstva radi procene 
dokumentacije o lekovima i medicinskim sredstvima, odnosno dokumentacije o 
ispitivanju kvaliteta, bezbednosti i efikasnosti lekova i medicinskih sredstava i 
pripreme ekspertskog izveštaja u postupku izdavanja dozvole za lek, odnosno 
medicinsko sredstvo, a za lekove koji se upotrebljavaju isključivo u veterinarskoj 
medicini (u daljem tekstu: veterinarski lek) – uz prethodnu saglasnost ministra 
nadležnog za poslove veterine.
Stručnjaci sa liste iz stava 1. ovog člana biraju se iz reda istaknutih 
stručnjaka za oblast lekova i medicinskih sredstava i moraju da ispunjavaju uslove 
iz člana 7. stav 6. ovog zakona.
Stručnjaci sa liste imenuju se na četiri godine i mogu biti ponovo imenovani.
Stručnjaci sa liste iz stava 1. ovog člana ne smeju ni na koji način da 
učestvuju u postupku pripreme dokumentacije za izdavanje dozvole za lek ili upisa 
u registre koje vodi Agencija, kao ni u pripremi i izradi izveštaja o proceni 
dokumentacije.
Agencija, uz prethodnu saglasnost nadležnog ministra iz stava 1. ovog člana, 
razrešiće stručnjaka sa liste stručnjaka koji postupa suprotno stavu 4. ovog 
člana, kao i ako ne obavlja poslove iz svoje nadležnosti, odnosno ako ih obavlja 
nesavesno.
Troškovi rada stručnjaka iz stava 1. ovog člana obezbeđuju se iz sredstava 
Agencije.
Tarife za poslove Agencije 
Član 11.
Agencija izdaje tarifu za pružanje sledećih usluga:
1) izdavanje dozvole za lek, izmena i dopuna, obnova, prenos, kao i prestanak 
dozvole za lek;
2) upis u registre koje vodi Agencija, izmena i dopuna, obnova, prenos, kao i 
brisanje iz registara koje vodi Agencija;
3) izdavanje dozvole za sprovođenje kliničkih ispitivanja leka i medicinskog 
sredstva, izmene i dopune dozvole, kao i donošenje odluke u vezi s prijavom 
kliničkih ispitivanja leka koji ima dozvolu za lek, odnosno medicinskog sredstva 
koje je upisano u Registar medicinskih sredstava;
4) farmakovigilance, kao i vigilance medicinskih sredstava;
5) brisana je (vidi član 1. Zakona - 107/2012-7)
6) odobravanja uvoza lekova i medicinskih sredstava za lečenje određenog 
pacijenta ili grupe pacijenata, kao i lekova ili medicinskih sredstava za naučna 
istraživanja;
7) kategorizacije lekova i medicinskih sredstava, odnosno utvrđivanja da li je 
određeni proizvod lek ili medicinsko sredstvo;
8) izdavanje sertifikata o izvršenoj analizi kvaliteta lekova, kao i 
medicinskih sredstava (u daljem tekstu: sertifikat analize);
9) izdavanje odobrenja za oglašavanje lekova i medicinskih sredstava;
10) procenu dokumentacije o leku, odnosno medicinskom sredstvu na zahtev 
nosioca dozvole za lek, odnosno nosioca upisa u registre koje vodi Agencija;
11) davanje mišljenja za uvoz i izvoz uzoraka ćelija, odnosno tkiva za postupak 
kliničkog ispitivanja lekova.
Nadoknadu za pružanje usluga po tarifi iz stava 1. ovog člana plaća podnosilac 
zahteva.
Izuzetno od stava 2. ovog člana, Agencija ne naplaćuje tarife za poslove iz 
stava 1. ovog člana koji se odnose na lekove koji se upotrebljavaju za lečenje 
retkih bolesti kod ljudi („Orphan” lekovi), za lečenje retkih bolesti kod manje 
zastupljenih životinjskih vrsta („MUMS”), lekove i medicinska sredstva iz 
humanitarne pomoći, kao i za obavljanje poslova po zahtevu nadležnih 
ministarstava.
Visinu i način plaćanja tarifa utvrđuje Upravni odbor.
Vlada daje saglasnost na akt Agencije iz stava 4. ovog člana.
Pošto Vlada da saglasnost na akt Agencije iz stava 4. ovog člana, taj akt 
objavljuje se u „Službenom glasniku Republike Srbije”.
Prilikom izdavanja dozvole za lek, odnosno izmene i 
dopune dozvole za lek, odnosno obnove dozvole za lek, kao i prilikom podnošenja 
zahteva za upis u Registar medicinskih sredstava, odnosno zahteva nosioca upisa 
medicinskih sredstava u Registar medicinskih sredstava, Agencija na zahtev ovih 
lica izdaje uverenje za potrebe izvoza lekova i medicinskih sredstava u skladu sa 
preporukama Svetske zdravstvene organizacije, za koje se nadoknada ne naplaćuje.
 *Službeni glasnik RS, broj 107/2012
Nadzor nad radom Agencije
Član 12.
Agencija za svoj rad odgovara Vladi, u skladu sa zakonom.
Ministarstvo nadležno za poslove zdravlja vrši nadzor nad radom Agencije u 
obavljanju poverenih poslova državne uprave, kao i nadzor nad stručnim radom 
Agencije, a za lekove koji se upotrebljavaju isključivo u veterinarskoj medicini 
nadzor nad radom u obavljanju poverenih poslova državne uprave, kao i nadzor nad 
stručnim radom Agencije vrši ministarstvo nadležno za poslove veterine, u skladu 
sa zakonom. 
Ministarstva iz stava 2. ovog člana mogu preduzimati mere propisane zakonom 
kojim se uređuje državna uprava u odnosu na poslove koje Agencija u skladu sa 
ovim zakonom obavlja kao poverene poslove.
Postupak po žalbi u upravnom postupku 
Član 13.
Na rešenja koja Agencija donosi u skladu sa članom 3. stav 1. tač. 1) – 4), 
kao i 6) – 9) ovog zakona može se izjaviti žalba nadležnom ministarstvu preko 
Agencije.
Rešenje nadležnog ministarstva je konačno.
Protiv rešenja iz stava 2. ovog člana može se pokrenuti upravni spor.
III. LEКOVI 
1. Vrste lekova
Definicija leka 
Član 14.
Lek je proizvod koji se stavlja u promet u određenoj jačini, farmaceutskom 
obliku i pakovanju a koji sadrži supstancu ili kombinaciju supstanci za koju se 
pokazalo da ima svojstvo da leči ili sprečava bolesti kod ljudi, odnosno 
životinja, kao i supstancu ili kombinaciju supstanci koja se može koristiti ili 
primenjivati na ljudima, odnosno životinjama, bilo sa namerom da se ponovo 
uspostavi, poboljša ili izmeni fiziološka funkcija putem farmakološkog, 
imunološkog ili metaboličkog dejstva ili da se postavi medicinska dijagnoza.
Supstanca iz stava 1. ovog člana je svaka materija, bez obzira na poreklo, 
koja može biti:
1) humanog porekla (krv i proizvodi iz krvi);
2) životinjskog porekla (mikroorganizmi, cele životinje, delovi organa, 
životinjski sekreti, toksini, ekstrakti, proizvodi iz krvi);
3) biljnog porekla (mikroorganizmi, cele biljke, delovi biljaka, biljni sekreti, 
ekstrakti);
4) hemijskog porekla (hemijski elementi, hemijske supstance koje se u prirodi 
nalaze u datom obliku, kao i hemijski proizvodi dobijeni hemijskom promenom ili 
sintezom). 
Кrv i komponente krvi namenjene transfuziji ne smatraju se lekom u smislu ovog 
zakona.
Biološki lek
Član 15.
Biološki lek je lek čiju aktivnu supstancu čini biološka supstanca pod kojom 
se podrazumeva supstanca proizvedena ili ekstrahovana iz biološkog izvora za 
čiju su kategorizaciju i kontrolu kvaliteta neophodna fizičko-hemijsko-biološka 
ispitivanja, kao i opis proizvodnog procesa i njegova kontrola (imunološki lekovi 
i lekovi iz humane krvi i plazme, lekovi za napredne terapije i dr.). 

Imunološki lek
Član 16.
Imunološki lek za primenu u humanoj medicini je svaki lek koji se sastoji od 
vakcina, toksina, seruma ili alergena.
Vakcine, toksini i serumi iz stava 1. ovog člana obuhvataju:
1) agense koji se koriste za stvaranje aktivnog imuniteta (vakcina protiv 
tetanusa, vakcina protiv difterije i tetanusa, vakcina protiv difterije, 
tetanusa i velikog kašlja, vakcina protiv kolere, BCG, vakcina protiv dečje 
paralize, vakcina protiv gripa, vakcina protiv velikih boginja, vakcina protiv 
tifusa i dr.);
2) agense koji se koriste za dijagnostikovanje stanja imuniteta (tuberkulin i 
tuberkulin PPD, toksini za Šikov test i Dikov test, brucelin i dr.);
3) agense koji se koriste za stvaranje pasivnog imuniteta (antitoksin 
difterije, antitoksin protiv zmijskog otrova, antirabični serum, globulin protiv 
velikih boginja, antilimfocitni globulin i dr.).
Alergen iz stava 1. ovog člana je lek namenjen da identifikuje ili izazove 
specifičnu stečenu izmenu imunološkog odgovora na agens koji izaziva alergijsku 
reakciju (alergizirajući agens).
Imunološki lek za primenu u veterinarskoj medicini je svaki lek koji se daje 
životinjama radi stvaranja njihovog aktivnog ili pasivnog imuniteta da bi se 
dijagnostikovalo stanje njihovog imuniteta.
Lekovi za naprednu terapiju
Član 17.
Lekovi za naprednu terapiju su:
1) lekovi za gensku terapiju;
2) lekovi za somatsku ćelijsku terapiju;
3) lekovi dobijeni iz tkiva bioinženjeringom.
Lekovi iz stava 1. ovog člana smatraju se biomolekulima koji se dobijaju 
tehnologijom transfera gena ili biološki modifikovanim ćelijama koje imaju ulogu 
aktivne supstance ili delova aktivne supstance. 
Lekovi iz krvi i krvne plazme
Član 18.
Lekovima u smislu ovog zakona smatraju se i lekovi proizvedeni iz krvi i 
krvne plazme humanog ili životinjskog porekla.
Lekovi iz stava 1. ovog člana proizvode se industrijskim postupkom na bazi 
komponenata krvi i obuhvataju albumin, faktore koagulacije i imunoglobuline 
humanog porekla.
Radiofarmaceutici
Član 19.
Radiofarmaceutici u smislu ovog zakona su: radiofarmaceutski lekovi, 
radionuklidni generatori, radiofarmaceutski kompleti (kitovi) i radionuklidni 
prekursori.
Radiofarmaceutski lek je lek koji kada je spremljen za upotrebu, sadrži jedan 
ili više radionuklida koji služi u medicinske svrhe (radioaktivni izotop).
Radionuklidni generator je svaki sistem koji sadrži matični radionuklid od 
koga se proizvodi izvedeni radionuklid, koji se dobija eluiranjem ili nekom 
drugom metodom, a koristi se u radiofarmaceutskom leku.
Radiofarmaceutski komplet (kit) jeste svaki preparat za koji je predviđeno da 
se primenjuje rastvaranjem ili kombinovanjem s radionuklidima u radiofarmaceutski 
lek, a najčešće neposredno pre njegove primene.
Radionuklidni prekursor je svaki drugi radionuklid proizveden za potrebe 
radioobeležavanja neke druge supstance pre njene primene.
Biljni lek 
Član 20.
Biljni lek je svaki lek čiji su aktivni sastojci isključivo jedna ili više 
supstanci biljnog porekla ili jedan ili više biljnih preparata ili jedna ili više 
supstanci biljnog porekla u kombinaciji s jednim ili više biljnih preparata.
Supstance biljnog porekla iz stava 1. ovog člana jesu sve biljke u celini ili 
delovima, odnosno alge, gljive, lišajevi u neprerađenom, suvom ili svežem stanju, 
kao i određeni eksudati koji nisu podvrgnuti specifičnim postupcima prerade.
Supstance biljnog porekla iz stava 2. ovog člana određuju se prema delu biljke 
koji se koristi i botaničkom nazivu u skladu s binarnom nomenklaturom (rod, 
vrsta, varijetet i autor).
Biljni preparati iz stava 1. ovog člana dobijaju se ekstrakcijom, 
destilacijom, presovanjem, frakcionisanjem, prečišćavanjem, koncentrovanjem ili 
fermentacijom supstanci biljnog porekla.
Biljnim preparatima iz stava 1. ovog člana smatraju se i mlevene ili sprašene 
biljne supstance, tinkture, ekstrakti, ulja, sokovi dobijeni presovanjem, kao i 
prerađeni eksudati.
Tradicionalni lek i tradicionalni biljni lek 
Član 21.
Tradicionalni lek je lek koji može biti zasnovan na naučnim principima i 
rezultat je tradicije ili drugih tradicionalnih terapijskih pristupa.
Za tradicionalni lek iz stava 1. ovog člana Agencija izdaje dozvolu za lek u 
skladu sa ovim zakonom i propisima donetim za sprovođenje ovog zakona.
Tradicionalni biljni lek je lek koji ispunjava sledeće uslove:
1) ima indikacije koje su karakteristične isključivo za tradicionalne biljne 
lekove koji su po svom sastavu i nameni predviđeni za primenu bez lekarskog 
nadzora radi postavljanja dijagnoze ili izdavanja recepta ili radi praćenja toka 
lečenja;
2) predviđen je isključivo za primenu u skladu s propisanom jačinom i 
doziranjem;
3) namenjen je za oralnu upotrebu, spoljnu upotrebu, odnosno inhalaciju;
4) istekao mu je period tradicionalne upotrebe, odnosno proteklo je najmanje 
30 godina upotrebe pre datuma podnošenja zahteva za izdavanje dozvole za lek, a od 
čega najmanje 15 godina na teritoriji Evropske unije;
5) postoji dovoljno podataka o tradicionalnoj upotrebi leka, odnosno pokazano 
je da nije štetan pri propisanim uslovima primene, kao i da se mogu očekivati 
njegovi farmakološki efekti ili njegova efikasnost na osnovu njegove dugotrajne 
upotrebe i iskustva.
Ako u biljnom leku ima vitamina ili minerala, a čija je terapijska bezbednost 
dobro dokumentovana, on se može smatrati tradicionalnim biljnim lekom, ako je 
dejstvo tih vitamina ili minerala samo pomoćno u odnosu na dejstvo aktivnih 
biljnih sastojaka u pogledu deklarisane indikacije (ili indikacija).
Ako su ispunjeni uslovi iz st. 2. i 3. ovog člana, tradicionalni biljni lek 
upisuje se u Registar tradicionalnih biljnih lekova, koji vodi Agencija.
Agencija može odbiti zahtev za upis leka u Registar tradicionalnih biljnih 
lekova ako nisu ispunjeni uslovi iz st. 2 – 4. ovog člana ili ako je ispunjen 
najmanje jedan od sledećih uslova:
1) kvalitativni, odnosno kvantitativni sastav leka ne odgovara deklarisanom 
sastavu;
2) indikacije nisu u skladu sa uslovima iz stava 3. ovog člana;
3) lek bi mogao biti štetan pri normalnim uslovima upotrebe;
4) podaci o tradicionalnoj upotrebi nisu dovoljni, posebno ako farmakološko 
dejstvo leka ili njegova efikasnost nisu sasvim uverljivi na osnovu dugotrajne 
upotrebe i iskustva;
5) nije na zadovoljavajući način dokazan kvalitet leka sa farmaceutskog 
aspekta.
Agencija može da proceni da određeni tradicionalni biljni lek ne ispunjava 
uslove za upis u Registar tradicionalnih biljnih lekova već da ispunjava uslove za 
izdavanje dozvole za lek u skladu sa ovim zakonom i propisima donetim za 
sprovođenje ovog zakona.
Ministar nadležan za poslove zdravlja i ministar nadležan za poslove veterine 
sporazumno propisuju bliže uslove i način upisa u Registar tradicionalnih biljnih 
lekova, kao i izdavanja dozvole za tradicionalni biljni lek.
Homeopatski lek
Član 22.
Homeopatski lek, u smislu ovog zakona, jeste lek izrađen od proizvoda, 
supstanci ili jedinjenja koji čine homeopatske supstance u skladu sa homeopatskim 
postupkom izrade, po metodama evropske farmakopeje ili farmakopeja važećih u 
nekoj od zemalja Evropske unije.
Homeopatski lek iz stava 1. ovog člana može da sadrži više aktivnih principa.
Homeopatski lek se upisuje u Registar homeopatskih lekova koji vodi Agencija, 
ako ispunjava sledeće uslove:
1) namenjen je za oralnu ili spoljnu upotrebu;
2) na njegovoj etiketi niti u bilo kojoj drugoj informaciji koja se odnosi na 
lek nema navedenih konkretnih terapijskih indikacija;
3) prisutan je dovoljan stepen razblaženja leka koji garantuje terapijsku 
bezbednost leka, kao i da lek ne može da sadrži više od jednog dela matične 
tinkture na deset hiljada delova ili više od 1/100 dela najmanje doze koja se 
koristi u alopatskoj (konvencionalnoj) medicini, kada su u pitanju aktivne 
supstance čije prisustvo u alopatskom leku inače nameće obavezu izdavanja uz 
lekarski recept.
Agencija može, na osnovu izmenjenih naučnih stavova, doneti odluku da se 
homeopatski lek upisuje u Registar homeopatskih lekova i ako ne ispunjava uslove 
propisane u stavu 3. tačka 3) ovog člana.
Za homeopatski lek koji ne ispunjava uslove iz st. 3. i 4. ovog člana Agenciji 
se podnosi zahtev za izdavanje dozvole za lek.
Ministar nadležan za poslove zdravlja i ministar nadležan za poslove veterine 
sporazumno propisuju bliže uslove i način upisa leka u Registar homeopatskih 
lekova, kao i izdavanja dozvole za homeopatski lek.
Veterinarski lek
Član 23.
Veterinarski lek je lek u smislu člana 14, člana 16. stav 4. i čl. 18 – 22. 
ovog zakona.
Premiks je farmaceutski oblik veterinarskog leka namenjen za mešanje s hranom 
za životinje.
Premiks za mediciniranu hranu je poseban farmaceutski oblik veterinarskog 
leka, proizveden tako da isključivo služi za proizvodnju medicinirane hrane.
Magistralni i galenski lek
Član 24.
Magistralni lek je lek izrađen u apoteci po receptu (formuli) za određenog 
pacijenta, odnosno korisnika.
Izrada magistralnih lekova ne smatra se proizvodnjom u smislu ovog zakona. 

Galenski lek je lek izrađen na osnovu važećih farmakopeja ili važećih 
magistralnih formula u galenskoj laboratoriji i namenjen je za pacijente apoteke, 
odnosno druge zdravstvene ustanove, odnosno drugog oblika zdravstvene službe (u 
daljem tekstu: privatna praksa) kada ne postoji ili nije dostupan lek za koji je 
izdata dozvola za lek pod uslovima propisanim ovim zakonom i podzakonskim aktima 
donetim za sprovođenje ovog zakona.
Galenski lek iz stava 3. ovog člana može da se izrađuje u galenskoj 
laboratoriji apoteke koja obavlja delatnost kao zdravstvena ustanova na primarnom 
nivou zdravstvene zaštite (u daljem tekstu: galenska laboratorija apoteke) u 
malim serijama, najviše do 300 gotovih pojedinačnih pakovanja po seriji i namenjen 
je za izdavanje, prodaju, odnosno upotrebu i primenu za pacijente te apoteke, 
odnosno apoteke koja je u sastavu druge zdravstvene ustanove koja obavlja 
delatnost na primarnom nivou zdravstvene zaštite, odnosno apoteke osnovane kao 
privatna praksa, kao i u odgovarajućoj veterinarskoj ustanovi, sa kojima je 
apoteka u čijoj je galenskoj laboratoriji izrađen galenski lek, zaključila ugovor 
o isporuci određene količine tog galenskog leka, kao i u veterinarskoj apoteci, 
sa kojima je apoteka u čijoj je galenskoj laboratoriji izrađen galenski lek, 
zaključila ugovor o isporuci određene količine tog galenskog leka.
Galenski lek iz stava 3. ovog člana, koji se isključivo upotrebljava u 
veterinarskoj medicini, izrađuje se u galenskoj laboratoriji veterinarske 
apoteke u količini do 100 gotovih pojedinačnih pakovanja dnevno. Aktivne 
supstance za koje postoji karenca ne mogu se koristiti za izradu galenskih i 
magistralnih lekova za upotrebu u veterinarskoj medicini za tretiranje životinja 
namenjenih ishrani ljudi ili proizvodnji hrane za ishranu ljudi.
Izrada galenskog leka iz st. 4. i 5. ovog člana u ukupnoj količini do 300 
gotovih pojedinačnih pakovanja leka po seriji, odnosno do 100 gotovih 
pojedinačnih pakovanja dnevno za primenu u veterinarskoj medicini ne smatra se 
proizvodnjom u smislu ovog zakona.
Galenski lek može da se izrađuje i u galenskoj laboratoriji zdravstvene 
ustanove koja obavlja zdravstvenu delatnost na sekundarnom, odnosno tercijarnom 
nivou zdravstvene zaštite (u daljem tekstu: galenska laboratorija bolničke 
apoteke) u količini koja je potrebna za obezbeđivanje zdravstvene zaštite 
pacijenata te zdravstvene ustanove.
Izrada galenskog leka u galenskoj laboratoriji bolničke apoteke iz stava 7. 
ovog člana ne smatra se proizvodnjom u smislu ovog zakona.
Galenski lek iz stava 7. ovog člana ne može se naći u prometu na veliko, 
odnosno u prometu na malo.
Svaka serija galenskog leka mora da ima sertifikat analize koji izdaje 
laboratorija koja obavlja kontrolu kvaliteta, a koja je u sastavu galenske 
laboratorije ili laboratorije koja ima dozvolu nadležnog ministarstva.
Uslove u pogledu prostora, opreme, kadra, kao i druge uslove za izradu 
galenskih lekova u galenskoj laboratoriji apoteke, odnosno u galenskoj 
laboratoriji bolničke apoteke, kao i Dobru praksu u izradi galenskih lekova, 
propisuje ministar nadležan za poslove zdravlja.
Uslove u pogledu prostora, opreme, kadra, kao i druge uslove za izradu 
galenskih lekova koji se upotrebljavaju isključivo u veterinarskoj medicini, kao i 
uslove za izdavanje dozvole za lek u skladu sa ovim zakonom propisuje ministar 
nadležan za poslove veterine.
Spisak galenskih lekova koji se upotrebljavaju u humanoj medicini propisuje 
ministar nadležan za poslove zdravlja, a spisak galenskih lekova koji se 
upotrebljavaju isključivo u veterinarskoj medicini, propisuje ministar nadležan za 
poslove veterine.
Ako apoteka iz st. 4. i 5. ovog člana vrši snabdevanje drugih zdravstvenih 
ustanova, privatne prakse, odnosno veterinarskih organizacija, na osnovu ugovora 
u skladu sa ovim zakonom, za potrebe pacijenata, odnosno korisnika te 
zdravstvene ustanove, privatne prakse, odnosno veterinarske organizacije, takvo 
snabdevanje smatra se prometom na malo u smislu zakona.
Izuzetno od stava 7. ovog člana, na osnovu ugovora o isporuci određene 
količine galenskog leka, može se vršiti snabdevanje i drugih zdravstvenih 
ustanova na sekundarnom, odnosno tercijarnom nivou zdravstvene zaštite za 
potrebe pacijenata tih zdravstvenih ustanova, uz saglasnost ministarstva 
nadležnog za poslove zdravlja.
2. Dozvola za lek
Ispitivanje lekova
Član 25.
Da bi lek dobio dozvolu za lek, on mora biti farmaceutski 
(farmaceutsko-hemijsko-biološki), farmakološko-toksikološki i klinički ispitan.
Lek može da se farmaceutski, farmakološko-toksikološki i klinički ispituje i 
pošto je za njega izdata dozvola za lek radi dobijanja dopunskih podataka o leku.
Lek se ispituje u skladu sa Smernicama Dobre proizvođačke prakse, Dobre 
laboratorijske prakse i Dobre kliničke prakse, a veterinarski lek se ispituje u 
skladu i sa Smernicama Dobre kliničke prakse za veterinarske lekove.
Farmaceutsko ispitivanje leka mogu da obavljaju pravna lica koja ispunjavaju 
uslove u pogledu kadra, prostora, opreme, kao i Smernica Dobre proizvođačke 
prakse, u skladu sa ovim zakonom.
Farmakološko-toksikološko ispitivanje leka vrši se u skladu sa ovim zakonom i 
Smernicama Dobre laboratorijske prakse.
Smernice
Član 26.
Smernice Dobre proizvođačke prakse, Dobre laboratorijske prakse, Dobre 
kliničke prakse i Dobre prakse u distribuciji objavljuje ministarstvo nadležno za 
poslove zdravlja u „Službenom glasniku Republike Srbije”.
Smernice Dobre kliničke prakse za veterinarske lekove objavljuje ministarstvo 
nadležno za poslove veterine u „Službenom glasniku Republike Srbije”.
Podnosilac zahteva za izdavanje dozvole za lek
Član 27.
Zahtev za izdavanje dozvole za lek Agenciji podnosi:
1) proizvođač leka koji ima dozvolu za proizvodnju lekova u Republici Srbiji;
2) zastupnik, odnosno predstavnik inostranog proizvođača koji ima sedište u 
Republici Srbiji;
3) zastupnik inostranog pravnog lica koje nije proizvođač tog leka, ali je 
nosilac dozvole za lek u zemljama Evropske unije ili u zemljama koje imaju iste 
zahteve za izdavanje dozvole za lek koji ima sedište u Republici Srbiji;
4) pravno lice sa sedištem u Republici Srbiji na koje je proizvođač iz tačke 
1) ovog stava preneo dozvolu za lek, odnosno kome je dao pravo za sticanje 
svojstva nosioca dozvole za lek iz svog proizvodnog programa. 
Podnosilac zahteva za izdavanje dozvole za lek iz stava 1. ovog člana (u daljem 
tekstu: predlagač) mora da ima odgovorno lice za farmakovigilancu, kao i 
odgovorno lice za dokumentaciju u postupku dobijanja dozvole za lek, njene izmene, 
dopune i obnove, s kojima je zaključio ugovor o radu s punim radnim vremenom na 
neodređeno vreme.
Lica iz stava 2. ovog člana moraju da imaju završen medicinski, stomatološki 
ili farmaceutski fakultet, odnosno za veterinarske lekove – fakultet 
veterinarske medicine.
Pored uslova iz stava 2. ovog člana predlagač iz stava 1. tač. 3) i 4) ovog 
člana mora da ima i lice odgovorno za puštanje serije leka u promet koji ispunjava 
uslove propisane ovim zakonom i propisima donetim za sprovođenje ovog zakona.
Predlagač je odgovoran za dokumentaciju u postupku dobijanja dozvole za lek.
Postupak za dobijanje dozvole za lek
Član 28.
Dozvola za lek može se dobiti na osnovu potpune, odnosno skraćene 
dokumentacije.
Dozvola za lek može se dobiti i pod posebnim uslovima ako lek ima dozvolu za 
lek po centralizovanom postupku u zemljama Evropske unije.
Uz zahtev za izdavanje dozvole za lek dostavljaju se i uzorci leka.
Ministar nadležan za poslove zdravlja i ministar nadležan za poslove veterine 
sporazumno propisuju sadržaj zahteva za izdavanje dozvole za lek, sadržaj 
dokumentacije potrebne za dobijanje dozvole za lek, kao i način dobijanja dozvole 
iz st. 1. i 2. ovog člana.
Postupak za dobijanje dozvole s potpunom dokumentacijom
Član 29.
Zahtev za dobijanje dozvole za lek s potpunom dokumentacijom sadrži najmanje:
1) administrativne podatke koji sadrže naziv leka, INN, generičko ime ili 
hemijsku formulu aktivne supstance, farmaceutski oblik i jačinu leka, predlog 
sažetka karakteristika leka, predloženo uputstvo za lek, naziv i adresu 
podnosioca zahteva za izdavanje dozvole za lek, naziv i adresu proizvođača, mesta 
proizvodnje i puštanja serije leka u promet, dokaz da proizvođač ima dozvolu za 
proizvodnju koju je izdao nadležni organ, predlog teksta za unutrašnje i spoljne 
pakovanje, dokaz da lek ima dozvolu za lek, odnosno da je u postupku dobijanja 
dozvole za lek u zemlji porekla, kao i da se nalazi na tržištu, odnosno razloge 
njegovog nepuštanja u promet u toj zemlji, spisak zemalja u kojima lek ima dozvolu 
za lek, sertifikat o Dobroj proizvođačkoj praksi, koji je izdalo nadležno 
ministarstvo u skladu sa ovim zakonom, odnosno odgovarajući sertifikat zemlje 
Evropske unije ili druge zemlje koja ima iste ili slične zahteve u pogledu Dobre 
proizvođačke prakse;
2) farmaceutsko-hemijsko-biološke podatke koji sadrže kvalitativne i 
kvantitativne podatke o sastavu leka, tehnološki postupak izrade leka, kontrolu 
kvaliteta svih ulaznih sirovina, kontrolu kvaliteta u procesu proizvodnje, 
kontrolu kvaliteta leka, studije stabilnosti, kao i podatke o proceni 
bezbednosti leka po životnu sredinu;
3) farmakološko-toksikološke podatke koji sadrže podatke o farmakodinamskim i 
farmakokinetičkim osobinama leka, podatke o toksičnosti leka, o njegovom uticaju 
na reproduktivne funkcije, podatke o njegovoj embrionalnoj, fetalnoj ili 
perinatalnoj toksičnosti, mutagenosti i kancerogenom potencijalu, kao i podatke 
o lokalnoj podnošljivosti, a za lekove koji se upotrebljavaju isključivo u 
veterinarskoj medicini predlog karence i maksimalnog nivoa rezidua;
4) kliničke podatke koji sadrže opšte podatke o ispitivanju, o izvođenju 
ispitivanja, rezultate ispitivanja, kliničko-farmakološke podatke, podatke o 
biološkoj raspoloživosti ili o biološkoj ekvivalenciji kada je to potrebno, 
podatke o kliničkoj bezbednosti i efikasnosti leka, dokumentaciju o vanrednim 
događajima u ispitivanju i o iskustvima dobijenim posle izdavanja dozvole za lek u 
drugim zemljama.
Uz zahtev za dobijanje dozvole za lek koji sadrži fiksnu kombinaciju aktivnih 
supstanci, predlagač je dužan da dostavi rezultate novih pretkliničkih ili novih 
kliničkih ispitivanja koji se odnose na datu kombinaciju aktivnih supstanci, s 
tim da se ne moraju dostaviti stručne reference o svakoj pojedinačnoj aktivnoj 
supstanci.
Ako podnosi zahtev za dobijanje dozvole za lek s dobro poznatom upotrebom 
aktivne supstance, predlagač nije dužan da dostavi podatke pretkliničkih i 
kliničkih ispitivanja iz stava 1. tač. 3) i 4) ovog člana, već može umesto 
sopstvenih podataka da dostavi podatke iz literature objavljene u stručnim 
publikacijama (bibliografske podatke).
Lek sa informacijom o pristanku smatra se lekom s potpunom dokumentacijom u 
smislu ovog zakona.
Lekovi iz st. 1-4. ovog člana smatraju se referentnim lekovima u smislu ovog 
zakona.
U postupku izdavanja dozvole za lek Agencija može da traži i druge podatke 
značajne za dobijanje dozvole za lek propisane ovim zakonom i propisima donetim 
za sprovođenje ovog zakona.
Agencija u postupku izdavanja dozvole za lek izuzetno može da traži da 
nadležno ministarstvo izvrši inspekcijski nadzor nad proizvodnjom leka za koji je 
podnet zahtev za izdavanje dozvole za lek, za izmene ili dopune, odnosno obnovu 
dozvole. 
Postupak za dobijanje dozvole sa skraćenom dokumentacijom
Član 30.
Zahtev za dobijanje dozvole za lek sa skraćenom dokumentacijom podnosi se za:
1) generički lek;
2) generički hibridni lek;
3) biološki sličan lek.
Zahtev za dobijanje dozvole za lek iz stava 1. tačka 1) ovog člana umesto 
sopstvenih podataka iz dokumentacije iz člana 29. stav 1. tač. 3) i 4) ovog 
zakona, sadrži podatke o biološkoj ekvivalenciji generičkog leka u odnosu na 
referentni lek na osnovu odgovarajućih studija biološke raspoloživosti.
Sopstveni podaci iz dokumentacije iz člana 29. stav 1. tač. 3) i 4) ovog 
zakona podnose se za lekove iz stava 1. tač. 2) i 3) ovog člana, i to podaci o 
bezbednosti i efikasnosti leka koji se razlikuju od odgovarajućih podataka 
referentnog leka, odnosno referentnog biološkog leka.
Ministar nadležan za poslove zdravlja i ministar nadležan za poslove veterine 
sporazumno propisuju sadržaj zahteva za dobijanje dozvole za lek sa skraćenom 
dokumentacijom, sadržaj dokumentacije potrebne za dobijanje dozvole za lek sa 
skraćenom dokumentacijom, kao i način dobijanja dozvole za lek sa skraćenom 
dokumentacijom.
Zaštita podataka za lekove koji se upotrebljavaju u humanoj medicini
Član 31.
Ako je dozvola za lek izdata prvi put u Republici Srbiji ili zemljama Evropske 
unije, u skladu sa ovim zakonom i propisima donetim za sprovođenje ovog zakona, 
odnosno u skladu sa zahtevima Evropske unije, za referentni lek, i svaka nova 
dozvola za lek na osnovu izmene, odnosno dopune te dozvole za lek u pogledu 
jačine leka, farmaceutskog oblika, načina primene leka, pakovanja, kao i sve 
varijacije i zahtevi za proširenje dozvole za lek, treba da budu obuhvaćeni prvom 
dozvolom za lek i čine deo jedinstvenog, globalnog sistema izdavanja dozvole za 
lek (u daljem tekstu: globalna dozvola za lek).
Predlagač za izdavanje dozvole za lek sa skraćenom dokumentacijom može da 
podnese zahtev za izdavanje dozvole za lek po isteku najmanje osam godina od dana 
kada je globalna dozvola za referentni lek na koji se poziva izdata u Republici 
Srbiji, Evropskoj uniji ili zemljama koje imaju iste ili slične zahteve za 
izdavanje dozvole.
Po isteku deset godina od dana izdavanja globalne dozvole za referentni lek, 
predlagač može da dobije dozvolu za lek sa skraćenom dokumentacijom.
Rok od deset godina iz stava 3. ovog člana produžava se (kumulativno) za još 
jednu godinu ako je u toku osam godina od izdavanja globalne dozvole za 
referentni lek, nosilac dozvole za referentni lek dobio novu dozvolu za jednu 
ili više novih indikacija koje predstavljaju značajno unapređenje terapije tim 
referentnim lekom.
Rok od jedne godine iz stava 4. ovog člana odnosi se i na nosioca dozvole za 
lek iz člana 29. stav 3. ovog zakona koji je dobio novu dozvolu za lek za jednu 
ili više novih indikacija koje predstavljaju značajno unapređenje terapije, a na 
osnovu novih farmakološko-toksikoloških i kliničkih ispitivanja tog leka, kao i 
lek za koji je utvrđena nova klasifikacija na osnovu značajnih pretkliničkih i 
kliničkih ispitivanja u skladu sa ovim zakonom.
Rokovi zaštite podataka za lekove iz ovog člana i člana 32. ovog zakona 
počinju da teku od dana kada je izdata globalna dozvola za lek iz stava 1. ovog 
člana.
Zaštita podataka za veterinarske lekove
Član 32.
Na veterinarske lekove shodno se primenjuju odredbe člana 31. ovog zakona, ako 
ovim zakonom nije drukčije određeno.
Izuzetno od stava 1. ovog člana, za veterinarske lekove koji se upotrebljavaju 
za lečenje pčela, riba i drugih manje zastupljenih životinjskih vrsta, rok iz člana 
31. stav 4. ovog zakona produžava se kumulativno do tri godine, ako je to 
potrebno.
Izuzetno od stava 1. ovog člana, ako se izda nova dozvola za primenu 
referentnog leka na drugoj životinjskoj vrsti čiji su proizvodi namenjeni za 
ishranu ljudi u periodu od pet godina od dana izdavanja dozvole za taj lek, rok iz 
člana 31. stav 4. ovog zakona produžava se za još jednu godinu (kumulativno), a 
najduže do tri godine ako se upotrebljavaju za lečenje četiri životinjske vrste ili 
više životinjskih vrsta čiji se proizvodi koriste u ishrani ljudi.
Izdavanje dozvole za lek
Član 33.
U Republici Srbiji lek se stavlja u promet na osnovu dozvole za lek koju 
izdaje Agencija.
Zahtev za izdavanje dozvole za lek podnosi se Agenciji sa dokumentacijom 
propisanom ovim zakonom i propisima donetim za sprovođenje ovog zakona.
Agencija je dužna da u roku od 30 dana od dana prijema zahteva iz stava 2. 
ovog člana izvrši formalnu procenu dokumentacije za izdavanje dozvole za lek 
propisanu ovim zakonom i propisima donetim za sprovođenje ovog zakona.
Ako zahtev iz stava 2. ovog člana nije potpun Agencija pismeno obaveštava 
predlagača da zahtev dopuni traženim podacima u roku od 30 dana od dana 
dostavljanja pismenog obaveštenja.
Agencija, najkasnije u roku od 210 dana od dana prijema potpunog zahteva 
donosi odluku o izdavanju dozvole za lek, odnosno odluku o odbijanju zahteva za 
izdavanje dozvole za lek, na osnovu mišljenja i ocene dokumentacije komisije 
Agencije o kvalitetu, bezbednosti i efikasnosti leka, ako ovim zakonom nije 
drukčije određeno.
Rok iz stava 5. ovog člana ne teče od dana kada Agencija od predlagača 
zatraži dodatne podatke i nastavlja da teče od dana dostavljanja zatraženih 
podataka.
Dozvola za lek izdaje se na pet godina od dana donošenja odluke o izdavanju 
dozvole za lek, ako ovim zakonom nije drukčije određeno.
Dozvola za lek izdaje se za određenu jačinu, farmaceutski oblik i pakovanje 
leka.
U dozvoli za lek Agencija navodi svako mesto proizvodnje i svako mesto puštanja 
leka u promet za teritoriju Republike Srbije.
Dozvola za veterinarski lek koji se koristi za lečenje životinja čiji su 
proizvodi namenjeni za ishranu ljudi izdaje se samo ako lek sadrži aktivne 
supstance bezbedne po zdravlje ljudi, odnosno za koje je, na osnovu prihvatljivog 
dnevnog unosa, određen maksimalan nivo rezidua.
Spisak aktivnih supstanci iz stava 10. ovog člana utvrđuje ministar nadležan 
za poslove veterine.
Izdavanje dozvole za lek po ubrzanom postupku
Član 34.
Dozvola za lek po ubrzanom postupku izdaje se:
1) za lek koji se primenjuje u humanoj medicini koji je od najvišeg interesa 
za zaštitu zdravlja stanovništva, a pre svega u odnosu na terapijske inovacije;
2) za lek koji je već dobio dozvolu po centralizovanom postupku.
U zahtevu za izdavanje dozvole za lek po ubrzanom postupku moraju da budu 
navedeni svi razlozi koji se odnose na zaštitu zdravlja stanovništva i priložena 
dokumentacija propisana ovim zakonom i propisima donetim za sprovođenje ovog 
zakona.
Ako zahtev za izdavanje dozvole za lek po ubrzanom postupku nije potpun, 
Agencija pismeno obaveštava predlagača da zahtev dopuni u roku od 30 dana od 
dana dostavljanja pismenog obaveštenja.
Agencija je dužna da najkasnije u roku od 150 dana od dana prijema potpunog 
zahteva donese odluku o izdavanju dozvole za lek, odnosno odluku o odbijanju 
izdavanja dozvole za lek, na osnovu mišljenja i ocene dokumentacije o kvalitetu, 
bezbednosti i efikasnosti leka.
Rok iz stava 4. ovog člana ne teče od dana kada Agencija od podnosioca 
zahteva zatraži dodatne podatke i nastavlja da teče od dana dostavljanja traženih 
podataka.
Dozvola za lek izdata po ubrzanom postupku sadrži podatke iz člana 33. st. 8. 
i 9. ovog zakona.
Dozvola za lek po ubrzanom postupku izdaje se na pet godina od dana donošenja 
odluke o izdavanju dozvole za lek, ako ovim zakonom nije drukčije određeno.
Uslovna dozvola za lek
Član 35.
Uz prethodni dogovor sa predlagačem, Agencija može da izda dozvolu za lek uz 
uslovljavanje predlagača da ispuni konkretne obaveze, koje Agencija proverava 
jednom u 12 meseci od dana izdavanja uslovne dozvole za lek.
Obaveze koje treba da ispuni predlagač iz stava 1. ovog člana Agencija 
objavljuje na sajtu Agencije u roku od osam dana od dana izdavanja uslovne dozvole 
za lek, kao i rok na koji je uslovna dozvola izdata.
Uslovna dozvola za lek može da se izda za lekove koji se koriste za lečenje, 
prevenciju ili dijagnostikovanje ozbiljnih i po život opasnih oboljenja, lekove koji 
se koriste u hitnim slučajevima, lekove koji se koriste za lečenje retkih 
bolesti, lekove koji su dobili dozvolu po centralizovanom postupku, kao i za 
druge lekove od većeg javnozdravstvenog interesa.
Dozvola za lek iz stava 1. ovog člana izdaje se na 12 meseci i može se 
obnavljati do ispunjenosti uslova iz člana 29. stav 1. tačka 4) ovog zakona, ako 
je korist od primene tog leka za javno zdravlje veća od rizika zbog nedostataka 
određenih podataka o kliničkim ispitivanjima.
U hitnim slučajevima u kojima je ugroženo javno zdravlje, uslovna dozvola za 
lek može se izuzetno izdati i bez svih propisanih podataka iz člana 29. stav 1. 
tač. 2) i 3) ovog zakona.
Periodični izveštaj o bezbednosti leka za koji je izdata uslovna dozvola za 
lek nosilac dozvole podnosi Agenciji svakih šest meseci dok traje uslovna 
dozvola za lek.
Ako se ispune uslovi iz člana 29. stav 1. tačka 4) ovog zakona, odnosno 
uslovi iz člana 29. stav 1. tač. 2) i 3) ovog zakona, Agencija izdaje dozvolu za 
lek na pet godina u skladu sa ovim zakonom.
Uslovna dozvola za lek može da se izda i po ubrzanom postupku iz člana 34. 
ovog zakona.
U uputstvu za lek i sažetku karakteristika leka mora se navesti podatak da je 
dozvola za lek izdata kao uslovna dozvola. 
Dozvola pod posebnim okolnostima
Član 36.
Izuzetno, i uz prethodni dogovor sa predlagačem, Agencija može da izda 
dozvolu za lek pod posebnim okolnostima – za lek od posebnog javnozdravstvenog 
interesa, na 12 meseci od dana izdavanja dozvole za lek pod posebnim okolnostima, 
uz obavezu predlagača da ispuni obaveze koji se odnose na bezbednost leka i da 
obaveštava Agenciju o svakom neželjenom događaju prilikom upotrebe leka, kao i o 
preduzetim bezbednosnim merama.
Obaveze koje je predlagač iz stava 1. ovog člana dužan da ispuni, kao i rok 
na koji je izdata dozvola za lek pod posebnim okolnostima objavljuju se na sajtu 
Agencije najkasnije osam dana od dana izdavanja dozvole za lek pod posebnim 
okolnostima.
Agencija na zahtev predlagača iz stava 1. ovog člana može da produži dozvolu 
za lek pod posebnim okolnostima na novih 12 meseci od dana izdavanja ove dozvole 
ako su ispunjeni uslovi iz stava 1. ovog člana.
Agencija može da produžava dozvolu za lek pod posebnim okolnostima na novih 
12 meseci u skladu sa stavom 3. ovog člana sve dok postoji poseban 
javnozdravstveni interes za lekom kome je izdata dozvola za lek pod posebnim 
okolnostima.
Zahtev za ponovnu procenu ispunjenosti uslova iz st. 1 – 4. ovog člana podnosi 
se najkasnije 90 dana pre isteka roka na koji je dozvola pod posebnim 
okolnostima izdata, s podacima koji opravdavaju poseban javnozdravstveni interes 
za određeni lek, kao i drugim podacima propisanim ovim zakonom i propisima 
donetim za sprovođenje ovog zakona.
Sastavni deo dozvole za lek
Član 37.
Sastavni deo dozvole za lek jeste sažetak karakteristika leka, uputstvo za 
lek i tekst za unutrašnje i spoljnje pakovanje, a za veterinarske lekove sastavni 
deo dozvole za lek je sažetak karakteristika leka i uputstvo za lek.
Dozvolu za lek sa sastavnim delovima dozvole iz stava 1. ovog člana Agencija 
objavljuje na svom sajtu najkasnije 30 dana od dana izdavanja dozvole za lek.
Sadržaj dozvole za lek sporazumno propisuju ministar nadležan za poslove 
zdravlja i ministar nadležan za poslove veterine.
Odbijanje zahteva za izdavanje dozvole za lek
Član 38.
Agencija odbija zahtev za izdavanje dozvole za lek ako utvrdi: 
1) da odnos između rizika i koristi nije povoljan pri uobičajenim uslovima 
primene;
2) da lek nema terapijsko dejstvo leka ili da terapijsko dejstvo leka nije 
dovoljno dokazano od predlagača; 
3) da kvalitativni i kvantitativni sastav leka ne odgovara podacima iz 
priložene dokumentacije;
4) da dokumentacija nije u skladu sa uslovima propisanim ovim zakonom i 
propisima donetim na osnovu ovog zakona. 
Lekovi za koje se ne izdaje dozvola za lek
Član 39.
Dozvola za lek ne izdaje se za:
1) magistralne lekove;
2) galenske lekove;
3) aktivne supstance koje se koriste u proizvodnji lekova;
4) lekove namenjene ispitivanju u toku istraživanja i razvoja;
5) poluproizvode namenjene daljoj obradi;
6) punu krv, plazmu ili krvne ćelije ljudskoga porekla, osim krvne plazme koja 
je proizvedena industrijskim postupkom;
7) radionuklide zatvorenog izvora zračenja;
8) lekove za naprednu terapiju koji se pripremaju za pojedinog pacijenta u 
toku njegovog lečenja;
9) mediciniranu hranu za upotrebu u veterinarskoj medicini pripremljenu 
isključivo s premiksima koji imaju dozvolu za lek, i koja ispunjava uslove za 
proizvodnju medicinirane hrane u skladu sa propisima kojim se uređuje proizvodnja 
hrane za životinje; 
10) inaktivisane imunološke lekove za primenu u veterinarskoj medicini, 
proizvedene od patogena i antigena dobijenih od životinje, odnosno od životinja s 
gazdinstva i primenjene za lečenje životinja na tom istom lokalitetu (autogene 
vakcine);
11) tradicionalne biljne lekove, osim ako ovim zakonom nije drukčije određeno;
12) homeopatske lekove, osim ako ovim zakonom nije drukčije određeno;
13) međuproizvode namenjene za dalju obradu;
14) lekove koje proizvode proizvođači koji su od nadležnog ministarstva 
dobili dozvolu za proizvodnju, na osnovu ugovorne proizvodnje, a koji nisu 
namenjeni za stavljanje u promet u Republici Srbiji;
15) druge lekove koje odredi Agencija, u skladu sa ovim zakonom.
Izmene i dopune dozvole za lek 
Član 40.
Nosilac dozvole za lek dužan je da stalno izveštava Agenciju o svim novim 
nalazima o oceni kvaliteta, bezbednosti i efikasnosti leka u prometu.
Nosilac dozvole za lek može podneti zahtev Agenciji za izmenu ili dopunu 
dozvole za lek (u daljem tekstu: varijacije), u skladu sa ovim zakonom i 
propisima donetim za sprovođenje ovog zakona. 
Agencija je dužna da u roku od 15 dana od dana prijema zahteva iz stava 2. 
ovog člana izvrši formalnu procenu dokumentacije za odobrenje varijacije 
propisane ovim zakonom i propisima donetim za sprovođenje ovog zakona.
Ako zahtev iz stava 2. ovog člana nije potpun, Agencija pismeno obaveštava 
predlagača da zahtev dopuni dodatnim podacima u roku od 30 dana od dana 
dostavljanja pismenog obaveštenja.
Agencija donosi odluku po zahtevu iz stava 2. ovog člana u roku do 90 dana od 
dana prijema potpunog zahteva, ako ovim zakonom nije drukčije određeno.
Rok iz stava 5. ovog člana ne teče od dana kada Agencija od podnosioca 
zahteva zatraži potrebne podatke i nastavlja da teče od dana dostavljanja traženih 
podataka.
Nosilac dozvole za lek dužan je da najkasnije 12 meseci od dana dostavljanja 
akta Agencije o odobrenju varijacije pusti u promet lek u skladu s odobrenom 
varijacijom.
Uslove, sadržaj dokumentacije i način odobrenja varijacije iz stava 2. ovog 
člana sporazumno propisuju ministar nadležan za poslove zdravlja i ministar 
nadležan za poslove veterine. 
Prenos dozvole za lek
Član 41.
Nosilac dozvole za lek, uz odobrenje Agencije, može da prenese dozvolu za lek 
na drugog nosioca dozvole za lek koji ispunjava uslove propisane ovim zakonom i 
propisima donetim za sprovođenje ovog zakona i koji danom prenosa dozvole za lek 
postaje novi nosilac dozvole za lek.
Agencija je dužna da u roku od 15 dana od dana prijema zahteva iz stava 1. 
ovog člana izvrši formalnu procenu dokumentacije za prenos dozvole za lek u 
skladu sa ovim zakonom i propisima donetim za sprovođenje ovog zakona.
Agencija u roku od 60 dana od dana prijema potpunog zahteva za prenos dozvole 
iz stava 1. ovog člana donosi rešenje kojim odobrava prenos dozvole za lek na 
novog nosioca dozvole za lek ili odbija zahtev za prenos dozvole za lek.
Rok iz stava 3. ovog člana ne teče od dana kada Agencija od podnosioca 
zahteva zatraži dodatne podatke i nastavlja da teče od dana dostavljanja traženih 
podataka.
Novi nosilac dozvole za lek dužan je da najkasnije 12 meseci od dana 
dostavljanja akta Agencije o prenosu dozvole za lek pusti u promet lek u skladu sa 
odobrenim prenosom dozvole za lek. 
Uslove, sadržaj dokumentacije i način prenosa dozvole iz stava 1. ovog člana 
sporazumno propisuju ministar nadležan za poslove zdravlja i ministar nadležan za 
poslove veterine.
Obnova dozvole za lek
Član 42.
Dozvola za lek se obnavlja pošto istekne rok od pet godina na koji je dozvola 
izdata, a na osnovu ponovne procene odnosa između rizika i koristi.
Nosilac dozvole za lek podnosi zahtev Agenciji za obnovu dozvole za lek i 
dostavlja dokumentaciju sa ekspertskim izveštajima o kvalitetu, bezbednosti i 
efikasnosti leka, kao i spisak za sve varijacije za koje je podnet zahtev 
Agenciji, odnosno koje su prihvaćene, odnosno odobrene do dana podnošenja zahteva 
za obnovu dozvole.
Zahtev iz stava 2. ovog člana podnosi se Agenciji najranije 180 dana, a 
najkasnije 90 dana pre isteka roka važnosti dozvole za lek.
Agencija je dužna da u roku od 15 dana od dana prijema zahteva iz stava 3. 
ovog člana izvrši formalnu procenu dokumentacije za obnovu dozvole za lek u 
skladu sa ovim zakonom i propisima donetim za sprovođenje ovog zakona.
Ako zahtev iz stava 3. ovog člana nije potpun, Agencija pismeno obaveštava 
predlagača da zahtev dopuni u roku od 30 dana.
Agencija o zahtevu iz stava 3. ovog člana donosi odluku u roku od 90 dana od 
dana prijema potpunog zahteva. 
Rok iz stava 6. ovog člana ne teče od dana kada Agencija od podnosioca 
zahteva zatraži dodatne podatke i nastavlja da teče od dana dostavljanja traženih 
podataka.
Nosilac dozvole za lek dužan je da u roku do 12 meseci od dana dostavljanja 
odluke o obnovi dozvole za lek pusti u promet lek u skladu sa odlukom o obnovi 
dozvole.
Sadržaj dokumentacije za obnovu dozvole za lek, kao i način obnove dozvole za 
lek sporazumno propisuju ministar nadležan za poslove zdravlja i ministar 
nadležan za poslove veterine.
Izdavanje dozvole za lek na neograničeno vreme 
Član 43.
Ako Agencija utvrdi da je lek koji je dobio dozvolu za lek u skladu sa ovim 
zakonom i propisima donetim za sprovođenje ovog zakona bezbedan, na osnovu 
podataka o farmakovigilanci u periodu od pet godina od dana izdavanja, odnosno 
obnove dozvole za lek, Agencija izdaje dozvolu za lek na neograničeno vreme. 

Ako Agencija u roku iz stava 1. ovog člana utvrdi da lek nije bezbedan na 
osnovu podataka o farmakovigilanci, dužna je da odbije zahtev za izdavanje 
dozvole za lek na neograničeno vreme, i u tom slučaju Agencija odlučuje o obnovi 
dozvole za lek na pet godina.
Agencija može samo jednom da obnovi dozvolu za lek u skladu sa stavom 2. ovog 
člana, a ako utvrdi na osnovu podataka o farmakovigilanci da i dalje postoje 
opravdani razlozi za sumnju da lek nije bezbedan, dužna je da ukine dozvolu za 
lek.
Agencija je dužna da donese odluku o ukidanju dozvole za lek na neograničeno 
vreme ako na osnovu podataka o farmakovigilanci, pošto je izdala dozvolu za lek 
na neograničeno vreme, utvrdi da lek nije bezbedan po život i zdravlje ljudi i 
životinja.
Prestanak važenja dozvole za lek
Član 44.
Dozvola za lek prestaje da važi istekom roka za koji je izdata ili na zahtev 
nosioca dozvole za lek.
Dozvola za lek prestaje da važi i ako Agencija utvrdi:
1) da je lek štetan pri uobičajenim uslovima primene;
2) da lek nema terapijsku efikasnost;
3) da odnos rizika i koristi nije povoljan pri uobičajenim uslovima primene 
(da se prilikom lečenja ne mogu ostvariti terapijski rezultati);
4) da kvalitativni ili kvantitativni sastav leka ne odgovara deklarisanom 
sastavu leka;
5) da je dozvola za lek izdata na osnovu nepotpunih i neistinitih podataka, 
odnosno ako podaci nisu izmenjeni i dopunjeni u skladu sa ovim zakonom;
6) da nosilac dozvole za lek više ne ispunjava propisane uslove.
Odluku o prestanku važenja dozvole za lek u slučajevima iz st. 1. i 2. ovog 
člana donosi Agencija. 
O slučajevima iz stava 2. ovog člana Agencija obaveštava nadležno 
ministarstvo.
Drugi slučajevi u kojima Agencija donosi odluku o prestanku važenja dozvole za 
lek
Član 45.
Agencija donosi odluku o prestanku važenja dozvole za lek i ako:
1) lek nije bio u prometu u Republici Srbiji tri godine od dana izdavanja 
dozvole za lek, 
2) lek koji je, posle izdavanja dozvole za lek, bio određeni period u prometu 
u Republici Srbiji, a nakon tog perioda tri uzastopne godine nije bio u prometu 
u Republici Srbiji. 
Pre donošenja odluke iz stava 1. ovog člana, Agencija je dužna da obavesti 
nadležno ministarstvo da su se stekli uslovi za prestanak važenja dozvole za lek.
Nadležno ministarstvo može, radi zaštite zdravlja građana i životinja, da 
predloži Agenciji da ne donese odluku o prestanku važenja dozvole za lek u 
slučajevima iz stava 1. ovog člana.
Odredbe stava 1. ovog člana ne primenjuju se na lekove koje nosilac dozvole za 
lek stavlja u promet isključivo van teritorije Republike Srbije.
Obaveštavanje o prometu leka za koji je izdata dozvola za lek
Član 46.
Nosilac dozvole za lek čija se cena utvrđuje u skladu sa članom 58. st. 1. i 
5. ovog zakona dužan je da najkasnije 60 dana od dana utvrđivanja, odnosno od 
dana stupanja na snagu akta Vlade o cenama lekova, obavesti ministarstvo nadležno 
za poslove zdravlja i Agenciju o datumu početka prometa leka.
Nosilac dozvole za lek čija se cena utvrđuje u skladu sa članom 58. stav 2. 
ovog zakona dužan je da najkasnije 60 dana od dana dostavljanja dozvole za lek 
obavesti ministarstvo nadležno za poslove zdravlja i Agenciju o datumu početka 
prometa leka.
Nosilac dozvole za veterinarski lek dužan je da najkasnije 60 dana od dana 
dostavljanja dozvole za lek obavesti ministarstvo nadležno za veterinu i Agenciju 
o datumu početka prometa leka.
Ako nosilac dozvole za lek odluči da prestane sa snabdevanjem tržišta 
Republike Srbije, dužan je da o tome obavesti nadležno ministarstvo i Agenciju, 
u roku od 12 meseci pre planiranog datuma prestanka prometa leka. 

Nosilac dozvole za lek dužan je da na zahtev nadležnog ministarstva dostavi 
podatke o ukupnom prometu lekova za koje mu je izdata dozvola, kao i o prometu 
pojedinačnih lekova čiji je režim izdavanja uz lekarski recept.
Lek kome je istekla dozvola za lek
Član 47.
Proizvedeni ili uvezeni lek kome je istekla dozvola za lek i nije obnovljena, 
može biti u prometu do isteka roka upotrebe leka, a najduže šest meseci od 
isteka roka iz dozvole za lek. 
U roku iz stava 1. ovog člana zabranjena je proizvodnja ili uvoz leka kome je 
istekla i nije obnovljena dozvola za lek. 
Nosilac dozvole za lek u slučaju iz stava 1. ovog člana dužan je da 60 dana 
pre isteka roka važnosti iz dozvole za lek obavesti nadležno ministarstvo i 
Agenciju da neće pokrenuti postupak za obnovu dozvole za lek.
Prestanak svojstva nosioca dozvole za lek pre isteka dozvole za lek
Član 48.
Ako nosiocu dozvole za lek prestane svojstvo nosioca dozvole za lek iz bilo 
kojih razloga pre isteka dozvole za lek, a nije izvršen prenos dozvole za lek u 
skladu sa ovim zakonom, dužan je da bez odlaganja o tome obavesti nadležno 
ministarstvo, Agenciju, kao i sva pravna lica koja obavljaju promet na veliko tog 
leka u Republici Srbiji i da preduzme sve potrebne mere da bi se taj lek povukao 
iz prometa u roku od 30 dana od dana prestanka svojstva nosioca dozvole za lek.
Ako nosilac dozvole za lek ne postupi na način propisan u stavu 1. ovog 
člana, nadležno ministarstvo donosi odluku o postupanju s tim lekom.
Vlasništvo i čuvanje dokumentacije za lek
Član 49.
Priložena dokumentacija uz zahtev za izdavanje dozvole za lek vlasništvo je 
predlagača i predstavlja službenu tajnu.
Dokumentacija iz stava 1. ovog člana čuva se u Agenciji, trajno.
Privremena dozvola za lek
Član 50.
U slučaju epidemije, elementarne nepogode, odnosno vanrednog stanja, Agencija, 
na osnovu zahteva ministarstva nadležnog za poslove zdravlja, može da izda 
privremenu dozvolu za lek za određenu vrstu i količinu lekova i pre nego što se 
steknu uslovi za izdavanje dozvole za lek u skladu sa ovim zakonom i propisima 
donetim za sprovođenje ovog zakona.
Privremenu dozvolu za veterinarski lek Agencija izdaje na osnovu zahteva 
ministra nadležnog za poslove veterine, u slučaju pojave epizootija, 
elementarnih nepogoda, odnosno vanrednih stanja, sprovođenja državnih programa 
suzbijanja i iskorenjivanja zaraznih bolesti životinja.
Privremena dozvola za lek izdaje se za period dok traju okolnosti iz st. 1. i 
2. ovog člana.
Кlasifikacija lekova
Član 51.
Agencija u postupku izdavanja dozvole za lek vrši klasifikaciju lekova, 
odnosno određuje režim izdavanja lekova, i to kao:
1) lekovi koji se izdaju uz lekarski recept;
2) lekovi koji se izdaju bez lekarskog recepta.
Obrazac i sadržinu recepta za lekove koji se izdaju uz lekarski recept, kao i 
način izdavanja i propisivanja lekova propisuje ministar nadležan za poslove 
zdravlja.
Obrazac i sadržinu recepta za veterinarske lekove, kao i način izdavanja i 
propisivanja veterinarskih lekova propisuje ministar nadležan za poslove 
veterine.
Lekovi koji se izdaju isključivo uz lekarski recept
Član 52.
Agencija u postupku izdavanja dozvole za lek donosi odluku da se lek izdaje 
isključivo uz lekarski recept ako:
1) postoji velika verovatnoća da će upotreba leka bez lekarskog nadzora 
predstavljati opasnost, bilo direktnu ili indirektnu, čak i pri pravilnoj primeni 
leka;
2) se često i u velikoj meri koristi nepravilno, pa zbog toga može 
predstavljati direktnu ili indirektnu opasnost po zdravlje ljudi;
3) sadrži supstance ili preparate izrađene od tih supstanci čije dejstvo, 
odnosno neželjene reakcije na njih zahtevaju dodatno istraživanje;
4) je lek koji propisuje lekar za parenteralnu primenu.
Potkategorije lekova koji se izdaju isključivo uz lekarski recept
Član 53.
U postupku izdavanja dozvole za lek Agencija može da utvrdi i određene 
potkategorije za lekove koji se izdaju isključivo uz lekarski recept iz člana 52. 
ovog zakona, a to su:
1) lekovi koji se izdaju uz lekarski recept za višekratno (obnovljivo) i 
jednokratno izdavanje;
2) lekovi koji se izdaju uz poseban lekarski recept;
3) lekovi koji se izdaju uz lekarski recept uz ograničenje za primenu u 
određenim specijalizovanim oblastima.
U slučaju iz stava 1. tačka 2) ovog člana Agencija određuje da se lek izdaje 
uz poseban lekarski recept ako:
1) lek sadrži supstance koje spadaju u opojne ili psihotropne supstance u 
količini koja je veća od dozvoljene u skladu sa propisima kojima se uređuje 
upotreba opojnih droga i psihotropnih supstanci, odnosno međunarodnim 
konvencijama;
2) postoji velika verovatnoća da, i kad se lek pravilno primenjuje, predstavlja 
značajan rizik od medicinske zloupotrebe, što može da dovede do zavisnosti ili 
upotrebe leka u nezakonite svrhe;
3) lek sadrži supstancu za koju bi se, zbog toga što je nova ili zbog njenih 
svojstava, moglo smatrati da spada u grupu lekova iz tačke 2) ovog stava.
U slučaju iz stava 1. tačka 3) ovog člana Agencija određuje potkategoriju 
leka uzimajući u obzir da je:
1) lek zbog svojih farmaceutskih karakteristika, odnosno zato što je nov, ili 
u interesu zaštite zdravlja stanovništva, namenjen za terapiju koja se sprovodi 
isključivo u bolničkim uslovima;
2) lek koji se koristi za lečenje stanja koja se moraju dijagnostikovati u 
bolničkim uslovima ili u ustanovama sa odgovarajućim dijagnostičkim sredstvima, 
ako se primena leka i stanja pacijenta naknadno mogu pratiti i na drugim mestima;
3) lek namenjen za pacijente na ambulantnom lečenju, s tim da njegova primena 
može dovesti do veoma ozbiljnih neželjenih reakcija zbog čega lekar – specijalista 
odgovarajuće grane medicine izdaje recept o njegovoj primeni u konkretnom slučaju 
uz poseban nadzor pacijenta tokom njegovog lečenja.
Lekovi koji se izdaju bez lekarskog recepta
Član 54.
Lekovi koji imaju malu toksičnost, veliku terapijsku širinu, bezbednost u 
predoziranju, minimalne interakcije, čije su indikacije dobro poznate pacijentu, 
odnosno korisniku i koji služe za samolečenje, odnosno čija primena nije vezana 
za rizike iz člana 52. ovog zakona, izdaju se bez recepta.
Zabrane u izdavanju, odnosno prodavanju lekova
Član 55.
Zabranjeno je izdavati, odnosno prodavati lekove suprotno izvršenoj 
klasifikaciji lekova u skladu sa čl. 51-54. ovog zakona, odnosno suprotno režimu 
izdavanja lekova utvrđenom u dozvoli za lek.
Zabranjeno je da lice koje u skladu sa zakonom ima pravo da propisuje lekove, 
bude vlasnik ili suvlasnik apoteke, odnosno privatne prakse, osim ako zakonom 
nije drukčije određeno.
Zabranjeno je da se veterinarski lekovi koji se primenjuju za lečenje životinja 
čiji se proizvodi koriste u ishrani ljudi izdaju, odnosno prodaju bez recepta.
Nadležna komora oduzeće odobrenje za samostalni rad izdato u skladu sa zakonom 
ako lice koje izdaje lek postupi suprotno stavu 1. ovog člana.
Dostavljanje odluka Agencije nadležnom ministarstvu
Član 56.
Agencija je dužna da u roku od 15 dana od dana donošenja odluke o izdavanju 
dozvole za lek, varijacije, obnove dozvole, prestanka dozvole, kao i prenosa 
dozvole za lek, o tome obavesti nadležno ministarstvo.
Objavljivanje podataka o lekovima za koje je izdata dozvola za lek 

Član 57.
Agencija na svom sajtu objavljuje spisak lekova za koje je izdala dozvolu za 
lek, varijacije, odnosno obnovu dozvole, spisak lekova za koje je prestala 
važnost dozvole za lek, kao i spisak lekova za koje je izvršen prenos dozvole za 
lek na novog nosioca, u roku od 15 dana od dana donošenja odluke.
3. Utvrđivanje cena lekova
Član 58.
Vlada utvrđuje kriterijume za formiranje cena lekova koji su dobili dozvolu za 
lek i koji se upotrebljavaju u humanoj medicini, a čiji je režim izdavanja na 
recept, kao i najviše cene tih lekova, na osnovu zajedničkog predloga ministra 
nadležnog za poslove zdravlja i ministra nadležnog za poslove trgovine.
Nosilac dozvole za lek formira cene lekova za upotrebu u humanoj medicini 
čiji je režim izdavanja bez recepta i dužan je da ministarstvu nadležnom za 
poslove zdravlja dostavlja podatke o cenama tih lekova najmanje jednom u toku 
kalendarske godine najkasnije do 1. marta za prethodnu godinu na obrascu 
izveštaja koji propisuje ministar nadležan za poslove zdravlja.
Radi pripreme predloga akata iz stava 1. ovog člana Agencija je dužna da 
ministarstvu nadležnom za poslove zdravlja dostavi podatke o prometu i potrošnji 
lekova koje prikuplja i obrađuje u skladu sa ovim zakonom, najkasnije do 31. 
marta tekuće godine za prethodnu kalendarsku godinu, kao i sve druge potrebne 
podatke po zahtevu ministarstva nadležnog za poslove zdravlja.
Zabranjen je promet leka u Republici Srbiji za koji Vlada nije propisala cenu 
u skladu sa stavom 1. ovog člana.
Izuzetno od stava 4. ovog člana, u slučaju neodložne potrebe za primenom leka 
koji je dobio dozvolu za lek, odnosno zaštite javno zdravstvenog interesa i 
sprečavanja nastanka štetnih posledica po život i zdravlje pacijenta ili grupe 
pacijenata, ministarstvo nadležno za poslove zdravlja na zahtev nosioca dozvole 
za lek, može da donese odluku o utvrđivanju najviše cene tog leka na osnovu 
kriterijuma iz stava 1. ovog člana koji važe u momentu podnošenja zahteva. 

Cena leka utvrđena u skladu sa stavom 5. ovog člana primenjuje se do 
utvrđivanja cene leka u skladu sa stavom 1. ovog člana.
Zdravstvena ustanova u čijoj je galenskoj laboratoriji apoteke izrađen 
galenski lek iz člana 24. st. 3 – 5. ovog zakona utvrđuje cenu galenskog leka.
Zdravstvena ustanova u kojoj je izrađen magistralni lek utvrđuje cenu 
magistralnog leka.
4. Кliničko ispitivanje leka
Cilj kliničkog ispitivanja leka
Član 59.
Кliničko ispitivanje lekova je ispitivanje koje se vrši na ljudima da bi se 
utvrdila ili potvrdila klinička, farmakološka odnosno farmakodinamska dejstava 
jednog ili više ispitivanih lekova odnosno da bi se identifikovala svaka 
neželjena reakcija na jedan ili više ispitivanih lekova, ispitala resorpcija, 
distribucija, metabolizam i izlučivanje jednog ili više lekova s ciljem da se 
utvrdi njegova bezbednost, odnosno efikasnost. 
Ciljevi kliničkog ispitivanja iz stava 1. ovog člana odnose se i na ispitivanja 
lekova koji se koriste u veterinarskoj medicini na životinjama u skladu s vrstom, 
rasom, starosnom dobi i kategorijom životinja.
Na kliničko ispitivanje lekova koji se koriste u veterinarskoj medicini 
primenjuju se odredbe ovog zakona i propisa donetih za sprovođenje ovog zakona.
Кlinička ispitivanja iz stava 1. ovog člana obavljaju se u skladu sa zakonom 
kojim se uređuje dobrobit životinja.
Кliničko ispitivanje leka obuhvata i kliničko ispitivanje biološke 
raspoloživosti, odnosno biološke ekvivalencije.
Кliničko ispitivanje lekova obavlja se u skladu sa Smernicama Dobre kliničke 
prakse u kliničkom ispitivanju i Smernicama Dobre kliničke prakse za veterinarske 
lekove.
Zaštita ispitanika u sprovođenju kliničkog ispitivanja leka
Član 60.
Prava, bezbednost i interes ispitanika moraju biti prioritetni u odnosu na 
interes nauke i društva u celini.
Кliničko ispitivanje leka mora da bude tako planirano i sprovedeno da se na 
najmanju moguću meru smanji bol, neugodnost, strah i bilo koji drugi predvidljiv 
rizik po zdravlje ispitanika (prag rizika i stepen bola posebno se definišu i 
stalno nadziru).
Uslovi za sprovođenje kliničkog ispitivanja leka
Član 61.
Кliničko ispitivanje leka može da se sprovodi ako je:
1) korist leka koji se klinički ispituje veća od njegovog mogućeg rizika po 
život i zdravlje ispitanika;
2) etički odbor pravnog lica u kome se sprovodi kliničko ispitivanje doneo 
odluku da terapijska korist leka koji se klinički ispituje i njegov značaj za 
zaštitu života i zdravlja ispitanika opravdavaju njegov mogući rizik;
3) ispitanik, odnosno njegov zakonski zastupnik u potpunosti pismeno 
informisan na njemu razumljiv način o kliničkom ispitivanju i o svom pravu da može 
u svakom trenutku da povuče svoj pristanak za učešće u kliničkom ispitivanju;
4) obezbeđeno pravo ispitanika na fizički i psihički integritet, privatnost, 
kao i zaštitu ličnih podataka u postupku kliničkog ispitivanja leka;
5) ispitanik, odnosno njegov zakonski zastupnik dao, pošto je u potpunosti 
informisan o prirodi i značaju kliničkih ispitivanja i mogućim rizicima, na njemu 
razumljiv način, pismeni pristanak za učešće u kliničkom ispitivanju. Pismeni 
pristanak mora imati potpis i datum potpisa;
6) ispitanik koji nije pismen dao usmeni pristanak za učešće u kliničkom 
ispitivanju u prisustvu najmanje jednog svedoka.
Zabranjeno je sprovođenje kliničkih ispitivanja koja se odnose na gensku 
terapiju i koja izazivaju izmene genetske strukture germinativnih linija 
ispitanika.
Briga o ispitaniku
Član 62.
Tokom sprovođenja kliničkog ispitivanja o ispitaniku brine i medicinske odluke 
donosi lekar, odnosno stomatolog, zavisno od vrste kliničkog ispitivanja leka.
Ograničenja za sprovođenje kliničkog ispitivanja leka
Član 63.
Кliničko ispitivanje lekova ne sme da se obavlja na: 
1) zdravim licima koja nisu navršila 18 godina; 
2) zdravim trudnicama i dojiljama; 
3) licima koja su smeštena u ustanove socijalne zaštite; 
4) licima koja su smeštena u zdravstvene ustanove ili u ustanove za izvršenje 
krivičnih sankcija, po odluci sudskih organa; 
5) licima kod kojih se prinudom ili na drugi način delovanja može uticati na 
davanje saglasnosti za učestvovanje u kliničkom ispitivanju i na slobodan pristanak 
za učestvovanje u kliničkom ispitivanju. 
Ako je neophodno, pod posebnim merama predostrožnosti, kliničko ispitivanje 
leka može se vršiti i na licima koja nisu navršila 18 godina, trudnicama i 
dojiljama koji su oboleli od bolesti ili su u stanjima za koja je lek koji se 
klinički ispituje namenjen. 
Izuzetno od odredbe stava 1. tačka 1) ovog člana, klinička ispitivanja mogu se 
vršiti na zdravim licima koja nisu navršila 18 godina, ako je to u njihovom 
interesu, uz pismenu saglasnost roditelja, odnosno staratelja.
Zaštita maloletnih ispitanika u sprovođenju kliničkog ispitivanja leka
Član 64.
Кliničko ispitivanje leka u kome učestvuju maloletni ispitanici sprovodi se 
pod uslovima propisanim ovim zakonom i propisima donetim za sprovođenje ovog 
zakona.
Кliničko ispitivanje leka na maloletnim ispitanicima može da se sprovodi ako 
je:
1) roditelj, odnosno staratelj dao pismeni pristanak (pismeni pristanak mora da 
predstavlja pretpostavljenu želju maloletnika i može biti povučen u bilo kom 
trenutku, bez štete po maloletnika);
2) maloletnik na njemu razumljiv način primio informacije od osobe koja ima 
iskustva u radu s maloletnicima, a koje se odnose na tok kliničkog ispitivanja, 
rizik i korist po zdravlje ispitanika;
3) pismeni pristanak dat bez podsticanja na učestvovanje u kliničkom ispitivanju 
leka nuđenjem ili davanjem bilo kakve materijalne ili druge koristi;
4) Etički odbor procenio da se kliničkim ispitivanjem leka na maloletnom 
ispitaniku dobija direktna korist za određenu grupu pacijenata, kao i da je 
takvo ispitivanje bitno za procenu podataka koji su dobijeni kliničkim 
ispitivanjem na licima koja su sposobna da samostalno daju pismeni pristanak;
5) Etički odbor, na osnovu mišljenja lekara specijaliste za oblast pedijatrije, 
s posebnim osvrtom na kliničke, etičke i psihosocijalne probleme u sprovođenju 
kliničkog ispitivanja leka doneo pozitivnu odluku o sprovođenju kliničkog 
ispitivanja leka.
Povlačenje pristanka, odnosno odustajanje maloletnog lica od učestvovanja u 
kliničkom ispitivanju leka
Član 65.
Tokom sprovođenja kliničkog ispitivanja leka, maloletnik koji je sposoban da 
formira mišljenje i proceni informacije koje je dobio o učešću u kliničkom 
ispitivanju leka može da u bilo kom trenutku povuče pristanak, odnosno da 
odustane od kliničkog ispitivanja leka, o čemu obaveštava glavnog istraživača ili 
člana istraživačkog tima.
Zaštita punoletnih lica koja nisu u stanju da daju pismenu saglasnost za 
učešće u sprovođenju kliničkog ispitivanja leka
Član 66.
Кliničko ispitivanje leka na punoletnom ispitaniku koji nije u stanju da da 
pismeni pristanak (nesvesno stanje, ograničena fizička ili psihička sposobnost i 
dr.), odnosno na punoletnom ispitaniku koji nije odbio saglasnost da učestvuje u 
kliničkom ispitivanju leka pre početka svoje nesposobnosti, sprovodi se pod 
uslovima propisanim ovim zakonom i propisima donetim za sprovođenje ovog zakona.
Кliničko ispitivanje iz stava 1. ovog člana može se sprovoditi i ako je:
1) pismeni pristanak dao zakonski zastupnik punoletnog ispitanika koji nije u 
stanju da da pisani pristanak (pismeni pristanak mora da predstavlja 
pretpostavljenu želju ispitanika i može biti povučen u bilo kom trenutku, bez 
štete po njega);
2) punoletni ispitanik koji nije u stanju da da pismeni pristanak primio 
informacije u skladu sa svojim mogućnostima da razume, od lica koje ima iskustva 
u radu s takvim licima, a koje se odnose na tok kliničkog ispitivanja, rizik i 
korist po zdravlje ispitanika;
3) pismeni pristanak dat bez podsticanja na učestvovanje u kliničkom ispitivanju 
leka nuđenjem ili davanjem bilo kakve materijalne ili druge koristi;
4) procenjeno da se kliničkim ispitivanjem leka na tom licu dobija direktna 
korist za grupu pacijenata čija bolest, odnosno stanje odgovara njegovoj bolesti, 
odnosno stanju;
5) Etički odbor, na osnovu mišljenja lekara specijaliste za određenu bolest ili 
stanje ispitanika, odnosno za populaciju pacijenata na koju se kliničko 
ispitivanje leka odnosi, s posebnim osvrtom na kliničke, etičke i psihosocijalne 
probleme u sprovođenju kliničkog ispitivanja leka doneo pozitivnu odluku o 
sprovođenju kliničkog ispitivanja leka.
Povlačenje pristanka, odnosno odustajanje punoletnog lica od učestvovanja u 
kliničkom ispitivanju leka
Član 67.
Tokom sprovođenja kliničkog ispitivanja leka, punoletno lice koje nije u stanju 
da da pismeni pristanak, a koje je sposobno da formira mišljenje i proceni 
informacije koje je dobilo o učešću u kliničkom ispitivanju leka može u bilo kom 
trenutku povući pristanak, odnosno odustati od kliničkog ispitivanja leka, o čemu 
obaveštava glavnog istraživača ili člana istraživačkog tima.
Proizvodnja leka koji se klinički ispituje
Član 68.
Za lek koji se klinički ispituje proizvođač tog leka mora da ima dozvolu za 
proizvodnju koju je izdao nadležni organ na osnovu propisa države u kojoj je 
mesto proizvodnje leka koji se klinički ispituje.
Proizvođač leka iz stava 1. ovog člana mora da ima i sertifikat o Dobroj 
proizvođačkoj praksi (GMP sertifikat).
Uslovi koje mora da ispunjava lek koji se klinički ispituje
Član 69.
Lek koji se klinički ispituje mora biti proizveden u skladu sa Smernicama 
Dobre proizvođačke prakse, mora da ima sertifikat analize i mora da bude 
obeležen natpisom: „za kliničko ispitivanje”. 
Lek iz stava 1. ovog člana mora biti obeležen na srpskom jeziku u skladu sa 
ovim zakonom i propisima donetim za njegovo sprovođenje.
Lek se klinički ispituje pošto su završena farmaceutska i 
farmakološko-toksikološka ispitivanja. 
Uvoz leka koji se klinički ispituje
Član 70.
Za lek koji se klinički ispituje, uvoznik tog leka mora da ima dozvolu za 
promet na veliko lekova.
Agencija izdaje odobrenje za uvoz leka koji se klinički ispituje u skladu sa 
ovim zakonom i propisima donetim za njegovo sprovođenje.
Sponzor kliničkog ispitivanja leka
Član 71.
Sponzor kliničkog ispitivanja leka može biti proizvođač, pravno ili fizičko 
lice (u daljem tekstu sponzor) i odgovoran je za započinjanje, rukovođenje, kvalitet 
i finansiranje sprovođenja kliničkog ispitivanja.
Sponzor može da prenese deo ili sve svoje obaveze u vezi sa sprovođenjem 
kliničkog ispitivanja leka na ugovornu istraživačku organizaciju sa sedištem u 
Republici Srbiji, koja je odgovorna za poslove koje im je sponzor preneo u 
postupcima odobravanja i sprovođenja kliničkog ispitivanja leka na teritoriji 
Republike Srbije.
Sponzor je odgovoran i za poslove koje je preneo na ugovornu istraživačku 
organizaciju.
Sponzor koji nema sedište u Republici Srbiji može imati pravno lice kao 
zastupnika, odnosno predstavnika sa sedištem u Republici Srbiji, koji je 
odgovoran za poslove sponzora u postupcima odobravanja i sprovođenja kliničkog 
ispitivanja leka na teritoriji Republike Srbije.
Sponzor podnosi Agenciji zahtev za sprovođenje kliničkog ispitivanja leka i 
nosilac je dozvole za sprovođenje kliničkog ispitivanja leka.
Sponzor mora da ima lice odgovorno za dokumentaciju u postupku dobijanja 
dozvole za sprovođenje kliničkog ispitivanja leka, njene izmene i dopune, i za 
farmakovigilancu, s kojim je zaključio ugovor o radu s punim radnim vremenom na 
neodređeno vreme, o čemu je dužan da obavesti Agenciju.
Osiguranje lica koja su podvrgnuta kliničkom ispitivanju leka
Član 72.
Sponzor kliničkog ispitivanja leka mora pre početka kliničkog ispitivanja leka 
da osigura lica koja su podvrgnuta kliničkom ispitivanju za slučaj nastanka štete 
po zdravlje tih lica, a koja je izazvana kliničkim ispitivanjem leka, u skladu sa 
zakonom, kao i da ugovorom odredi iznos neophodnih troškova koji pripadaju 
licima koja učestvuju u kliničkom ispitivanju leka.
Sponzor kliničkog ispitivanja veterinarskog leka mora da navede u ugovoru 
iznos naknade vlasniku životinje u slučaju nastale štete izazvane ispitivanjem.
Etički odbor
Član 73.
Pre početka sprovođenja kliničkog ispitivanja leka, Etički odbor donosi odluku 
o sprovođenju kliničkog ispitivanja leka.
Pre donošenja odluke iz stava 1. ovog člana, Etički odbor razmatra:
1) opravdanost kliničkog ispitivanja leka, odnosno procenu predviđene koristi 
i rizika po zdravlje ispitanika;
2) protokol;
3) stručnost glavnog istraživača i istraživačkog tima;
4) brošuru za istraživača;
5) mogućnosti pravnog lica za sprovođenje kliničkog ispitivanja leka;
6) da li je obrazac s informacijama koji se daje ispitaniku radi dobijanja 
pismenog pristanka ispitanika adekvatan i kompletan;
7) da li je opravdano sprovođenje kliničkog ispitivanja leka na ispitanicima 
koji nisu sposobni da daju pismeni pristanak;
8) da li je opravdano sprovođenje kliničkog ispitivanja leka na zdravim ženama 
u fertilnom periodu, trudnicama, dojiljama, starijim osobama i teškim 
bolesnicima, kao i na određenim starosnim grupama ispitanika (npr. deca, starije 
osobe), odnosno da li se kliničko ispitivanje leka može izvršiti na drugim 
licima; 
9) način odabiranja ispitanika;
10) dokaz da je sponzor osigurao ispitanika za slučaj nastanka štete po 
zdravlje ispitanika koja je izazvana kliničkim ispitivanjem leka (povreda ili smrt 
ispitanika);
11) iznos finansijskih sredstava koja sponzor kliničkog ispitivanja obezbeđuje 
za sprovođenje kliničkog ispitivanja leka za potrebe glavnog istraživača i članova 
istraživačkog tima;
12) druga pitanja bitna za donošenje pozitivne odluke o sprovođenju kliničkog 
ispitivanja leka.
Donošenje odluke Etičkog odbora 
Član 74.
Etički odbor razmatra zahtev za sprovođenje kliničkog ispitivanja leka, s 
dokumentacijom i donosi odluku najkasnije 60 dana od dana utvrđivanja potpunosti 
zahteva.
Ako zahtev iz stava 1. ovog člana nije potpun, Etički odbor pismeno 
obaveštava sponzora da zahtev dopuni dodatnim podacima najkasnije 30 dana od 
dana prijema obaveštenja.
Rok za donošenje odluke za sprovođenje kliničkog ispitivanja leka ne teče od 
dana kada Etički odbor od sponzora zatraži dodatne podatke i nastavlja da teče od 
dana kada sponzor dostavi tražene podatke.
Ako sponzor ne dostavi dodatne podatke u propisanom roku, zahtev za 
sprovođenje kliničkog ispitivanja leka Etički odbor odbacuje kao nepotpun.
Produženje roka za donošenje odluke Etičkog odbora
Član 75.
Rok za donošenje odluke iz člana 74. ovog zakona može da se produži najviše za 
30 dana, odnosno ukupno do 90 dana ako se klinička ispitivanja odnose na lekove 
za gensku terapiju ili terapiju somatskim ćelijama ili na lekove koji sadrže 
genski modifikovane organizme. 
Rok od 90 dana može se produžiti za još 90 dana ako su neophodne stručne 
konsultacije ekspertskih grupa u zemlji i u inostranstvu.
Obaveštavanje sponzora kliničkog ispitivanja i Agencije od Etičkog odbora
Član 76.
Etički odbor je dužan da o svojoj odluci obavesti sponzora kliničkog 
ispitivanja leka i Agenciju u roku od 15 dana.
Ako Etički odbor ne donese pozitivnu odluku o sprovođenju kliničkog ispitivanja 
leka, Agencija neće izdati dozvolu za sprovođenje kliničkog ispitivanja leka.
Izuzeci od rokova za donošenje odluke o kliničkom ispitivanju leka
Član 77.
U postupku donošenja odluke za sprovođenje kliničkih ispitivanja leka koja se 
odnose na terapiju ksenogenskim ćelijama ne primenjuju se rokovi iz čl. 74. i 75. 
ovog zakona, odnosno rokovi za donošenje odluke nisu ograničeni.
Odobravanje sprovođenja kliničkog ispitivanja leka
Član 78.
Pre početka sprovođenja kliničkog ispitivanja leka koji nema dozvolu za lek, 
odnosno leka za koji se predlaže upotreba koja nije predviđena odobrenim 
sažetkom karakteristika leka, sponzor kliničkog ispitivanja leka mora Agenciji da 
podnese zahtev za odobrenje kliničkog ispitivanja i dokumentaciju koja je u skladu 
sa ovim zakonom i propisima donetim za sprovođenje ovog zakona.

Sponzor, uz zahtev za odobrenje kliničkog ispitivanja leka koji nema dozvolu za 
lek, ili za lek koji ima novu indikaciju, ili novi način doziranja, prilaže 
dokumentaciju koja sadrži: sažetak o prirodi i osobinama leka, o sprovedenim 
istraživanjima radi definisanja njegovih farmakoloških i toksikoloških svojstava, 
kliničko iskustvo, protokol predloženog ispitivanja, spisak svih istraživača i 
ustanova uključenih u ispitivanje, kao i pozitivnu odluku Etičkog odbora. 

Sadržaj zahteva, odnosno dokumentaciju za odobrenje kliničkog ispitivanja leka, 
kao i način sprovođenja kliničkog ispitivanja leka, propisuje ministar nadležan za 
poslove zdravlja, a za veterinarski lek, ministar nadležan za poslove veterine. 

Odobravanje postmarketinškog intervencijskog kliničkog ispitivanja leka
Član 79.
Agencija izdaje dozvolu za sprovođenje postmarketinškog intervencijskog 
kliničkog ispitivanja leka u skladu sa ovim zakonom i propisima donetim za 
sprovođenje ovog zakona. 
Rokovi za razmatranje zahteva i izdavanje dozvole za sprovođenje kliničkog 
ispitivanja leka
Član 80.
Agencija razmatra zahtev za odobrenje sprovođenja kliničkog ispitivanja leka i 
izdaje dozvolu najkasnije 60 dana od dana utvrđivanja potpunosti zahteva.
Ako zahtev iz stava 1. ovog člana nije potpun, Agencija pismeno obaveštava 
sponzora da zahtev dopuni dodatnim podacima najkasnije 30 dana od dana prijema 
obaveštenja.
Rok za izdavanje dozvole za sprovođenje kliničkog ispitivanja leka ne teče od 
dana kada Agencija od sponzora zatraži dodatne podatke i nastavlja da teče od 
dana kada sponzor dostavi tražene podatke.
Ako sponzor ne dostavi dodatne podatke u propisanom roku, zahtev za odobrenje 
za sprovođenje kliničkog ispitivanja leka Agencija odbacuje kao nepotpun.
Produženje rokova za izdavanje dozvole za kliničko ispitivanje leka
Član 81.
Rok za izdavanje dozvole iz člana 80. ovog zakona može da se produži najviše 
za 30 dana, odnosno ukupno do 90 dana ako se klinička ispitivanja odnose na 
lekove za gensku terapiju ili terapiju somatskim ćelijama ili lekove koji sadrže 
genski modifikovane organizme. 
Rok od 90 dana može se produžiti za još 90 dana ako su neophodne stručne 
konsultacije sa ekspertskim grupama u zemlji ili inostranstvu.
Izuzeci od primene propisanih rokova kod izdavanja dozvole za sprovođenje 
kliničkog ispitivanja leka
Član 82.
U postupku izdavanja dozvole za sprovođenje kliničkog ispitivanja koje se odnosi 
na terapiju ksenogenskim ćelijama ne primenjuju se rokovi iz čl. 80. i 81. ovog 
zakona, odnosno rokovi za izdavanje dozvole nisu ograničeni.
Izdavanje dozvole za sprovođenje kliničkog ispitivanja leka
Član 83.
Ako su ispunjeni uslovi propisani ovim zakonom i propisima donetim za 
sprovođenje ovog zakona, Agencija izdaje dozvolu za sprovođenje kliničkog 
ispitivanja leka.
Dokumentaciju koja se podnosi uz zahtev za izdavanje dozvole za sprovođenje 
kliničkog ispitivanja leka Agencija čuva u skladu sa aktom Agencije o službenoj 
tajni.
Obaveze sponzora kliničkog ispitivanja leka
Član 84.
Sponzor je dužan da glavnom istraživaču kliničkog ispitivanja leka dostavi 
istu dokumentaciju na osnovu koje je Agencija odobrila sprovođenje kliničkog 
ispitivanja leka, kao i dozvolu Agencije za sprovođenje kliničkog ispitivanja leka. 

Izmena i dopuna protokola, odnosno dozvole za sprovođenje kliničkog ispitivanje 
leka
Član 85.
Sponzor prati naučnotehnički razvoj struke, rezultate farmakovigilance i 
druge značajne podatke i na osnovu njih prijavljuje Agenciji administrativne i 
suštinske izmene i dopune protokola, odnosno dozvole za sprovođenje kliničkog 
ispitivanja leka, u skladu sa ovim zakonom i propisima donetim za sprovođenje ovog 
zakona.
Sponzor prijavljuje Agenciji administrativne izmene i dopune protokola, 
odnosno dozvole za sprovođenje kliničkog ispitivanja leka, o čemu Agencija izdaje 
potvrdu na dan podnošenja prijave.
Ako tokom sprovođenja kliničkog ispitivanja nastanu suštinske promene koje mogu 
bitno uticati na bezbednost, odnosno fizički i psihički integritet ispitanika, 
na naučnu vrednost kliničkog ispitivanja, na dalji tok sprovođenja kliničkog 
ispitivanja kao i na kvalitet i bezbednost ispitivanog leka, sponzor podnosi 
Agenciji zahtev za odobrenje suštinske izmene i dopune protokola, odnosno dozvole 
za sprovođenje kliničkog ispitivanja leka.
Agencija razmatra zahtev za odobrenje suštinskih izmena i dopuna protokola, 
odnosno dozvole za sprovođenje kliničkog ispitivanja leka i o tome donosi odluku u 
roku od 30 dana od dana podnošenja zahteva.
Ako Agencija od sponzora zatraži dodatne podatke, rok iz stava 4. ovog člana 
ne teče od dana kada Agencija od sponzora zatraži dodatne podatake i nastavlja da 
teče kada sponzor dostavi tražene podatke.
Prijavljivanje postmarketinškog neintervencijskog kliničkog ispitivanja
Član 86.
Sponzor kliničkog ispitivanja leka dužan je da prijavi Agenciji sprovođenje 
postmarketinškog neintervencijskog kliničkog ispitivanja leka koji ima dozvolu za 
lek kada se ispitivanje sprovodi po odobrenom sažetku karakteristika leka.
U prijavi za sprovođenje postmarketinškog neintervencijskog kliničkog 
ispitivanja sponzor navodi: ime leka koji se ispituje, postupak ispitivanja, broj 
ispitanika, broj istraživača i ustanova u kojima se ispitivanje sprovodi. 

Za kliničko ispitivanje leka iz stava 1. ovog člana nije potrebna dozvola 
Agencije. 
Agencija potvrđuje prijem prijave iz stava 1. ovog člana u roku od 30 dana od 
dana njenog prijema. 
Prijavljivanje ozbiljne i neočekivane, neželjene reakcije i ozbiljnog neželjenog 
događaja u sprovođenju kliničkog ispitivanja leka
Član 87.
Ako dođe do ozbiljne i neočekivane neželjene reakcije ili ozbiljnog neželjenog 
događaja u toku sprovođenja kliničkog ispitivanja leka sponzor je dužan da odmah 
obavesti Agenciju i etički odbor pravnog lica u kome se sprovodi kliničko 
ispitivanje. 
Agencija može da predloži nadležnom ministarstvu da obustavi ili zabrani 
sprovođenje kliničkog ispitivanja leka u slučajevima iz stava 1. ovog člana, 
posebno ukoliko je utvrđeno da je postojalo nepoštovanje relevantnih procedura u 
protokolu kliničkog ispitivanja ili Smernica Dobre kliničke prakse.
Nadležno ministarstvo obustavlja ili zabranjuje sprovođenje kliničkog ispitivanja 
leka iz st. 1. i 2. ovog člana na osnovu izvršenog inspekcijskog nadzora u 
skladu sa zakonom.
Кontrola sprovođenja kliničkog ispitivanja leka
Član 88.
Кontrolu sprovođenja kliničkog ispitivanja leka vrši Agencija u skladu sa ovim 
zakonom i propisima donetim za sprovođenje ovog zakona, protokolom kliničkog 
ispitivanja, Smernicama Dobre kliničke prakse, kao i Smernicama Dobre kliničke 
prakse za veterinarske lekove.
Sponzor može da zahteva da Agencija izvrši kontrolu sprovođenja kliničkog 
ispitivanja leka na mestima gde se vrši kliničko ispitivanje.
Obaveštavanje sponzora i glavnog istraživača o sprovođenju kontrole kliničkog 
ispitivanja leka
Član 89.
Pre početka kontrole sprovođenja kliničkog ispitivanja leka Agencija je dužna 
da obavesti sponzora i glavnog istraživača o sprovođenju kontrole kliničkog 
ispitivanja leka.
Agencija dostavlja izveštaj sponzoru o izvršenoj kontroli sprovođenja kliničkog 
ispitivanja leka.
Otklanjanje nepravilnosti u sprovođenju kliničkog ispitivanja leka
Član 90.
U postupku kontrole sprovođenja kliničkog ispitivanja leka na mestu gde se ona 
vrši, Agencija može pismeno da naloži da se određene nepravilnosti u sprovođenju 
kliničkog ispitivanja leka otklone u roku do 60 dana.
Agencija može da predloži nadležnom ministarstvu da obustavi ili zabrani 
sprovođenje kliničkog ispitivanja leka, ako se u roku iz stava 1. ovog člana ne 
otklone nepravilnosti, ako utvrdi da se sprovođenje kliničkog ispitivanja leka ne 
vrši u skladu sa ovim zakonom, propisima donetim za sprovođenje ovog zakona, 
protokolom kliničkog ispitivanja, Smernicama Dobre kliničke prakse, kao i 
Smernicama Dobre kliničke prakse za veterinarske lekove.
Nadležno ministarstvo obustavlja ili zabranjuje sprovođenje kliničkog ispitivanja 
leka iz stava 2. ovog člana na osnovu izvršenog inspekcijskog nadzora u skladu 
sa zakonom.
Obustavljanje ili zabrana kliničkog ispitivanja leka radi zaštite zdravlja 
ispitanika, odnosno ako je to u interesu nauke i društva u celini
Član 91.
Nadležno ministarstvo može da obustavi ili zabrani sprovođenje kliničkog 
ispitivanja leka za koje je izdala dozvolu za sprovođenje kliničkog ispitivanja 
leka u Republici Srbiji, ako je to u interesu zaštite zdravlja ispitanika, 
odnosno ako je to u interesu nauke i društva u celini, na osnovu predloga 
Agencije ili po službenoj dužnosti.
Nadležno ministarstvo obustavlja ili zabranjuje sprovođenje kliničkog ispitivanja 
leka iz stava 1. ovog člana na osnovu izvršenog inspekcijskog nadzora u skladu 
sa zakonom.
Ako Agencija na osnovu izvršene kontrole utvrdi da započeto kliničko 
ispitivanje leka nije neophodno hitno obustaviti radi zaštite zdravlja ispitanika, 
odnosno interesa nauke i društva u celini, dužna je da od sponzora ili glavnog 
istraživača traži dodatne podatke o sprovođenju kliničkog ispitivanja.
Sponzor ili glavni istraživač dužan je da u roku od 8 dana od dana kada su 
zatraženi podaci, Agenciji dostavi sve tražene podatke, na osnovu kojih Agencija 
obaveštava sponzora, glavnog istraživača i Etički odbor o predloženim merama, u 
skladu sa ovim zakonom.
Izveštavanje o toku kliničkog ispitivanja leka
Član 92.
Sponzor je dužan da tromesečno izveštava Agenciju o toku sprovođenja kliničkog 
ispitivanja leka, a u slučaju prevremenog završetka, odnosno prekida kliničkog 
ispitivanja sponzor je dužan da o tome obavesti Agenciju i Etički odbor u roku od 
15 dana od dana prekida odnosno prevremenog završetka sprovođenja kliničkog 
ispitivanja leka.
Sponzor je dužan da obavesti Agenciju i Etički odbor o završetku sprovođenja 
kliničkog ispitivanja leka u roku od 90 dana od dana završetka sprovođenja 
kliničkog ispitivanja leka.
Sponzor priprema završni izveštaj o rezultatima kliničkog ispitivanja leka 
koji dostavlja Agenciji u roku od godinu dana po završetku kliničkog ispitivanja 
leka. 
Izveštaj iz stava 3. ovog člana mora da sadrži i pozitivne i negativne 
rezultate kliničkog ispitivanja, detaljno i na odgovarajući način prikazane, tako 
da je moguće objektivno proceniti odnos koristi i rizika i bezbednosti i 
efikasnosti leka. 
Multicentrično kliničko ispitivanje leka
Član 93.
Multicentrično kliničko ispitivanje leka obavlja se u skladu sa odredbama ovog 
zakona. 
5. Pretkliničko ispitivanje prema Smernicama Dobre laboratorijske prakse
Član 94.
Pretkliničko ispitivanje leka koji se upotrebljava u humanoj, odnosno 
veterinarskoj medicini, kao i ispitivanje bezbednosti supstanci koje ulaze u 
sastav leka, pesticida, kozmetičkih proizvoda, dodataka hrani, dodataka hrani za 
životinje i industrijskih hemikalija (u daljem tekstu: laboratorijsko ispitivanje), 
vrši se u skladu sa Smernicama Dobre laboratorijske prakse.
Rezultati laboratorijskog ispitivanja koji omogućavaju ocenjivanje potencijalne 
opasnosti po život i zdravlje ljudi, životinja, odnosno životnu sredinu, koriste se 
u postupcima dobijanja dozvole za lek, kao i u administrativnim postupcima 
propisanim za stavljanje u promet pesticida, kozmetičkih ili sličnih proizvoda, 
dodataka hrani, dodataka hrani za životinje, hemikalija, u skladu sa posebnim 
zakonima koji uređuju stavljanje u promet ovih proizvoda.
Laboratorija koja je izvršila laboratorijsko ispitivanje u skladu sa 
Smernicama Dobre laboratorijske prakse dužna je da uz rezultate ispitivanja 
dostavi sertifikat Dobre laboratorijske prakse, koji izdaje ministarstvo 
nadležno za poslove zdravlja u skladu sa ovim zakonom, odnosno odgovarajući 
sertifikat koji je izdao nadležni organ druge zemlje koja utvrđuje usklađenost 
laboratorija sa Smernicama Dobre laboratorijske prakse.
Laboratorijsko ispitivanje biološke raspoloživosti i biološke ekvivalencije u 
postupku kliničkog ispitivanja leka vrši se u skladu sa Smernicama Dobre 
laboratorijske prakse.
Laboratorija koja vrši laboratorijsko ispitivanje, dužna je da ministarstvu 
nadležnom za poslove zdravlja prijavi delatnost laboratorijskog ispitivanja.
Ministarstvo nadležno za poslove zdravlja vodi registar laboratorija iz stava 
4. ovog člana.
Način upisa, sadržaj prijave i troškove upisa u registar iz stava 5. ovog 
člana propisuje ministar nadležan za poslove zdravlja.
6. Proizvodnja lekova
Član 95.
Proizvodnja lekova podrazumeva celokupan proces proizvodnje leka ili pojedine 
delove tog procesa, proizvodnju aktivne supstance, nabavku polaznih materijala, 
proces proizvodnje, kontrolu kvaliteta leka i puštanje u promet serije leka, 
skladištenje i distribuciju leka.
Proizvodnju lekova može da obavlja samo pravno lice koje ima dozvolu za 
proizvodnju leka koju je izdalo nadležno ministarstvo u skladu sa ovim zakonom, 
bez obzira da li je lek koji se proizvodi namenjen za puštanje u promet na domaćem 
tržištu ili za izvoz.
Proizvođač lekova
Član 96.
Proizvođač leka je pravno lice koje proizvodi određeni lek i koje može da 
pušta u promet određenu seriju leka. 
Proizvođač leka može da ima više mesta proizvodnje u kom slučaju mora da ima 
najmanje jedno mesto puštanja serije leka u promet.
Proizvođač leka, na mestu proizvodnje za koje je podneo zahtev za dobijanje 
dozvole za proizvodnju leka, mora da obezbedi najmanje deo procesa proizvodnje koji 
se odnosi na pakovanje leka i puštanje serije leka u promet s tog mesta 
proizvodnje.
Proizvođač leka koji obavlja uslužnu proizvodnju ne mora da pušta seriju 
proizvedenog leka u promet.
Proizvodnja aktivnih supstanci
Član 97.
Proizvodnja aktivnih supstanci podrazumeva celokupan proces proizvodnje ili 
pojedine delove tog procesa ili prerade aktivnih supstanci, kao i postupak 
razmeravanja, pakovanja i obeležavanja supstanci pre upotrebe u proizvodnji lekova, 
uključujući prepakivanje ili ponovno obeležavanje aktivnih supstanci.
Proizvođač aktivnih supstanci vrši proizvodnju aktivnih supstanci koje ulaze u 
sastav leka u skladu sa Smernicama Dobre proizvođačke prakse za aktivne 
supstance, kao i Smernicama Dobre prakse u distribuciji.
Proizvođač aktivnih supstanci koje ulaze u sastav leka dužan je da nadležnom 
ministarstvu prijavi delatnost proizvodnje aktivnih supstanci.
Nadležno ministarstvo vodi registar proizvođača aktivnih supstanci.
Način i postupak upisa, sadržaj prijave kao i troškove upisa u registar iz 
stava 4. ovog člana propisuje ministar nadležan za poslove zdravlja.
Uslovi za dobijanje dozvole za proizvodnju lekova
Član 98.
Nadležno ministarstvo izdaje dozvolu za proizvodnju lekova pravnom licu koje 
ispunjava uslove u pogledu prostora, opreme, kadra kao i druge uslove propisane 
ovim zakonom i propisima donetim za sprovođenje ovog zakona, na osnovu provere 
podataka iz zahteva i inspekcijskog nadzora.
Ministar nadležan za poslove zdravlja propisuje uslove iz stava 1. ovog člana.
Odgovorno lice i kvalifikovani farmaceut
Član 99.
Da bi proizvođač lekova dobio dozvolu za proizvodnju lekova dužan je da ima:
1) odgovorno lice za proces proizvodnje,
2) kvalifikovanog farmaceuta odgovornog za puštanje serije leka u promet (QP);
3) odgovarajući prostor, opremu i kadar za proizvodnju, ispitivanje i kontrolu 
kvaliteta lekova.
Ako proizvođač ima sopstvenu kontrolnu laboratoriju, dužan je da ima i 
kvalifikovanog farmaceuta odgovornog za kontrolu kvaliteta, odnosno, za 
specifične vrste lekova – odgovorno lice odgovarajućih kvalifikacija za kontrolu 
kvaliteta (QC).
Ako proizvođač nema sopstvenu kontrolnu laboratoriju kvalifikovani farmaceut 
odgovoran za puštanje serije leka u promet (QP) odgovoran je i za poslove 
kvalifikovanog farmaceuta odgovornog za kontrolu kvaliteta (QC).
Sa licima iz stava 1. tač. 1) i 2), kao i iz stava 2. ovog člana proizvođač 
je dužan da zaključi ugovor o radu s punim radnim vremenom na neodređeno vreme.
Proizvođač leka dužan je da obezbedi stalnu dostupnost lica iz stava 1. tač. 
1) i 2), kao i iz stava 2. ovog člana, odnosno može da odredi i druga lica koja 
imaju ovlašćenja za obavljanje poslova iz stava 1. tač. 1) i 2) ovog člana, odnosno 
iz stava 2. ovog člana.
Proizvođač leka dužan je da licu iz stava 1. tačka 2) ovog člana omogući da 
samostalno obavlja poslove puštanja serije leka u promet, kao i da obezbedi za to 
sva potrebna sredstva.
Dužnosti kvalifikovanog farmaceuta odgovornog za puštanje serije leka u promet 
(QP)
Član 100.
Кvalifikovani farmaceut dužan je da:
1) obezbedi da se proizvodnja i kontrola svake serije leka obavlja u skladu sa 
zakonom i podzakonskim propisima donetim za sprovođenje ovog zakona, kao i u 
skladu sa zahtevima za dobijanje dozvole za lek;
2) u postupku puštanja lekova u promet overi u registru ili ekvivalentnom 
dokumentu određenom u tu svrhu, da je svaka proizvedena serija leka proizvedena 
u skladu sa ovim zakonom i propisima donetim za sprovođenje ovog zakona.
Registar ili ekvivalentni dokument iz stava 1. tačka 2) ovog člana mora biti 
redovno ažuriran i stavljen na raspolaganje nadležnim organima.
Licenca kvalifikovanog farmaceuta odgovornog za puštanje serije leka u promet 
(QP)
Član 101.
Кvalifikovani farmaceut odgovoran za puštanje serije leka u promet (QP) dužan 
je da ima licencu za obavljanje poslova kvalifikovanog farmaceuta odgovornog za 
puštanje u promet određene vrste leka u određenom farmaceutskom obliku.
Licencu iz stava 1. ovog člana izdaje ministar nadležan za poslove zdravlja, 
odnosno ministar nadležan za poslove veterine kada su u pitanju veterinarski 
lekovi. 
Za izdavanje licence iz stava 1. ovog člana plaća se republička 
administrativna taksa.
Licencu iz stava 1. ovog člana ministar nadležan za poslove zdravlja, odnosno 
ministar nadležan za poslove veterine može da oduzme pod uslovima propisanim 
ovim zakonom i propisima donetim za sprovođenje ovog zakona.
Ministar nadležan za poslove zdravlja i ministar nadležan za poslove veterine 
sporazumno propisuju program i način sticanja licence, kao i način oduzimanja 
licence iz stava 1. ovog člana.
Ministar nadležan za poslove zdravlja, odnosno ministar nadležan za poslove 
veterine može da izda licencu iz stava 1. ovog člana i na osnovu priznavanja 
odgovarajućeg sertifikata koji je izdao nadležni organ ili drugo nadležno telo u 
zemljama Evropske unije, odnosno druge zemlje koja ima iste ili slične zahteve za 
izdavanje dozvole za lek. 
Zahtev za izdavanje dozvole za proizvodnju leka
Član 102.
Zahtev za izdavanje dozvole za proizvodnju leka podnosi se nadležnom 
ministarstvu.
Zahtev iz stava 1. ovog člana sadrži najmanje:
1) naziv i sedište proizvođača leka i mesto proizvodnje;
2) mesto kontrole kvaliteta, kao i mesto puštanja serije leka u promet;
3) popis lekova i farmaceutskih oblika za čiju se proizvodnju traži dozvola;
4) opis postupka ili dela postupka proizvodnje lekova za čiju se proizvodnju 
traži dozvola;
5) ime lica odgovornog za proces proizvodnje, ime kvalifikovanog farmaceuta 
odgovornog za puštanje serije leka u promet i ime lica odgovornog za kontrolu 
kvaliteta;
6) spisak opreme za proizvodnju i kontrolu kvaliteta leka sa dokumentacijom o 
kvalifikaciji opreme, kao i skicu i opis prostora u kome se obavlja delatnost;
7) informacije o rukovanju otpadnim proizvodima i zaštiti životne sredine;
8) druge podatke značajne za dobijanje dozvole za proizvodnju u skladu sa ovim 
zakonom i propisima donetim za sprovođenje ovog zakona.
Izdavanje dozvole za proizvodnju leka
Član 103.
Dozvola za proizvodnju leka izdaje se rešenjem nadležnog ministarstva za 
određeno mesto proizvodnje i određeni farmaceutski oblik koji se proizvodi na tom 
mestu proizvodnje.
U dozvoli iz stava 1. ovog člana nadležno ministarstvo navodi mesto puštanja 
serije leka u promet ako proizvođač pušta taj lek u promet.
Sastavni deo rešenja iz stava 1. ovog člana je obrazac dozvole za proizvodnju 
lekova.
Dozvola za proizvodnju leka može se odnositi na postupak, ili na delove 
postupka proizvodnje lekova.
Dozvola za proizvodnju lekova izdaje se na neodređeno vreme.
Proizvođač leka koji je dobio dozvolu za proizvodnju leka dužan je da 
proizvodnju leka obavlja u skladu sa dozvolom za proizvodnju leka. 
Sadržaj obrasca dozvole za proizvodnju leka koja je sastavni deo rešenja kojim 
se izdaje dozvola za proizvodnju leka, propisuje ministar nadležan za poslove 
zdravlja, a za veterinarske lekove – ministar nadležan za poslove veterine.
Registar izdatih dozvola za proizvodnju lekova
Član 104.
Nadležno ministarstvo vodi Registar izdatih dozvola za proizvodnju leka.
Nadležno ministarstvo, na zahtev proizvođača leka, odnosno drugih pravnih ili 
fizičkih lica koja imaju pravni interes, izdaje potvrdu o podacima upisanim u 
Registar iz stava 1. ovog člana.
Ministar nadležan za poslove zdravlja propisuje koji se podaci upisuju u 
Registar izdatih dozvola za proizvodnju lekova, kao i način upisa, a za 
veterinarske lekove – ministar nadležan za poslove veterine.
Rok za izdavanje dozvole za proizvodnju leka
Član 105.
Nadležno ministarstvo u roku od 90 dana od dana prijema potpunog zahteva iz 
člana 102. ovog zakona izdaje dozvolu za proizvodnju lekova ako su ispunjeni 
uslovi propisani ovim zakonom i propisima donetim za sprovođenje ovog zakona.
Rok iz stava 1. ovog člana ne teče od dana kada nadležno ministarstvo od 
podnosioca zahteva zatraži potrebne podatke i nastavlja da teče od dana 
dostavljanja zatraženih podataka.
Izmena dozvole za proizvodnju lekova
Član 106.
Ako izmeni uslove iz dozvole za proizvodnju proizvođač lekova dužan je da 
podnese zahtev nadležnom ministarstvu za izmenu dozvole za proizvodnju lekova. 

Nadležno ministarstvo u roku od 30 dana, a u izuzetnim slučajevima u roku od 
90 dana od dana prijema potpunog zahteva, donosi rešenje o izmeni dozvole za 
proizvodnju na osnovu provere podataka iz zahteva i inspekcijskog nadzora. 

Rok iz stava 2. ovog člana ne teče od dana kada nadležno ministarstvo od 
podnosioca zahteva zatraži potrebne podatke i nastavlja da teče od dana 
dostavljanja traženih podataka. 
Razlozi za ukidanje rešenja kojim je izdata dozvola za proizvodnju leka
Član 107.
Nadležno ministarstvo može da donese rešenje kojim se ukida rešenje kojim je 
izdata dozvola za proizvodnju leka ako:
1) proizvođač leka ne obavlja proizvodnju u skladu s dozvolom za proizvodnju, 
odnosno ako izmeni uslove na osnovu kojih je izdata dozvola za proizvodnju leka u 
skladu sa ovim zakonom i propisima donetim za sprovođenje ovog zakona, a o tome 
ne obavesti nadležno ministarstvo; 
2) proizvođač leka prestane da ispunjava uslove propisane ovim zakonom i 
propisima donetim za sprovođenje ovog zakona za proizvodnju leka;
3) u određenom roku ne otkloni nedostatke i nepravilnosti u radu koje je 
utvrdila nadležna inspekcija u skladu sa ovim zakonom;
4) proizvođač leka podnese zahtev za prestanak proizvodnje. 
Donošenjem rešenja iz stava 1. ovog člana dozvola za proizvodnju leka prestaje 
da važi.
Proizvodnja lekova u skladu sa Smernicama Dobre proizvođačke prakse i Dobre 
prakse u distribuciji lekova
Član 108.
Proizvođač leka koji je od nadležnog ministarstva dobio dozvolu za proizvodnju 
leka dužan je da proizvodi lekove u skladu sa dozvolom za proizvodnju, Smernicama 
Dobre proizvođačke prakse i Dobre prakse u distribuciji lekova, kao i da za 
proizvodnju leka upotrebljava samo one aktivne supstance i određene pomoćne 
supstance koje su proizvedene u skladu sa Smernicama Dobre proizvođačke prakse 
za aktivne supstance.
Spisak pomoćnih supstanci iz stava 1. ovog člana koje moraju biti proizvedene 
u skladu sa Smernicama Dobre proizvođačke prakse za aktivne supstance objavljuje 
ministar nadležan za poslove zdravlja, odnosno ministar nadležan za poslove 
veterine.
Zabrana proizvodnje lekova
Član 109.
Zabranjena je proizvodnja:
1) leka koji nema dozvolu za lek, odnosno koji nije upisan u registar koji 
vodi Agencija, osim ako ovim zakonom nije drukčije određeno;
2) leka koji je proizvelo pravno lice, odnosno bilo koje drugo lice koje nema 
dozvolu za proizvodnju;
3) leka koji nije proizveden u skladu sa dozvolom za proizvodnju;
4) leka koji nema odgovarajuću dokumentaciju o kvalitetu;
5) lažnog leka;
6) veterinarskog leka koji je proizveden od supstanci koje se ne mogu 
upotrebljavati za proizvodnju tih lekova.
Obaveštavanje nadležnog ministarstva
Član 110.
Proizvođač leka dužan je da, bez odlaganja, obavesti nadležno ministarstvo o 
svakoj promeni mesta proizvodnje, mesta kontrole kvaliteta i puštanja serije leka 
u promet, kvalifikovanog farmaceuta odgovornog za puštanje serije leka u promet, 
lica odgovornog za proces proizvodnje leka, lica odgovornog za kontrolu 
kvaliteta, kao i o značajnim izmenama u pogledu prostora i opreme.
Proizvođač leka dužan je da bez odlaganja obavesti nadležno ministarstvo o 
svakoj nezgodi ili grešci u proizvodnji leka, kao i o drugim situacijama zbog 
kojih bi se moglo posumnjati u kvalitet, bezbednost i efikasnost leka.
U slučajevima iz st. 1. i 2. ovog člana nadležno ministarstvo može, u skladu 
sa ovim zakonom, da obustavi i zabrani proizvodnju i promet leka ili naredi 
povlačenje tog leka iz prometa.
Proizvođač leka dužan je da na zahtev nadležnog ministarstva dostavi izveštaj 
o proizvodnji leka, zalihama leka, kao i o obimu prodaje za sve pojedinačne 
lekove (po pakovanjima) u Republici Srbiji.
Izveštaj iz stava 4. ovog člana predstavlja službenu tajnu, a obrađeni podaci 
o ukupnoj prodaji lekova dostupni su javnosti.
Proizvođač leka, odnosno nosilac dozvole za lek dužan je da nadležnom 
ministarstvu dostavi spisak lekova iz svog programa kojima će snabdevati tržište 
u Republici Srbiji u narednoj kalendarskoj godini a za koje je dobio dozvolu za 
lek, najkasnije do 1. oktobra tekuće godine.
Proizvođač leka, odnosno nosilac dozvole za lek dužan je da vrši kontinuirano 
snabdevanje tržišta lekovima sa spiska leka iz stava 6. ovog člana.
Proizvođač leka dužan je da traži saglasnost nadležnog ministarstva da 
inspektor za lekove iz inostranstva izvrši inspekcijski nadzor mesta proizvodnje 
za koje je nadležno ministarstvo izdalo dozvolu za proizvodnju.
Odgovornost proizvođača, odnosno nosioca dozvole za lek 
Član 111.
Proizvođač leka koji obavlja proizvodnju leka odgovoran je za proces proizvodnje 
leka, a ako taj proizvođač i pušta seriju leka u promet, odgovoran je i za 
kvalitet, bezbednost i efikasnost leka. 
Nosilac dozvole za lek odgovoran je za kvalitet, bezbednost i efikasnost 
leka.
Utvrđivanje i kontrola usaglašenosti proizvodnje lekova, odnosno aktivnih 
supstanci, kao i laboratorijskog ispitivanja sa Smernicama Dobre proizvođačke 
prakse, odnosno Dobre laboratorijske prakse
Član 112.
Utvrđivanje i kontrolu usaglašenosti proizvodnje lekova, odnosno aktivnih 
supstanci sa Smernicama Dobre proizvođačke prakse organizuje i sprovodi nadležno 
ministarstvo. 
Utvrđivanja i kontrolu usaglašenosti laboratorijskog ispitivanja sa Smernicama 
Dobre laboratorijske prakse organizuje i sprovodi ministarstvo nadležno za 
poslove zdravlja. 
Utvrđivanje i kontrolu usaglašenosti proizvodnje lekova, odnosno aktivnih 
supstanci sa Smernicama Dobre proizvođačke prakse, odnosno laboratorijskog 
ispitivanja sa Smernicama Dobre laboratorijske prakse iz st. 1. i 2. ovog člana 
procenjuju nadležni inspektori u postupku inspekcijskog nadzora.

Radi procene usaglašenosti proizvodnje lekova, odnosno aktivnih supstanci, 
odnosno laboratorijskog ispitivanja sa Smernicama Dobre proizvođačke prakse, 
odnosno Dobre laboratorijske prakse (u daljem tekstu: postupak utvrđivanja 
usaglašenosti) ministarstvo nadležno za poslove zdravlja određuje stručnjake koji 
mogu da učestvuju u postupku utvrđivanja usaglašenosti donošenjem liste eksperata 
za postupak utvrđivanja usaglašenosti.
Stručnjaci sa liste eksperata za postupak utvrđivanja usaglašenosti mogu da 
učestvuju u postupku utvrđivanja usaglašenosti isključivo u prisustvu nadležnih 
inspektora.
Postupak utvrđivanja usaglašenosti 
Član 113.
Postupak utvrđivanja usaglašenosti vrši se po zahtevu proizvođača leka, 
odnosno laboratorije, radi izdavanja sertifikata Dobre proizvođačke prakse, 
odnosno Dobre laboratorijske prakse.
Postupak utvrđivanja usaglašenosti obavlja se sprovođenjem inspekcijskog 
nadzora. 
U postupku inspekcijskog nadzora inspektor je dužan da sačini izveštaj o 
usaglašenosti proizvodnje lekova, odnosno laboratorijskog ispitivanja lekova i 
drugih proizvoda iz člana 94. stav 1. ovog zakona sa Smernicama Dobre 
proizvođačke prakse, odnosno Dobre laboratorijske prakse.
Izveštaj iz stava 3. ovog člana dostavlja se proizvođaču leka, odnosno 
laboratoriji u roku od 30 dana od dana izvršenog inspekcijskog nadzora.
Na izveštaj iz stava 3. ovog člana proizvođač leka, odnosno laboratorija može 
dati primedbe, odnosno predloge za otklanjanje nedostataka utvrđenih u sprovedenom 
inspekcijskom nadzoru, u roku od 15 dana od dana dostavljanja izveštaja.
Posle procene predloga, odnosno primedaba iz stava 5. ovog člana, inspektor 
sačinjava završni izveštaj sa zaključkom o usaglašenosti proizvodnje lekova, 
odnosno laboratorijskog ispitivanja sa Smernicama Dobre proizvođačke prakse, 
odnosno Dobre laboratorijske prakse.
Na osnovu završnog izveštaja iz stava 6. ovog člana nadležno ministarstvo 
izdaje sertifikat o primeni Smernica Dobre proizvođačke prakse, odnosno 
ministarstvo nadležno za poslove zdravlja izdaje sertifikat o primeni Smernica 
Dobre laboratorijske prakse u skladu sa ovim zakonom.
Izdavanjem sertifikata iz stava 7. ovog člana potvrđuje se usaglašenost 
proizvodnje leka, odnosno laboratorijskog ispitivanja sa Smernicama Dobre 
proizvođačke prakse, odnosno Dobre laboratorijske prakse.
Izdavanje sertifikata Dobre proizvođačke prakse u postupku utvrđivanja 
usaglašenosti 
Član 114.
Uz zahtev za izdavanje dozvole za lek, odnosno uz zahtev za izdavanje 
sertifikata o farmaceutskom proizvodu podnosilac zahteva Agenciji dostavlja 
sertifikat o usaglašenosti proizvodnje određenog farmaceutskog oblika, odnosno 
određenog leka sa Smernicama Dobre proizvođačke prakse.
Proizvođaču leka koji obavlja proizvodnju, odnosno koji je usaglasio proizvodnju 
leka sa Smernicama Dobre proizvođačke prakse, nadležno ministarstvo rešenjem 
izdaje sertifikat Dobre proizvođačke prakse.
Sertifikat Dobre proizvođačke prakse izdaje se na osnovu zahteva proizvođača 
i sprovedenog postupka utvrđivanja usaglašenosti, u skladu sa ovim zakonom.
Sertifikat iz stava 2. ovog člana izdaje se za svako mesto proizvodnje, 
odnosno kontrole kvaliteta i puštanja serije leka u promet određenog 
farmaceutskog oblika leka, u roku od 90 dana od dana podnošenja zahteva 
proizvođača. 
Sertifikat iz stava 2. ovog člana izdaje se na tri godine i prestaje da važi 
u slučaju izmena procesa proizvodnje, odnosno kontrole kvaliteta i puštanja serije 
leka u promet određenog farmaceutskog oblika leka koji je naveden u sertifikatu.
Sadržaj obrasca sertifikata o primeni Smernica Dobre proizvođačke prakse za 
lekove koji se upotrebljavaju u humanoj medicini, propisuje ministar nadležan za 
poslove zdravlja, a za lekove koji se upotrebljavaju u veterinarskoj medicini – 
ministar nadležan za poslove veterine.
U Registru iz člana 104. ovog zakona nadležno ministarstvo vodi evidenciju 
izdatih sertifikata o primeni Smernica Dobre proizvođačke prakse.
Izdavanje sertifikata o primeni Smernica Dobre laboratorijske prakse
Član 115.
Radi sprovođenja postupka dobijanja dozvole za lek i administrativnih postupaka 
stavljanja u promet drugih proizvoda iz člana 94. stav 1. ovog zakona, u skladu sa 
posebnim zakonima kojima se uređuje stavljanje u promet ovih proizvoda, 
laboratorija koja je izvršila laboratorijska ispitivanja u skladu sa Smernicama 
Dobre laboratorijske prakse dužna je da, uz rezultate ispitivanja, dostavi 
sertifikat Dobre laboratorijske prakse podnosiocu zahteva, kao i nadležnim 
ministarstvima i organizacijama sa javnim ovlašćenjima u oblasti upravljanja 
hemikalijama.
Ministarstvo nadležno za poslove zdravlja rešenjem izdaje sertifikat o primeni 
Smernica Dobre laboratorijske prakse laboratoriji koja obavlja laboratorijsko 
ispitivanje, odnosno koja uskladi laboratorijsko ispitivanje sa Smernicama Dobre 
laboratorijske prakse u roku od 90 dana od dana podnošenja zahteva.
Sertifikat iz stava 2. ovog člana izdaje se na osnovu zahteva laboratorije i 
izvršenog inspekcijskog nadzora u skladu sa ovim zakonom na dve godine.
Ministar nadležan za poslove zdravlja propisuje sadržaj obrasca sertifikata 
Dobre laboratorijske prakse.
Ministarstvo nadležno za poslove zdravlja vodi Registar izdatih sertifikata o 
primeni Smernica Dobre laboratorijske prakse.
Nadležno ministarstvo na zahtev proizvođača, laboratorije odnosno drugih 
pravnih ili fizičkih lica koji imaju neosporni pravni interes, izdaje potvrdu o 
podacima upisanim u Registar iz stava 5. ovog člana.
Ministar nadležan za poslove zdravlja propisuje koji se podaci upisuju u 
Registar izdatih sertifikata o primeni Smernica Dobre laboratorijske prakse, kao 
i način vođenja registra.
Кontrola usaglašenosti sa Smernicama Dobre proizvođačke prakse, odnosno Dobre 
laboratorijske prakse
Član 116.
Кontrola usaglašenosti sa Smernicama Dobre proizvođačke prakse, odnosno Dobre 
laboratorijske prakse posle izdavanja sertifikata o primeni Smernica Dobre 
proizvođačke prakse, odnosno Dobre laboratorijske prakse radi provere 
usaglašenosti može biti redovna i vanredna. 
Redovnu i vanrednu kontrolu usaglašenosti sprovodi inspekcija nadležnog 
ministarstva u skladu sa ovim zakonom. 
Redovna kontrola usaglašenosti vrši se na osnovu godišnjeg plana provere 
usaglašenosti, koji sačinjava nadležno ministarstvo do kraja tekuće godine za 
narednu kalendarsku godinu.
Redovna kontrola usaglašenosti vrši se na dve godine od dana izdavanja 
sertifikata o Dobroj proizvođačkoj praksi, odnosno sertifikata o Dobroj 
laboratorijskoj praksi.
Vanredna kontrola usaglašenosti vrši se na zahtev nadležnih organa, odnosno 
organizacije, drugog zainteresovanog lica, kao i u slučaju prijave sumnje u 
kvalitet i bezbednost leka, prijave nezgode ili greške u proizvodnji lekova, 
odnosno drugih situacija koje su mogle uticati na kvalitet i bezbednost leka, 
odnosno drugih proizvoda iz člana 94. stav 1. ovog zakona.
Ako u postupku redovne, odnosno vanredne kontrole nadležna inspekcija utvrdi 
neusaglašenost proizvodnje lekova, odnosno aktivnih supstanci, odnosno 
laboratorijskih ispitivanja sa Smernicama Dobre proizvođačke prakse, odnosno 
Dobre laboratorijske prakse, dužan je da proizvođaču lekova, odnosno proizvođaču 
aktivnih supstanci, odnosno laboratoriji izrekne meru otklanjanja neusaglašenosti 
(u daljem tekstu: korektivne mere).
U postupku ponovljene kontrole, koja se vrši radi utvrđivanja da li su 
sprovedene izrečene mere za otklanjanje neusaglašenosti, nadležni inspektor 
procenjuje usaglašenost proizvodnje, odnosno laboratorijskog ispitivanja sa 
Smernicama Dobre proizvođačke prakse, odnosno Dobre laboratorijske prakse i 
sačinjava završni izveštaj sa zaključkom o usaglašenosti proizvodnje lekova, 
odnosno aktivne supstance, odnosno laboratorijskog ispitivanja sa Smernicama 
Dobre proizvođačke prakse, odnosno Dobre laboratorijske prakse.
Ukidanje sertifikata o primeni Smernica Dobre proizvođačke prakse
Član 117.
Nadležno ministarstvo, na osnovu izveštaja o redovnoj ili vanrednoj kontroli 
usaglašenosti, može da donese rešenje o ukidanju rešenja o izdavanju sertifikata o 
primeni Smernica Dobre proizvođačke prakse, onom proizvođaču koji posle dobijanja 
tog sertifikata obavlja proizvodnju na način koji nije usklađen sa Smernicama 
Dobre proizvođačke prakse.
Nadležno ministarstvo vodi evidenciju izdatih rešenja o ukidanju rešenja o 
izdavanju sertifikata o primeni Smernica Dobre proizvođačke prakse.
Ukidanje sertifikata o primeni Smernica Dobre laboratorijske prakse
Član 118.
Ako laboratorija prestane da vrši ispitivanja, odnosno ako nije uskladila 
laboratorijsko ispitivanje sa Smernicama Dobre laboratorijske prakse, dužna je da 
o tome pismeno obavesti ministarstvo nadležno za poslove zdravlja.
Na osnovu obaveštenja iz stava 1. ovog člana, odnosno na osnovu inspekcijskog 
nadzora, ministarstvo nadležno za poslove zdravlja donosi rešenje o ukidanju rešenja 
o izdavanju sertifikata o primeni Smernica Dobre laboratorijske prakse.
Ministarstvo nadležno za poslove zdravlja vodi evidenciju izdatih rešenja o 
ukidanju rešenja o izdavanju sertifikata o primeni Smernica Dobre laboratorijske 
prakse.
7. Promet lekova
Promet lekova
Član 119.
Promet lekova u smislu ovog zakona može da se obavlja kao promet lekova na 
veliko i promet lekova na malo pod uslovima propisanim ovim zakonom i propisima 
donetim za sprovođenje ovog zakona.
Zabranjen je promet lekova u suprotnosti sa stavom 1. ovog člana.
Promet lekova na veliko
Član 120.
Promet lekova na veliko u smislu ovog zakona jeste nabavka, skladištenje, 
distribucija, uvoz, odnosno izvoz lekova.
Promet lekova na veliko može da obavlja pravno lice koje je dobilo dozvolu od 
nadležnog ministarstva za promet lekova na veliko ako ispunjava uslove propisane 
ovim zakonom i propisima donetim za sprovođenje ovog zakona.
Pravno lice iz stava 2. ovog člana može da vrši promet na veliko samo onih 
lekova za koje je dobilo dozvolu za lek izdatu od Agencije, osim ako ovim 
zakonom nije drukčije određeno.
Proizvođač lekova može, bez dozvole za promet lekova na veliko, da 
distribuira lekove iz svog proizvodnog programa pravnim licima koja vrše promet 
na veliko lekova, apotekama, zdravstvenim i veterinarskim ustanovama i privatnoj 
praksi, u skladu sa ovim zakonom.
Pravno lice koje obavlja samo poslove uvoza ili izvoza lekova može obavljati te 
poslove pod uslovom da obavlja poslove uvoza i carinjenja lekova u ime i za račun 
nosioca dozvole za promet lekova na veliko do mesta puštanja robe u slobodan 
promet, u skladu sa carinskim propisima.
Pravno lice iz stava 5. ovog člana nije dužno da ima dozvolu za promet lekova 
na veliko izdatu od strane nadležnog ministarstva i ne smatra se nosiocem 
dozvole za promet lekova na veliko, u smislu ovog zakona.
Pod mestom puštanja robe u slobodan promet iz stava 5. ovog člana smatra se 
mesto skladištenja lekova za koje je izdata dozvola za promet lekova na veliko od 
nadležnog ministarstva, u skladu sa ovim zakonom, odnosno carinsko skladište u 
kome se smeštaju (skladište) lekovi, a koje obavlja delatnost u skladu sa 
carinskim propisima.
Pod prometom lekova na veliko, smatra se i promet na veliko lekova iz 
humanitarne pomoći.
Uslovi za izdavanje dozvole za promet lekova na veliko
Član 121.
Nadležno ministarstvo izdaje dozvolu za promet lekova na veliko onom pravnom 
licu koje ispunjava uslove u pogledu prostora, opreme, kadra, kao i druge uslove 
propisane ovim zakonom i propisima donetim za sprovođenje ovog zakona.
Pravno lice iz stava 1. ovog člana dužno je da ima:
1) farmaceuta odgovornog za prijem, skladištenje, čuvanje i isporuku lekova, a 
za veterinarske lekove farmaceuta ili diplomiranog veterinara;
2) odgovarajući prostor, opremu i kadar, kao i druge uslove za promet na 
veliko lekova.
S licima iz stava 2. tačka 1) ovog člana nosilac dozvole za promet lekova na 
veliko dužan je da zaključi ugovor o radu s punim radnim vremenom na neodređeno 
vreme.
Nosilac dozvole za promet lekova na veliko dužan je da obezbedi stalnu 
dostupnost lica iz stava 2. tačka 1) ovog člana, odnosno može da odredi i druga 
lica odgovarajuće stručne spreme koja imaju ovlašćenja za obavljanje poslova lica 
iz stava 2. tačka 1) ovog člana.
Ministar nadležan za poslove zdravlja propisuje uslove iz stava 1. ovog člana.
Uslove iz stava 1. ovog člana mora da ispunjava i carinsko skladište u kome se 
smeštaju (skladište) lekovi, a koje obavlja delatnost u skladu sa carinskim 
propisima.
Nadležno ministarstvo izdaje dozvolu o ispunjenosti uslova iz stava 6. ovog 
člana.
Zahtev za dobijanje dozvole za obavljanje prometa lekova na veliko
Član 122.
Zahtev za dobijanje dozvole za promet lekova na veliko podnosi se nadležnom 
ministarstvu.
Zahtev iz stava 1. ovog člana sadrži najmanje:
1) naziv i sedište pravnog lica i mesto skladištenja lekova;
2) spisak vrsta i grupa lekova za čiji se promet na veliko traži dozvola;
3) ime odgovornog farmaceuta, odnosno diplomiranog veterinara, pod čijim se 
nadzorom vrši prijem, skladištenje, čuvanje i isporuka lekova;
4) izjavu o teritoriji snabdevanja lekova;
5) plan za hitno povlačenje lekova iz prometa;
6) dokaz o raspolaganju teretnim sredstvima za prevoz lekova;
7) druge podatke značajne za dobijanje dozvole za promet na veliko lekova, u 
skladu sa ovim zakonom.
Izdavanje dozvole za promet lekova na veliko
Član 123.
Dozvola za promet lekova na veliko izdaje se rešenjem nadležnog ministarstva 
za određenu vrstu, odnosno grupu lekova, kao i za određenu teritoriju koju će 
snabdevati pravno lice koje vrši promet lekova na veliko.
Dozvola za promet lekova na veliko može da se izda za sve poslove prometa na 
veliko iz člana 120. stav 1. ovog zakona ili za pojedine od tih poslova. 

Dozvola za promet lekova na veliko izdaje se na neodređeno vreme. 

Nosilac dozvole za promet lekova na veliko koji je dobio dozvolu za promet 
lekova na veliko dužan je da promet lekova na veliko obavlja u skladu sa 
dozvolom. 
Registar izdatih dozvola za promet lekova na veliko
Član 124.
Nadležno ministarstvo vodi Registar izdatih dozvola za promet lekova na 
veliko.
Nadležno ministarstvo na zahtev pravnog lica koje je dobilo dozvolu za promet 
lekova na veliko, odnosno drugih pravnih ili fizičkih lica koji imaju neosporni 
pravni interes, izdaje potvrdu o podacima koji se vode u Registru iz stava 1. 
ovog člana.
Ministar nadležan za poslove zdravlja propisuje koji se podaci upisuju u 
Registar izdatih dozvola za promet lekova na veliko, kao i način upisa, a za 
veterinarske lekove – ministar nadležan za poslove veterine.
Rok za izdavanje dozvole za promet lekova na veliko
Član 125.
Nadležno ministarstvo u roku od 90 dana od dana prijema potpunog zahteva 
izdaje dozvolu za promet lekova na veliko ako su ispunjeni uslovi propisani ovim 
zakonom i propisima donetim za sprovođenje ovog zakona.
Rok iz stava 1. ovog člana prestaje da teče od dana kada nadležno 
ministarstvo od podnosioca zahteva zatraži potrebne podatke i nastavlja da teče 
od dana dostavljanja traženih podataka.
Izmena dozvole za promet lekova na veliko
Član 126.
Ako izmeni uslove iz dozvole za promet lekova na veliko nosilac dozvole za 
promet lekova na veliko dužan je da podnese zahtev nadležnom ministarstvu za 
izmenu dozvole za promet lekova na veliko. 
Nadležno ministarstvo u roku od 30 dana, a u izuzetnim slučajevima u roku od 
90 dana od dana prijema potpunog zahteva, donosi rešenje o izmeni dozvole za 
promet lekova na veliko na osnovu provere podataka iz zahteva i inspekcijskog 
nadzora. 
Rok iz stava 2. ovog člana ne teče od dana kada nadležno ministarstvo od 
podnosioca zahteva zatraži potrebne podatke i nastavlja da teče od dana 
dostavljanja traženih podataka.
Ukidanje rešenja kojim je izdata dozvola za promet lekova na veliko
Član 127.
Ako nosilac dozvole za promet lekova na veliko ne vrši promet lekova na 
veliko u skladu s dozvolom za promet lekova na veliko koja je izdata u skladu sa 
ovim zakonom i propisima donetim za sprovođenje ovog zakona, odnosno ako izmeni 
uslove iz dozvole za promet lekova na veliko, nadležno ministarstvo može da 
donese rešenje o ukidanju rešenja kojim je izdata dozvola za promet lekova na 
veliko.
Donošenjem rešenja iz stava 1. ovog člana dozvola za promet lekova na veliko 
prestaje da važi.
Razlozi za ukidanje rešenja kojim je izdata dozvola za promet lekova na veliko
Član 128.
Nadležno ministarstvo može da donese rešenje o ukidanju rešenja kojim je nosiocu 
dozvole za promet lekova na veliko izdata dozvola za promet lekova na veliko, 
ako postoji jedan od sledećih razloga:
1) prestane da ispunjava propisane uslove za promet lekova na veliko na osnovu 
kojih je izdato rešenje;
2) u određenom roku ne otkloni nedostatke i nepravilnosti u radu koje je 
utvrdila nadležna inspekcija u skladu sa ovim zakonom;
3) ne izvršava obavezu kontinuiranog snabdevanja tržišta lekovima za koje je 
dobio dozvolu za promet na veliko, u skladu sa ovim zakonom;
4) pravno lice koje vrši promet lekova na veliko podnese zahtev za prestanak 
prometa lekova na veliko.
Ako privatno carinsko skladište za lekove prestane da ispunjava uslove za 
skladištenje lekova za koje je nadležno ministarstvo izdalo dozvolu u skladu sa 
članom 121. st 6. i 7. ovog zakona, nadležno ministarstvo dužno je da o tome 
obavesti carinski organ koji je izdao rešenje o otvaranju carinskog skladišta. 

Promet lekova na veliko u skladu sa Smernicama Dobre prakse u distribuciji 
lekova
Član 129.
Nosilac dozvole za promet na veliko lekova koji je od nadležnog ministarstva 
dobio dozvolu za promet na veliko lekova dužan je da promet na veliko lekova 
obavlja u skladu sa Smernicama Dobre prakse u distribuciji lekova.
Promet polaznih supstanci na veliko
Član 130.
Pravno lice koje vrši promet lekova na veliko može da vrši promet polaznih 
supstanci za proizvodnju, odnosno za izradu galenskih i magistralnih lekova 
isključivo u originalnom pakovanju proizvođača.
Promet supstanci koje pripadaju grupi opojnih droga, psihotropnih supstanci i 
prekursora regulisan je posebnim zakonom.
Uvoz i izvoz lekova
Član 131.
Nosilac dozvole za promet lekova na veliko ima pravo da uvozi i izvozi lekove 
u skladu sa zakonom.
Proizvođač lekova može da uvozi ili izvozi lekove iz svog proizvodnog 
programa, polazne materijale i polazne supstance za proizvodnju, međuproizvode, 
poluproizvode, u skladu sa dozvolom za proizvodnju, dozvolom za lek, odnosno 
ugovorom o uslužnoj proizvodnji.
Obaveza kontinuiranog snabdevanja tržišta
Član 132.
Pravno lice koje vrši promet lekova na veliko dužno je da obezbedi 
kontinuirano snabdevanje tržišta lekovima u skladu sa dozvolom za promet lekova 
na veliko.
Pravno lice iz stava 1. ovog člana dužno je da na zahtev zdravstvene ustanove 
i privatne prakse, odnosno veterinarske ustanove dostavi lek za koji je dobilo 
dozvolu za promet na veliko u najkraćem roku kojim se ne ugrožava život i 
zdravlje ljudi, odnosno životinja.
Pravno lice koje vrši promet lekova na veliko dužno je da radi kontinuiranog 
snabdevanja tržišta lekovima obezbedi potrebne zalihe lekova za čiji promet na 
veliko je dobilo dozvolu nadležnog ministarstva, odnosno da blagovremeno započne 
nabavku, uvoz i obezbeđivanje sertifikata analize koji izdaje Agencija, kako ne 
bi došlo do prekida u snabdevanju tržišta lekovima za čiji promet na veliko je 
dobilo dozvolu nadležnog ministarstva.
Nosilac dozvole za lek dužan je da sa svim pravnim licima koja vrše promet 
lekova na veliko tog nosioca dozvole zaključi ugovor o prometu lekova na veliko, 
kao i da na zahtev nadležnog ministarstva dostavi spisak tih pravnih lica.
Potvrda o kvalitetu leka
Član 133.
Pravno lice koje vrši promet lekova na veliko dužno je da ima kopiju 
sertifikata analize za svaku seriju leka za koji je dobilo dozvolu za promet na 
veliko od nadležnog ministarstva, kao i da na pratećoj dokumentaciji za lek 
navede podatak da serija uvezenog leka ima sertifikat analize izdat od Agencije, 
kao i broj sertifikata analize.
Zabrana prometa
Član 134.
Zabranjen je promet leka:
1) za koji nije izdata dozvola za lek, odnosno nije upisan u registre koji se 
vode u Agenciji u skladu sa ovim zakonom, odnosno galenskog leka koji je u 
prometu u suprotnosti sa ovim zakonom, osim ako ovim zakonom nije drukčije 
određeno;
2) koji je proizvelo pravno lice koje nema dozvolu za proizvodnju, odnosno 
nema dozvolu za izradu galenskog leka;
3) koji nije obeležen po odredbama ovog zakona, osim ako ovim zakonom nije 
drukčije određeno; 
4) koji nema odgovarajuću dokumentaciju o kvalitetu;
5) kome je istekao rok upotrebe označen na pakovanju ili je utvrđena 
neispravnost u pogledu njegovog propisanog kvaliteta;
6) lažnog leka;
7) putem interneta;
8) veterinarskog leka koji je proizveden od supstanci koje se ne mogu 
upotrebljavati za proizvodnju tog leka;
9) poštom, osim slanja uzoraka leka u skladu sa ovim zakonom.
Zabranjeno je izdavati, odnosno prodavati lekove na malo van apoteka, odnosno 
privatne prakse ili druge zdravstvene ustanove, osim ako zakonom kojim se 
uređuje zdravstvena zaštita i zakonom kojim se uređuje zdravstveno osiguranje 
nije drukčije uređeno.
Izuzetno od stava 2. ovog člana diplomirani veterinar može prodavati ili 
primenjivati veterinarski lek neophodan za neposredno lečenje životinja, a koji je 
nabavljen preko apoteke, u skladu sa zakonom.
Ministar nadležan za poslove veterine utvrđuje listu supstanci koje se ne 
mogu upotrebljavati u proizvodnji veterinarskih lekova za lečenje životinja čiji se 
proizvodi koriste za ishranu ljudi, odnosno propisuje uslove korišćenja 
veterinarskih lekova i supstanci iz stava 1. tačka 8) ovog člana.
Ministar nadležan za poslove veterine utvrđuje supstance iz stava 1. tačka 8) 
ovog člana koje se ne mogu upotrebljavati za proizvodnju veterinarskih lekova. 

Povlačenje leka sa tržišta
Član 135.
Nadležno ministarstvo dužno je da zabrani i naredi da se povuče lek sa 
tržišta:
1) ako je određeni lek štetan pri uobičajenim uslovima primene, na predlog 
Agencije;
2) ako ne poseduje terapijsku efikasnost, na predlog Agencije;
3) ako odnos rizika i koristi nije povoljan pri odobrenim uslovima primene 
leka, na predlog Agencije;
4) ako njegov kvalitativni i kvantitativni sastav ne odgovara deklarisanom, na 
predlog Agencije;
5) ako propisani postupci kontrole kvaliteta leka, kao i kontrole koja se 
vrši tokom postupka proizvodnje, nisu sprovedeni, ili ako neki drugi zahtev ili 
obaveza koja se odnosi na postupak izdavanja dozvole za lek, nisu ispunjeni, na 
predlog Agencije;
6) ako je proizveden od pravnog lica koje nema dozvolu nadležnog ministarstva 
za proizvodnju lekova, odnosno izradu galenskih lekova;
7) ako lek koji je u prometu nema dozvolu za lek izdatu od Agencije, odnosno 
ako nije upisan u registar koji vodi Agencija, osim ako ovim zakonom nije 
drukčije određeno;
8) ako nema odgovarajuću dokumentaciju o kvalitetu;
9) ako je lek koji je u prometu lažni lek, na predlog Agencije;
10) ako je leku istekao rok upotrebe;
11) u drugim slučajevima u skladu sa ovim zakonom.
Nadležno ministarstvo povlači samo određene serije leka koje ispunjavaju neki 
od uslova iz stava 1. ovog člana ili u potpunosti povlači lek sa tržišta.
Pravno lice koje vrši promet lekova na veliko dužno je da povuče lek iz 
prometa, odnosno obustavi promet na veliko leka za koji je nadležno ministarstvo 
izreklo meru zabrane i povlačenja sa tržišta.
Evidencije 
Član 136.
Nosilac dozvole za promet lekova na veliko dužan je da vodi evidenciju o 
vrsti i količini prodatih lekova u Republici Srbiji, kao i o uvezenim i 
izvezenim lekovima po pojedinačnim pakovanjima, čiji promet se vrši u skladu sa 
ovim zakonom.
Evidencije iz stava 1. ovog člana sadrže:
1) ime leka, klasifikacionu i identifikacionu šifru („ATC”, „ATC-vet” i 
EAN-kod), oblik, jačinu i pakovanje leka;
2) internacionalno nezaštićeno ime leka, generičko ime ili hemijsku formulu 
aktivnog sastojka; 
3) naziv i adresu proizvođača;
4) naziv i adresu, odnosno sedište nosioca dozvole za lek;
5) količinu leka;
6) broj rešenja kojim je izdata dozvola za lek, odnosno broj rešenja kojim je 
odobren njihov uvoz radi lečenja određenog pacijenta ili grupe pacijenata ili radi 
naučnog ili medicinskog istraživanja;
7) broj serije uvezenog ili izvezenog, odnosno prodatog leka;
8) naziv pravnog lica za koje se vrši uvoz;
9) druge podatke u skladu sa zakonom, na zahtev nadležnog ministarstva i 
Agencije.
Prikupljanje i obrada podataka o prometu i potrošnji lekova 
Član 137.
Agencija prikuplja i obrađuje podatke o prometu i potrošnji lekova u jednoj 
kalendarskoj godini.
Nosilac dozvole za promet lekova na veliko dužan je da na osnovu evidencije 
iz člana 136. ovog zakona Agenciji dostavi izveštaj o prometu i potrošnji u 
prethodnoj kalendarskoj godini najkasnije do 15. februara tekuće godine.
Izveštaj iz stava 2. ovog člana predstavlja službenu tajnu, a obrađeni podaci 
dostupni su javnosti.
Plan za hitno povlačenje leka iz prometa 
Član 138.
Nosilac dozvole za promet leka na veliko mora imati plan za hitno povlačenje 
leka iz prometa kojim će se obezbediti efikasno povlačenje leka sa tržišta po 
zahtevu nadležnog ministarstva, proizvođača ili nosioca dozvole za lek. 

Obaveštavanje nadležnog ministarstva
Član 139.
Nosilac dozvole za promet lekova na veliko dužan je da bez odlaganja obavesti 
nadležno ministarstvo:
1) o svim značajnim promenama u pogledu kadrova, prostora i opreme;
2) o svakoj nezgodi i incidentu koji bi mogao da utiče na kvalitet leka ili 
na bezbedno rukovanje;
3) o svakom problemu u obezbeđivanju kontinuiranog snabdevanja tržišta lekom iz 
člana 132. ovog zakona.
U slučajevima iz stava 1. ovog člana nadležno ministarstvo može da obustavi 
ili zabrani promet leka ili da povuče iz prometa lek, odnosno ukine rešenje kojim 
je izdata dozvola za promet leka na veliko, u skladu sa ovim zakonom.
Zabrana prometa leka
Član 140.
Zabranjeno je da proizvođač leka vrši promet leka iz svog proizvodnog programa 
drugim pravnim licima, osim onima koji imaju dozvolu za proizvodnju, dozvolu za 
promet lekova na veliko, apotekama, drugim zdravstvenim ustanovama, privatnoj 
praksi, odnosno veterinarskim organizacijama.
Zabranjeno je da nosilac dozvole za promet lekova na veliko vrši promet leka 
drugim pravnim licima, osim onima koji imaju dozvolu za proizvodnju, dozvolu za 
promet leka na veliko, apotekama, drugim zdravstvenim ustanovama, privatnoj 
praksi, odnosno veterinarskim organizacijama.
Zabranjeno je da apoteka, odnosno privatna praksa vrši drugu vrstu prometa 
leka osim prometa na malo leka za potrebe pacijenata, drugih zdravstvenih 
ustanova, privatne prakse, odnosno veterinarskih organizacija, koje snabdeva 
lekovima pod uslovima propisanim zakonom.
Ako apoteka, iz člana 24. stav 4. vrši snabdevanje drugih zdravstvenih 
ustanova, privatne prakse, odnosno veterinarskih organizacija, na osnovu ugovora 
u skladu sa ovim zakonom, za potrebe pacijenata, odnosno korisnika te 
zdravstvene ustanove, privatne prakse, odnosno veterinarske organizacije, takvo 
snabdevanje smatra se prometom na malo u smislu ovog zakona.
Uvoz lekova koji nemaju dozvolu za lek
Član 141.
Agencija može izuzetno, za lečenje određenog pacijenta ili grupe pacijenata, 
odnosno za lečenje životinja, da odobri uvoz leka koji nema dozvolu za lek, a koji 
je namenjen za izdavanje u apoteci, odnosno primenu u zdravstvenoj, odnosno 
veterinarskoj organizaciji, a za koji Agencija s obzirom na broj pacijenata, 
odnosno količinu koja se upotrebljava ili druge specifične uslove proceni da ne 
postoji opravdan razlog da isti pod uslovima propisanim ovim zakonom dobije 
dozvolu za lek.
Agencija može izuzetno da odobri i uvoz leka koji nema dozvolu za lek, a 
namenjen je za naučna ili medicinska istraživanja. 
Nosilac dozvole za promet lekova na veliko koji vrši isporuku leka apoteci, 
odnosno drugoj zdravstvenoj ili veterinarskoj ustanovi podnosi Agenciji zahtev 
za uvoz lekova iz st. 1. i 2. ovog člana.
Кoličina uvezenog leka iz stava 1. ovog člana ne sme da bude veća od 
jednogodišnje potrebe zdravstvene, odnosno veterinarske ustanove o čemu Agencija 
odlučuje u postupku odobravanja uvoza leka koji nema dozvolu za lek.
Кoličina uvezenog leka iz stava 2. ovog člana mora da odgovara potrebama 
naučnog ili medicinskog istraživanja. 
Agencija je dužna da do 1. marta tekuće godine dostavi podatke nadležnom 
ministarstvu o vrsti i količini uvezenih lekova za koje je izdala odobrenje za 
uvoz, odnosno o nosiocima dozvole za promet lekova na veliko koji su uvezli 
lekove iz st. 1. i 2. ovog člana u prethodnoj kalendarskoj godini.
Nadležno ministarstvo vrši kontrolu namenskog korišćenja uvezenih lekova iz 
st. 1. i 2. ovog člana.
Izuzetno od st. 1–7. ovog člana Agencija može da odobri uvoz lekova i 
medicinskih sredstva koji nemaju dozvolu za lek, odnosno koja nisu upisana u 
Registar medicinskih sredstva, za potrebe razvoja i opremanja Vojske Srbije, a 
prema listi koju utvrđuje ministar nadležan za poslove odbrane.
Ministar nadležan za poslove zdravlja, odnosno ministar nadležan za poslove 
veterine propisuje dokumentaciju potrebnu za uvoz lekova koji nemaju dozvolu za 
lek, kao i način uvoza lekova koji nemaju dozvolu za lek.
Ministarstvo nadležno za poslove odbrane vrši kontrolu namenskog korišćenja 
uvezenih lekova iz stava 8. ovog člana.
Uvoz uzoraka lekova koji nemaju dozvolu za lek
Član 142.
Proizvođač leka, odnosno predlagač može da uvozi uzorke leka, odnosno 
supstance i druge materijale koji su potrebni u postupku izdavanja dozvole za 
lek, na osnovu mišljenja Agencije.
Lekovi za lične potrebe pri ulasku ili izlasku iz zemlje
Član 143.
Lice koje ulazi, odnosno izlazi iz Republike Srbije, može da nosi sa sobom 
samo one količine lekova koje su mu potrebne za ličnu upotrebu ili za upotrebu 
kod životinje koja putuje s njim, u količini koja ne može biti veća od 
šestomesečne potrebe u toku kalendarske godine, a zavisno od prirode i dužine 
bolesti, koju ima on ili životinja koja putuje sa njim. 
Prilikom ulaska, odnosno izlaska iz Republike Srbije, lice iz stava 1. ovog 
člana dužno je da carinskom organu pokaže na uvid odobrenje nadležnog 
ministarstva za unošenje, odnosno iznošenje lekova za lične potrebe.
Odobrenje iz stava 2. ovog člana nadležno ministarstvo daje na osnovu mišljenja 
izabranog lekara.
Odredbe st. 1–3. ovog člana ne primenjuju se ako lice iznosi, odnosno unosi 
lek u Republiku Srbiju, za ličnu upotrebu u količini koja ne može biti veća od 
količine koja mu je potrebna za 15 dana.
U slučaju da lice koje ulazi u zemlju ili iz nje izlazi nosi sa sobom lekove 
koji sadrže opojne droge, odnosno psihotropne supstance, primenjuju se odredbe 
zakona kojim se uređuju opojne droge i psihotropne supstance. 
Odredbe st. 1–5. primenjuju se i ako lice unosi, odnosno iznosi lek za potrebe 
maloletnih članova porodice.
Uništavanje lekova 
Član 144.
Lekovi, polazne supstance, kao i drugi materijal koji se upotrebljava u 
postupku proizvodnje i prometa lekova na veliko, kao i izrade galenskih, odnosno 
magistralnih lekova, kojima je istekao rok upotrebe ili za koje je utvrđena 
neispravnost u pogledu njihovog propisanog kvaliteta, kao i lekovi kojima je 
zabranjen promet, odnosno koji su pod uslovima propisanim ovim zakonom povučeni 
iz prometa, moraju se uništiti u skladu sa ovim zakonom.
Na postupak uništavanja medicinskih sredstava koji nije uređen zakonom kojim 
se uređuje upravljanje otpadom, shodno se primenjuju odredbe ovog zakona i propisa 
donetih za sprovođenje ovog zakona.
Način, postupak i uslove za uništavanje lekova i medicinskih sredstava, 
polaznih supstanci i drugog materijala koji se upotrebljavaju u postupku 
proizvodnje i prometa lekova i medicinskih sredstava na veliko, odnosno prometa 
na malo medicinskih sredstava u specijalizovanim prodavnicama, kao i izrada 
galenskih, odnosno magistralnih lekova iz st. 1. i 2. ovog člana, propisuje 
ministar nadležan za poslove zdravlja.
Pravno, odnosno fizičko lice koje u skladu sa zakonom obavlja proizvodnju, 
promet na veliko lekova i medicinskih sredstava, odnosno promet na malo 
medicinskih sredstava, kao i izradu galenskih, odnosno magistralnih lekova, 
dužno je da organizuje uništavanje lekova, odnosno medicinskih sredstava u skladu 
sa st. 1-3. ovog člana.
Promet lekova na malo
Član 145.
Promet lekova na malo, kao deo zdravstvene zaštite, obavlja se u apoteci 
osnovanoj kao zdravstvena ustanova, kao i u apoteci osnovanoj kao privatna 
praksa.
Promet veterinarskih lekova obavlja se u veterinarskoj apoteci u skladu sa 
zakonom.
Uslovi za obavljanje delatnosti apoteka iz st. 1. i 2. ovog člana propisuju se 
posebnim zakonom.
Odgovornost farmaceuta i diplomiranog veterinara za promet lekova na malo
Član 146.
Za promet lekova na malo, kao i za celokupnu izradu i rukovanje lekovima u 
apoteci iz člana 145. stav 1. ovog zakona, odgovoran je odgovorni farmaceut.
Za promet lekova na malo, kao i za celokupnu izradu i rukovanje u apoteci iz 
člana 145. stav 2. ovog zakona, odgovoran je odgovorni farmaceut ili diplomirani 
veterinar. 
Apoteka iz člana 145. st. 1. i 2. ovog člana, odnosno privatna praksa, dužna 
je da na vidnom mestu istakne ime i prezime odgovornog farmaceuta, odnosno 
diplomiranog veterinara iz st. 1. i 2. ovog člana, kao i da taj podatak dostavi 
nadležnom ministarstvu.
8. Кontrola kvaliteta leka
Standardi kvaliteta leka
Član 147.
Agencija vrši kontrolu kvaliteta lekova, odnosno utvrđuje da li lek odgovara 
propisanim standardima kvaliteta leka, i to na osnovu laboratorijske kontrole 
kvaliteta leka, odnosno procene dokumentacije o kvalitetu leka, u skladu sa ovim 
zakonom i propisima donetim za sprovođenje ovog zakona.
Кontrola kvaliteta iz stava 1. radi izdavanja sertifikata analize vrši se:
1) laboratorijskim ispitivanjem;
2) ocenom sertifikata analize kvaliteta leka koji izdaje proizvođač ili 
stručno telo za kontrolu kvaliteta lekova zemlje Evropske unije ili druge zemlje 
koja ima iste ili slične zahteve za izdavanje dozvole za lek. 
Кontrola kvaliteta leka iz stava 2. tačka 2) ovog člana, u smislu ovog 
zakona, smatra se dokumentacionom kontrolom kvaliteta u postupku izdavanja 
sertifikata analize i predstavlja postupak prihvatanja tehničkih zahteva za 
proizvode i ocenjivanje usaglašenosti, u skladu sa zakonom.
Кontrola kvaliteta leka iz stava 1. ovog člana vrši se u skladu sa evropskom 
ili nacionalnom farmakopejom ili sa drugim priznatim farmakopejama ili 
proverenim metodama analize, odnosno magistralnim formulama.
Nacionalnu farmakopeju i magistralne formule iz stava 4. ovog člana, na 
predlog Agencije, utvrđuje ministar nadležan za poslove zdravlja.
Akti ministra iz stava 5. ovog člana objavljuju se u „Službenom glasniku 
Republike Srbije”.
Ministar nadležan za poslove zdravlja propisuje način kontrole kvaliteta leka 
iz stava 2. ovog člana.
Odstupanje od standarda kvaliteta leka
Član 148.
Ako lek ne odgovara standardu kvaliteta leka koji je utvrđen na osnovu 
kontrole kvaliteta leka, Agencija izdaje sertifikat analize kojim se utvrđuje da 
lek odstupa od standarda kvaliteta leka, o čemu obaveštava nadležno 
ministarstvo, odnosno predlaže nadležnom ministarstvu da obustavi, zabrani 
promet ili povuče seriju tog leka iz prometa.
Vrste kontrole kvaliteta leka
Član 149.
Agencija vrši sledeće kontrole kvaliteta leka:
1) kontrolu kvaliteta leka pre izdavanja dozvole za lek i pre puštanja u promet 
leka, koja obuhvata:
(1) kontrolu kvaliteta leka u postupku izdavanja dozvole za lek, ako je to 
potrebno,
(2) kontrolu kvaliteta leka u postupku izmene i dopune (varijacije), kao i 
obnove dozvole za lek, ako je to potrebno,
(3) kontrolu kvaliteta prve serije leka posle izdavanja dozvole za lek,
(4) obaveznu kontrolu kvaliteta svake serije leka za vakcine, serume, 
toksine, alergene, lekove iz krvi i krvne plazme,
(5) kontrolu kvaliteta novog imunološkog leka ili imunološkog leka koji se 
proizvodi primenom novih ili izmenjenih vrsta tehnologije, odnosno tehnologija 
koje su nove za određenog proizvođača, 
(6) kontrolu kvaliteta leka za koji je izdata uslovna dozvola, odnosno 
dozvola pod posebnim okolnostima;
2) kontrolu kvaliteta leka posle izdavanja dozvole za lek i posle puštanja u 
promet leka, koja obuhvata:
(1) uzimanje slučajnih uzoraka (sistematska kontrola),
(2) rešavanje uočenih problema (vanredna kontrola),
(3) ispitivanje kvaliteta osetljivih lekova, odnosno lekova čije 
farmaceutske-hemijsko-biološke karakteristike upućuju na povećani rizik za 
zdravlje;
3) kontrolu kvaliteta magistralnih i galenskih lekova.
Nosilac dozvole za promet lekova na veliko dužan je da pre stavljanja u promet 
uvezene serije leka, dostavi Agenciji, radi kontrole kvaliteta leka, uzorke te 
serije uvezenog leka, sa sertifikatom analize proizvođača leka ili sertifikatom 
analize stručnog tela za kontrolu kvaliteta lekova iz druge države.
Agencija vrši samo dokumentacionu kontrolu kvaliteta leka, u skladu sa članom 
147. stav 2. tačka 2), ako je sertifikat o kvalitetu leka iz stava 2. ovog člana 
izdat od proizvođača ili stručnog tela za kontrolu kvaliteta lekova zemlje 
Evropske unije ili druge zemlje koja ima iste ili slične zahteve za izdavanje 
dozvole za lek. 
Agencija može, za specifične laboratorijske kontrole koje ne vrši, da zaključi 
ugovor o obavljanju ovih kontrola sa drugim pravnim licem, s tim da sertifikat 
analize izdaje Agencija, u skladu sa uslovima propisanim ovim zakonom i 
propisima donetim za sprovođenje ovog zakona.
Troškove kontrole kvaliteta lekova koje obavlja Agencija u skladu sa ovim 
članom snosi podnosilac zahteva za kontrolu kvaliteta leka.
Ministar nadležan za poslove zdravlja propisuje način kontrole kvaliteta 
lekova.
Izdavanje sertifikata analize
Član 150.
O kontroli kvaliteta iz člana 149. ovog zakona Agencija izdaje sertifikat 
analize kojim se utvrđuje da lek odgovara standardu kvaliteta leka.
Rokovi u kojima Agencija izdaje sertifikat o kontroli kvaliteta leka
Član 151.
Agencija je dužna da najkasnije 30 dana od dana podnošenja zahteva izda 
sertifikat o izvršenoj kontroli kvaliteta, u slučajevima u kojima vrši kontrolu 
kvaliteta leka, osim ako ovim zakonom nije drukčije određeno.
U slučaju iz člana 149. stav 3. ovog zakona Agencija je dužna da najkasnije 
osam dana od dana dostavljanja sertifikata o kvalitetu leka i uzoraka leka izda 
sertifikat o izvršenoj kontroli kvaliteta leka.
U slučaju iz člana 149. stav 4. ovog zakona Agencija je dužna da najkasnije 
45 dana od dana dostavljanja uzoraka leka drugom pravnom licu koje će izvršiti 
laboratorijsku kontrolu kvaliteta leka, izda sertifikat o izvršenoj kontroli 
kvaliteta.
U slučaju iz člana 149. stav 1. tač. 1) (4) – 1) (6) ovog zakona Agencija je 
dužna da najkasnije 60 dana od dana dostavljanja uzoraka leka Agenciji izda 
sertifikat o izvršenoj kontroli kvaliteta leka.
9. Obeležavanje leka
Član 152.
Spoljnje pakovanje leka, kao i ako je unutrašnje pakovanje leka koje je ujedno i 
spoljnje pakovanje leka, mora da bude obeleženo na srpskom jeziku ćirilicom, kao i 
latinicom u skladu s dozvolom za lek i sa sažetkom karakteristika leka.
Podaci koji se ispisuju na spoljnjem i unutrašnjem pakovanju leka moraju biti 
lako čitljivi, razumljivi i neizbrisivi.
Sadržaj i način obeležavanja spoljnjeg i unutrašnjeg pakovanja leka, dodatno 
obeležavanje leka, kao i sadržaj uputstva za lek, sporazumno propisuju ministar 
nadležan za poslove zdravlja i ministar nadležan za poslove veterine. 

Obeležavanje spoljnjeg pakovanja leka
Član 153.
Spoljnje pakovanje leka koji se nalazi u prometu mora da ima najmanje sledeće 
podatke:
1) ime leka i internacionalni nezaštićeni naziv aktivne supstance ako 
postoji, odnosno generičko ili hemijsko ime; 
2) aktivne supstance, izražene kvalitativno i kvantitativno po jedinici 
doziranja;
3) farmaceutski oblik, jačinu (sadržaj u odnosu na masu, zapreminu ili broj 
doza) i pakovanje;
4) spisak pomoćnih supstanci koje imaju potvrđeno dejstvo, a za lekove u 
obliku injekcija, lekove za lokalnu primenu i preparate za oči obavezno se navode 
sve pomoćne supstance; 
5) način primene leka; 
6) upozorenje da se lek mora čuvati van domašaja dece, kao i druga potrebna 
upozorenja;
7) datum isteka roka upotrebe leka (mesec/godina);
8) način čuvanja leka, ako postoje posebni uslovi čuvanja;
9) posebne mere predostrožnosti pri odlaganju i uništavanju lekova ako je to 
potrebno;
10) naziv i adresu nosioca dozvole za lek;
11) broj dozvole za lek;
12) broj serije leka i EAN - kod;
13) način korišćenja lekova čiji je režim izdavanja bez recepta;
14) anatomsko-terapijsko-hemijsku klasifikaciju (ATC) a za veterinarske 
lekove ATC-vet;
15) druge podatke u skladu sa ovim zakonom i propisima donetim za sprovođenje 
ovog zakona.
Ime leka mora da bude napisano i Brajevom azbukom, a na zahtev udruženja 
pacijenata čiji je cilj zaštita slepih i slabovidih lica, nosilac dozvole za lek 
dužan je da tom udruženju dostavi uputstvo za lek napisano Brajevom azbukom. 

Izuzetno od stava 2. ovog člana ime leka koji se upotrebljava isključivo u 
stacionarnoj zdravstvenoj ustanovi, kao i leka koji se upotrebljava u 
zdravstvenoj ustanovi pod kontrolom lekara u skladu s dozvolom za lek, ne mora 
da bude napisan Brajevom azbukom.
Veterinarski lekovi moraju biti obeleženi natpisom na srpskom jeziku: „Za 
primenu na životinjama”, a na pakovanju leka koji se koristi u ljudskoj ishrani i 
periodom karence, i u slučaju da za njih ne postoji propisani period karence. 

Dodatno obeležavanje spoljneg pakovanja leka
Član 154.
Ministar nadležan za poslove zdravlja i ministar nadležan za poslove veterine 
mogu sporazumno propisati aktom iz člana 152. stav 3. ovog zakona i druge oznake 
na pakovanju leka koje se mogu odnositi na:
1) naknadu troškova iz obaveznog zdravstvenog osiguranja;
2) način izdavanja leka (uz recept, odnosno bez recepta);
3) utvrđivanje identifikacije i autentičnosti pakovanja leka.
Obeležavanje unutrašnjeg pakovanja leka
Član 155.
Unutrašnje pakovanje leka koji se nalazi u prometu mora da ima najmanje sledeće 
podatke:
1) ime leka i internacionalni nezaštićeni naziv aktivne supstance, ako 
postoji, odnosno generičko ili hemijsko ime;
2) jačinu leka i farmaceutski oblik;
3) naziv nosioca dozvole za lek;
4) datum isteka roka važnosti upotrebe leka (mesec/godina);
5) broj serije leka.
Predlagač može u postupku dobijanja dozvole za lek, odnosno izmene ili dopune 
dozvole, odnosno obnove dozvole zatražiti da se unutrašnje pakovanje leka u obliku 
blistera ili malo unutrašnje pakovanje leka ne obeleži podacima na srpskom jeziku, 
o čemu odluku donosi Agencija.
Uputstvo za lek
Član 156.
Uputstvo za lek prilaže se u pakovanju leka i mora biti usklađeno sa odobrenim 
sažetkom karakteristika leka. 
Uputstvo za lek mora biti na srpskom jeziku i razumljivo.
U uputstvu za veterinarski lek mora biti naznačen period karence.
Radi snabdevanja zdravstvenih, odnosno veterinarskih ustanova neophodnim 
lekovima zbog čije nestašice može biti ugroženo zdravlje građana, odnosno 
životinja, nadležno ministarstvo može, izuzetno doneti odluku da se lek za koji 
je Agencija izdala dozvolu za lek, pusti u promet u pakovanju koje nije obeleženo 
u skladu sa ovim zakonom i propisima donetim za sprovođenje ovog zakona.
Lek iz stava 4. ovog člana, kao i lek koji nema dozvolu za lek i čiji uvoz 
odobrava Agencija u skladu sa ovim zakonom i propisima donetim za sprovođenje 
ovog zakona, mora da ima uputstvo za lek na srpskom jeziku.
Obeležavanje supstanci i kombinacija supstanci i galenskog leka
Član 157.
Supstanca i kombinacija supstanci moraju u prometu da budu obeležene podacima 
iz člana 153. stav 1. tač. 1), 6), 7), 8), 9) i 12), osim EAN - koda iz tačke 
12) istog člana ovog zakona.
Galenski lek u prometu mora da bude obeležen podacima iz člana 153. stav 1. 
ovog zakona, osim podataka iz tač. 10) i 11) i EAN – koda iz tačke 12), kao i 
podataka iz tačke 14) istog člana ovog zakona.
10. Farmakovigilanca
Obaveze nosioca dozvole za lek 
Član 158.
Nosilac dozvole za lek dužan je da organizuje stalno praćenje neželjenih 
reakcija na lek.
Radi praćenja neželjenih reakcija na lek nosilac dozvole za lek dužan je da 
zasnuje radni odnos sa licem koje ima odgovarajuće kvalifikacije koje je 
odgovorno za farmakovigilancu.
Nosilac dozvole za lek dužan je da vodi evidencije o svim neželjenim 
reakcijama na lek na koje se sumnja, a koje su prijavljene u Republici Srbiji, 
zemljama Evropske unije ili u nekoj trećoj zemlji, kao i da ih po pravilu 
prosleđuje Agenciji elektronskim putem u obliku izveštaja.
Nosilac dozvole za lek dužan je da evidentira sve slučajeve sumnje na ozbiljne 
neželjene reakcije na lek o kojima je obavešten od strane zdravstvenih, odnosno 
veterinarskih radnika, odnosno za koje se može očekivati da su mu poznati i koji 
ispunjavaju kriterijume za prijavljivanje u skladu sa ovim zakonom i podzakonskim 
aktima donetim za sprovođenje ovog zakona, kao i da te informacije bez odlaganja 
prijavi Agenciji najkasnije 15 dana od dana prijema te informacije.
Nosilac dozvole za lek dužan je da obezbedi da blagovremeno budu prijavljeni 
Agenciji svi slučajevi sumnje na ozbiljne i neočekivane neželjene reakcije na lek 
ili na prenošenje infektivnih agenasa putem nekog leka, a koje su ispoljene na 
teritoriji zemalja Evropske unije, odnosno neke treće zemlje, a najkasnije 15 dana 
od dana prijema te informacije.
Nosilac dozvole za lek koji je dobio uslovnu dozvolu za lek, odnosno dozvolu 
za lek pod posebnim okolnostima, dužan je da Agenciju izveštava o svim neželjenim 
reakcijama, i to podnošenjem periodičnog ažuriranog izveštaja o bezbednosti leka 
na svakih šest meseci, kao i na zahtev Agencije.
Nosilac dozvole za lek ne sme da prosledi opštoj javnosti informacije koje se 
odnose na farmakovigilancu leka za koji je dobio dozvolu, bez prethodnog ili 
istovremenog obaveštavanja Agencije.
Nosilac dozvole za lek dužan je da obezbedi da sve informacije koje se daju o 
farmakovigilanci određenog leka budu prikazane objektivno i da ne dovode u 
zabludu.
Periodični izveštaji o bezbednosti leka
Član 159.
Nosilac dozvole za lek dužan je da na zahtev dostavlja Agenciji periodične 
izveštaje o bezbednosti leka svakih šest meseci tokom prve dve godine od dana 
stavljanja leka u promet, a zatim jednom godišnje tokom naredne dve godine.
Protekom roka iz stava 1. ovog člana nosilac dozvole dostavlja Agenciji 
periodični izveštaj u trogodišnjim intervalima ili odmah po dobijanju informacije 
o svim neželjenim reakcijama na lek.
Periodični izveštaj o bezbednosti leka mora da sadrži i stručnu procenu 
odnosa rizika i koristi određenog leka.
Nosilac dozvole za lek dužan je da prilikom prijavljivanja neželjenih reakcija 
na lek koristi međunarodno utvrđenu medicinsku terminologiju.
Obaveze lica odgovornog za farmakovigilancu kod nosioca dozvole za lek 

Član 160.
Lice odgovorno za farmakovigilancu kod nosioca dozvole za lek obavlja sledeće 
poslove:
1) uspostavlja i održava sistem koji obezbeđuje da se informacije o svim 
neželjenim reakcijama na koje se sumnja, a koje su prijavljene nosiocu dozvole, kao 
i zdravstvenim i veterinarskim radnicima, prikupljaju i sistematizuju kako bi 
bile dostupne;
2) priprema izveštaje o evidencijama koje vodi nosilac dozvole za lek u vezi 
sa farmakovigilancom;
3) dostavlja dopunske informacije neophodne za procenu koristi i rizika od 
primene nekog leka, a odgovoran je i za blagovremeno davanje potpunog odgovora, 
odnosno podataka o obimu prodaje ili broju izdatih recepata za određeni lek;
4) pruža nadležnim organima sve druge informacije potrebne za procenu koristi 
i rizika od primene leka, uključujući i informacije o postmarketinškim kliničkim 
ispitivanjima bezbednosti leka.
Organizacija i praćenje farmakovigilance koje sprovodi Agencija
Član 161.
Agencija organizuje i prati način prikupljanja i procenu neželjenih reakcija na 
lekove, kao i obradu i procenu dobijenih podataka, da bi u cilju zaštite zdravlja, 
prave informacije o tome bile dostupne zdravstvenim i veterinarskim radnicima, a 
po potrebi i široj javnosti, osim za lekove koji se upisuju u odgovarajuće 
registre koje vodi Agencija.
Na osnovu podataka iz stava 1. ovog člana, Agencija može da za određeni lek 
izmeni uslove iz dozvole za lek ili da donese odluku o prestanku dozvole za lek, 
odnosno da privremeno stavi van snage dozvolu za lek.
U slučaju iz stava 2. ovog člana, Agencija je dužna da bez odlaganja, a 
najkasnije narednog radnog dana obavesti nadležno ministarstvo o svojoj odluci.
U slučaju iz stava 2. ovog člana, Agencija može da predloži da nadležno 
ministarstvo obustavi ili zabrani promet, odnosno da povuče lek iz prometa.
Agencija prikuplja, obrađuje, selektuje i pruža podatke o neželjenim reakcijama 
na lekove.
Podaci i informacije o neželjenim reakcijama na lek, kao i o preduzetim merama 
stavljaju se na sajt Agencije.
U postupku organizacije farmakovigilance za veterinarski lek Agencija prati 
sistem bezbednosti životinja, bezbednosti lica koja životinjama daju lekove, 
bezbednost korisnika proizvoda životinjskog porekla, kao i zaštitu životne 
okoline. 
Način prijavljivanja, prikupljanja i praćenja neželjenih reakcija na lekove, kao i 
način dostavljanja podataka od strane zdravstvenih, odnosno veterinarskih ustanova 
regionalnim centrima za farmakovigilancu, odnosno Agenciji, propisuje ministar 
nadležan za poslove zdravlja, a za veterinarske lekove – ministar nadležan za 
poslove veterine.
Saradnja Agencije sa ovlašćenim centrima za farmakovigilancu
Član 162.
Agencija je dužna da, radi dobijanja podataka o farmakovigilanci za lek koji 
je u postupku dobijanja dozvole za lek, kao i za lekove koji se nalaze u prometu 
u Republici Srbiji, prikuplja i razmenjuje podatke o farmakovigilanci sa 
ovlašćenim centrom za farmakovigilancu Svetske zdravstvene organizacije, kao i s 
drugim agencijama i ustanovama.
U postupku prikupljanja i razmene podataka o farmakovigilanci iz stava 1. ovog 
člana Agencija je dužna da prikuplja i razmenjuje podatke o pogrešnoj upotrebi, 
odnosno zloupotrebi lekova koji mogu imati uticaj na procenu koristi i rizika od 
primene određenog leka. 
Regionalni centri za farmakovigilancu
Član 163.
Ministarstvo nadležno za poslove zdravlja, odnosno ministarstvo nadležno za 
poslove veterine donosi odluku kojom određuje zdravstvene ustanove iz Plana 
mreže zdravstvenih ustanova koji donosi Vlada, odnosno veterinarske ustanove 
koje prikupljaju, obrađuju i dostavljaju podatke Agenciji o ozbiljnim ili 
neočekivanim neželjenim reakcijama na lekove za određenu teritoriju Republike 
Srbije (u daljem tekstu: regionalni centar za farmakovigilancu).
Zdravstvene ustanove, kao i privatna praksa, odnosno veterinarske ustanove, 
zdravstveni i veterinarski radnici dužni su da bez odlaganja obaveštavaju 
nadležni regionalni centar o ozbiljnoj ili neočekivanoj reakciji na lek koju 
primete.
Zdravstvene ustanove, kao i privatna praksa, odnosno veterinarske ustanove, 
zdravstveni i veterinarski radnici mogu pored nadležnog regionalnog centra da 
obaveste i direktno Agenciju o ozbiljnoj ili neočekivanoj reakciji na lek koju 
primete.
Odlukom iz stava 1. ovog člana određuju se zdravstvene ustanove, kao i 
privatna praksa odnosno veterinarske ustanove koje imaju obavezu da dostavljaju 
podatke određenom regionalnom centru za farmakovigilancu.
Agencija obezbeđuje nadoknadu regionalnom centru za farmakovigilancu za 
obavljanje poslova koji se odnose na prikupljanje, obradu, dostavljanje i procenu 
podataka o neželjenim reakcijama na lekove.
Кriterijume za utvrđivanje nadoknade i visinu nadoknade iz stava 5. ovog člana 
utvrđuje Upravni odbor Agencije.
11. Oglašavanje lekova
Oblik oglašavanja
Član 164.
Oglašavanje lekova, u smislu ovog zakona, jeste svaki oblik davanja 
istinitih informacija o leku opštoj i stručnoj javnosti radi podsticanja 
propisivanja lekova, snabdevanja, prodaje i potrošnje.
Oglašavanje lekova u smislu stava 1. ovog člana obuhvata:
1) reklamiranje lekova putem sredstava javnog informisanja, uključujući i 
internet, reklamiranje na javnim mestima i druge oblike reklamiranja leka (poštom, 
posetama i sl.);
2) promociju lekova zdravstvenim i veterinarskim radnicima koji propisuju 
lekove, i to obaveštavanjem na stručnim skupovima, u stručnim časopisima i drugim 
oblicima promocije;
3) davanje besplatnih uzoraka stručnoj javnosti;
4) sponzorisanje naučnih i promotivnih skupova u kojima učestvuje stručna 
javnost (plaćanjem troškova za put, smeštaj, ishranu, kao i troškova obaveznog 
učešća na naučnim i promotivnim skupovima).
Ne smatra se oglašavanjem leka samo navođenje imena leka, odnosno INN, odnosno 
žiga ukoliko on služi isključivo kao podsetnik.
Agencija daje odobrenje za upotrebu promotivnog materijala i druge 
dokumentacije koja se odnosi na oglašavanje leka u skladu sa stavom 2. tač. 1) i 
2) ovog člana. 
Agencija je dužna da odobrenja iz stava 4. ovog člana dostavi nadležnom 
ministarstvu 15 dana od dana davanja odobrenja, a na zahtev tog ministarstva, 
dužna je da dostavi i materijal koji se upotrebljava za oglašavanje lekova u 
skladu sa stavom 2. tač. 1) i 2) ovog člana.
Ako Agencija ne da odobrenje za upotrebu promotivnog materijala i druge 
dokumentacije iz stava 4. ovog člana, nosilac dozvole za lek dužan je da 
obustavi pripremu, odnosno upotrebu promotivnog materijala i druge dokumentacije 
koja se odnosi na oglašavanje leka.
U slučaju iz stava 6. ovog člana Agencija obaveštava nadležno ministarstvo 
radi sprovođenja nadzora i preduzimanja zakonom propisanih mera.
Stručnom javnošću, u smislu stava 1. ovog člana, smatraju se: zdravstveni i 
veterinarski radnici koji propisuju lekove, diplomirani farmaceuti i druga 
stručna lica u oblasti proizvodnje i prometa lekova na veliko i malo, kao i u 
organizaciji obaveznog zdravstvenog osiguranja.
Ministar nadležan za poslove zdravlja propisuje način oglašavanja leka.
Promovisanje leka stručnoj javnosti
Član 165.
Promovisanje leka stručnoj javnosti mora da sadrži osnovne podatke o leku iz 
dozvole za lek, odnosno podatke koji su usklađeni sa sažetkom karakteristika 
leka, kao i podatke koji se odnose na režim izdavanja leka.
Podaci iz stava 1. ovog člana moraju da budu tačni, ažurirani, proverljivi i u 
dovoljnoj meri potpuni da primalac na osnovu njih može da formira svoje mišljenje o 
terapijskoj vrednosti određenog leka, kao i da imaju datum kada su sačinjeni ili 
kada su poslednji put revidirani.
Radi informisanja stručne javnosti o karakteristikama novog leka koji se uvodi 
u promet dozvoljeno je davanje jednog najmanjeg pakovanja novog leka s napomenom na 
pakovanju: „Besplatan uzorak, nije za prodaju”. 
Reklamiranje leka koji se izdaje bez recepta
Član 166.
Lekovi koji se izdaju bez recepta mogu se reklamirati u sredstvima javnog 
informisanja i na drugi način, odnosno mogu se davati informacije o njihovom 
delovanju samo u skladu sa sažetkom karakteristika leka koji je sastavni deo 
dozvole za lek.
Reklamiranje iz stava 1. ovog člana mora biti objektivno i ne sme dovoditi u 
zabludu.
Agencija utvrđuje listu lekova iz stava 1. ovog člana.
Lista lekova iz stava 3. ovog člana objavljuje se u „Službenom glasniku 
Republike Srbije”.
Zabrana oglašavanja leka
Član 167.
Zabranjeno je oglašavanje leka koji nemaju dozvolu za lek, odnosno čija je 
dozvola za lek prestala da važi.
Zabranjeno je oglašavanje leka koje dovodi u zabludu, odnosno navodi na 
zaključak da su bezbednost i efikasnost leka osigurani njegovim prirodnim 
poreklom, odnosno kojim se opisuje bolest i uspesi lečenja tako da navode na 
samolečenje, kao i oglašavanje leka na neodgovarajući i senzacionalistički način o 
njegovim uspesima u lečenju, prikazivanjem slika i dr.
Zabranjeno je oglašavanje leka kojim se navodi na zaključak da lek spada u 
hranu, kozmetiku ili druge predmete opšte upotrebe. 
Zabranjeno je oglašavanje leka radi podsticanja na propisivanje i izdavanje lekova 
davanjem ili obećavanjem finansijskih, materijalnih ili drugih koristi.
Zabrana reklamiranja leka opštoj javnosti
Član 168.
Zabranjeno je reklamiranje sledećih lekova opštoj javnosti:
1) lekova koji se izdaju uz recept;
2) lekova koji se izdaju na teret sredstava zdravstvenog osiguranja;
3) lekova koji sadrže opojne droge ili psihotropne supstance;
4) lekova za tuberkulozu;
5) lekova za bolesti koje se prenose polnim putem;
6) lekova za infektivne bolesti;
7) lekova za hroničnu nesanicu;
8) lekova za dijabetes i druge metaboličke bolesti.
Osim lekova iz stava 1. ovog člana, ministar nadležan za poslove zdravlja može 
odrediti i druge lekove koji se ne mogu reklamirati, odlukom koja se objavljuje u 
„Službenom glasniku Republike Srbije”.
Zabranjeno je reklamiranje lekova opštoj javnosti direktnim obraćanjem deci, a 
koji su namenjeni za njihovo lečenje.
Zabranjeno je davanje besplatnih uzoraka lekova opštoj javnosti.
Zabranjeno je sponzorisanje naučnih i promotivnih skupova u vrednosti većoj od 
neophodnih troškova, odnosno davanje većih finansijskih, materijalnih ili drugih 
koristi iz člana 164. stav 2. tačka 4) ovog zakona.
Obaveštavanje građana o upotrebi leka 
Član 169.
Ministarstvo nadležno za poslove zdravlja, odnosno ministarstvo nadležno za 
poslove veterine može, kada je to u opštem interesu (sprečavanje epidemije, 
epizootije i sl.), putem sredstava javnog informisanja, odnosno na drugi način da 
obavesti građane o upotrebi lekova koji se izdaju uz recept.
12. Primena leka u lečenju životinja 
Član 170.
Za lečenje odgovarajuće životinjske vrste može da se upotrebi samo veterinarski 
lek, za koji je izdata dozvola za lek i koji je namenjen lečenju ili sprečavanju 
bolesti, poboljšanju ili promeni fizioloških funkcija ili postizanju drugih 
medicinski opravdanih ciljeva kod određene životinjske vrste.
Ako za lečenje određene životinjske vrste ne postoji lek iz stava 1. ovog 
člana, može da se upotrebi lek sličnih ili istih svojstava namenjen za upotrebu 
kod drugih životinjskih vrsta, ako je za takav lek izdata dozvola za lek i ako ne 
postoji kontraindikacija za njegovu primenu.
Ako za lečenje određene životinjske vrste ne postoji veterinarski lek iz st. 1. 
i 2. ovog člana, za određenu životinjsku vrstu može da se upotrebi lek namenjen za 
upotrebu u humanoj medicini, ako je za takav lek izdata dozvola za lek i ako ne 
postoji kontraindikacija za njegovu primenu. 
Ako za lečenje određene životinjske vrste ne postoji odgovarajući lek iz st. 1 
– 3. ovog člana, za lečenje određene životinjske vrste može da se upotrebi 
odgovarajući galenski ili magistralni lek i ako ne postoji kontraindikacija za 
njihovu primenu.
Za lekove iz st. 2. i 3. ovog člana kada se propisuju za primenu kod životinja 
koje su namenjene ishrani ljudi ili se koriste za proizvodnju hrane namenjene 
ishrani ljudi određuje se vreme karence koje ne može da bude kraće od:
– sedam dana za mleko,
– sedam dana za jaja,
– 28 dana za meso, masno tkivo i otpatke živine, ptica i sisara,
– 500 stepen-dana za meso riba.
Ako se lekovima iz st. 1 – 4. ovog člana leče životinje namenjene ishrani ljudi 
ili dobijanju hrane za ljude, ti lekovi kao aktivnu supstancu moraju da sadrže 
isključivo supstance iz člana 33. stav 10. ovog zakona, kao i da imaju 
odgovarajuću karencu u skladu sa propisima donetim za sprovođenje ovog zakona.
IV. MEDICINSКA SREDSTVA
Vrste medicinskih sredstava
Član 171.
Vrste medicinskih sredstava su:
1) opšta medicinska sredstva;
2) invitro dijagnostička medicinska sredstva;
3) aktivna implantabilna medicinska sredstva.
Opšta medicinska sredstva
Član 172.
Opšta medicinska sredstva su svi instrumenti, aparati, uređaji i proizvodi 
koji se primenjuju na ljudima bilo da se koriste samostalno ili u kombinaciji, 
uključujući i softver potreban za pravilnu primenu, a koriste se radi: 

1) utvrđivanja dijagnoze, prevencije, praćenja, lečenja ili ublažavanja bolesti; 

2) utvrđivanja dijagnoze, praćenja, lečenja ili ublažavanja povreda ili 
invaliditeta; 
3) ispitivanja, zamene ili modifikacije anatomskih ili fizioloških funkcija; 

4) kontrole začeća. 
Medicinskim sredstvom iz stava 1. ovog člana smatra se i ono sredstvo koje ne 
ispunjava svoju osnovnu namenu u ili na ljudskom organizmu farmakološkom, 
imunološkom ili metaboličkom aktivnošću, ali može u svojoj nameni biti 
potpomognuto supstancama u svom sastavu koje ispoljavaju istu takvu aktivnost.
U opšta medicinska sredstva spadaju pomoćna sredstva koja po definiciji nisu 
medicinsko sredstvo, a koja označavaju proizvode koji u kombinaciji s 
medicinskim sredstvom omogućavaju funkcionisanje u skladu sa njihovom namenom koju 
određuje proizvođač.
U opšta medicinska sredstva spadaju i medicinska sredstva proizvedena po 
narudžbini (Custom Made Device) koja su specijalno proizvedena po nalogu 
odgovarajućeg zdravstvenog radnika za određenog pacijenta.
Nalog za medicinsko sredstvo po narudžbini iz stava 4. ovog člana može da izda 
lice koje je za to ovlašćeno u skladu sa zakonom, odnosno koje ima odgovarajuće 
profesionalne kvalifikacije.
Serijski proizvedena medicinska sredstva koja treba prilagoditi da bi 
ispunila specifične zahteve odgovarajućeg zdravstvenog radnika ne smatraju se 
sredstvima proizvedenim po narudžbini iz st. 4. i 5. ovog člana.
Aktivna medicinska sredstva su proizvodi čije delovanje zavisi od izvora 
električne energije ili bilo kojeg izvora energije koji se ne napaja direktno iz 
ljudskog tela ili gravitacije.
Ministar nadležan za poslove zdravlja propisuje pravila za klasifikaciju 
opštih medicinskih sredstava.
Invitro dijagnostička medicinska sredstva
Član 173.
Invitro dijagnostička medicinska sredstva obuhvataju reagense, proizvode 
reagenasa, materijal za kontrolu i kalibraciju, komplet reagenasa, instrumente, 
aparaturu, opremu ili sistem koji se koristi samostalno ili u kombinaciji 
namenjen za upotrebu u in vitro uslovima za ispitivanje uzoraka, uključujući krv i 
uzorke tkiva dobijene od ljudskog organizma, da bi se dobile informacije: 

1) koje se odnose na fiziološka ili patološka stanja; 
2) koje se odnose na kongenitalne anomalije; 
3) za određivanje sigurnosti i kompatibilnosti potencijalnog primaoca; 

4) za praćenje terapijskih postupaka; 
Posuda za sakupljanje uzoraka smatra se invitro dijagnostičkim medicinskim 
sredstvom, odnosno sredstvom vakuumskog tipa ili nevakuumskog tipa za primarno 
držanje i čuvanje uzoraka dobijenih iz ljudskog tela, u cilju invitro dijagnostičkog 
ispitivanja.
Sredstvo za samotestiranje je svako invitro dijagnostičko medicinsko sredstvo 
čija je namena da ga koriste nestručna lica u svom okruženju.
Sredstvo za procenu performanse je svako invitro dijagnostičko sredstvo čija 
je namena da bude predmet jedne ili više studija za procenu performansi koje se 
izvode u laboratorijama za medicinske analize ili u bilo kom drugom pogodnom 
okruženju izvan njegovih sopstvenih prostorija.
Кalibrator i kontrolni materijal odnose se na svaku supstancu, materijal ili 
proizvod namenjen za određivanje mernih odnosa ili za proveru karakteristika 
performanse nekog sredstva u odnosu na njegovu namenu.
Invitro dijagnostičkim medicinskim sredstvom ne smatraju se proizvodi za 
opštu laboratorijsku upotrebu, osim ako te proizvode proizvođač medicinskog 
sredstva isključivo ne nameni za upotrebu u invitro dijagnostičkim ispitivanjima.
Aktivna implantabilna medicinska sredstva
Član 174.
Aktivna implantabilna medicinska sredstva su proizvodi čije delovanje zavisi 
od izvora električne energije ili bilo kojeg izvora energije, a koji se ne 
napajaju direktno iz ljudskog tela ili gravitacije i namenjena su da se u celosti 
ili delimično hirurški ugrade u ljudsko telo ili da se trajno ugrade u telesni 
otvor.
Podela opštih medicinskih sredstava
Član 175.
Opšta medicinska sredstva iz člana 172. ovog zakona dele se:
1) prema stepenu rizika za korisnika na:
– I klasu – medicinska sredstva s niskim stepenom rizika za korisnika;
– IIa klasu – medicinska sredstva s višim stepenom rizika za korisnika;
– IIb klasu – medicinska sredstva s visokim stepenom rizika za korisnika;
– III klasu – medicinska sredstva s najvišim stepenom rizika za korisnika;
2) prema prirodi medicinskog sredstva, njihovoj povezanosti sa izvorima 
energije i drugim osobinama medicinskog sredstva na:
– neinvazivna;
– invazivna;
– aktivna;
3) prema dužini primene u ili na ljudskom organizmu na medicinska sredstva:
– prolazne primene (namenjena za kontinuiranu primenu kraću od 60 minuta);
– kratkotrajne primene (namenjena za kontinuiranu primenu najduže 30 dana);
– dugotrajne primene (namenjena za kontinuiranu primenu duže od 30 dana).
Podela invitro dijagnostičkih medicinskih sredstava
Član 176.
Invitro dijagnostička medicinska sredstva iz člana 173. ovog zakona dele se 
na: 
1) LISTU A: 
– reagensi i proizvodi reagenasa, uključujući i materijale za kontrolu i 
kalibraciju za određivanje sledećih krvnih grupa: „ABO” sistem, rezus („C, c, D, 
E, e ”) „anti-Kell”;
– reagensi i proizvodi reagenasa, uključujući i materijale za kontrolu i 
kalibraciju za otkrivanje, potvrđivanje i kvantifikovanje markera HIV infekcije 
(HIV 1 i 2), HTLV I i II, i hepatitis B, C i D u humanom materijalu;
2) LISTU B:
– reagensi i proizvodi reagenasa, kao i materijali za kontrolu i kalibraciju 
za određivanje sledećih krvnih grupa: „anti-Duffy” i „anti-Kidd”;
– reagensi i proizvodi reagenasa, kao i materijali za kontrolu i kalibraciju 
za određivanje nedozvoljenih antieritrocitnih antitela;
– reagensi i proizvodi reagenasa, kao i materijali za kontrolu i kalibraciju 
za određivanje i kvantifikovanje sličnih infekcija: rubela, toksoplazmoza i drugo 
u humanom materijalu;
– reagensi i proizvodi reagenasa kao i materijali za kontrolu i kalibraciju 
za dijagnostikovanje naslednih bolesti (fenilketonurija);
– reagensi i proizvodi reagenasa, kao i materijali za kontrolu i kalibraciju 
za određivanje ljudskih infekcija (citomegalovirus, hlamidija);
– reagensi i proizvodi reagenasa, kao i materijali za kontrolu i kalibraciju 
za određivanje „HLA” tkivnih grupa („DR, A, B”);
– reagensi i proizvodi reagenasa, kao i materijali za kontrolu i kalibraciju 
i kontrolni materijali za određivanje tumor markera („PSA”);
– reagensi i proizvodi reagenasa, kao i materijali za kontrolu i kalibraciju 
i softveri za određivanje specifičnosti naslednog rizika od trisomija 21;
– proizvodi za samodijagnostikovanje kao i materijali za kontrolu i 
kalibraciju (preparati za merenje šećera); 
3) sredstva za samotestiranje;
4) ostala invitro dijagnostička medicinska sredstva.
Upis u Registar medicinskih sredstava
Član 177.
Medicinska sredstva mogu biti u prometu u Republici Srbiji ako su upisana u 
Registar medicinskih sredstava.
Upis u Registar medicinskih sredstava vrši se na osnovu:
1) sertifikata o usklađenosti koji je izdat od nadležnog notifikacionog tela, 
odnosno izjave o usklađenosti;
2) dozvole za stavljanje u promet medicinskog sredstva koje nije usaglašeno s 
direktivama Evropske unije za oblast medicinskih sredstava.
Ministar nadležan za poslove zdravlja propisuje način upisa medicinskog 
sredstva u Registar medicinskih sredstava iz stava 2. ovog člana, kao i sadržaj 
zahteva za upis u Registar medicinskih sredstava, izmenu, dopunu, odnosno obnovu 
upisa, kao i brisanje medicinskog sredstva iz Registra medicinskih sredstava i 
rok na koji se izdaje dozvola za stavljanje u promet medicinskog sredstva, zavisno 
od vrste medicinskog sredstva.
Podnosilac zahteva za upis u Registar medicinskih sredstava
Član 178.
Zahtev za upis medicinskog sredstva u Registar medicinskih sredstava Agenciji 
podnosi:
1) proizvođač medicinskog sredstva koji ima dozvolu za proizvodnju medicinskog 
sredstva u Republici Srbiji; 
2) ovlašćeni predstavnik.
Podnosilac zahteva iz stava 1. ovog člana (u daljem tekstu: predlagač upisa) 
mora da ima odgovorno lice za vigilancu medicinskih sredstava, kao i odgovorno 
lice za dokumentaciju u postupku upisa medicinskog sredstva u Registar 
medicinskih sredstava, izmene i dopune upisa u Registar medicinskih sredstava, 
odnosno obnove upisa, s kojima je zaključio ugovor o radu s punim radnim vremenom 
na neodređeno vreme.
Predlagač upisa je odgovoran za dokumentaciju u postupku upisa medicinskog 
sredstva u Registar medicinskih sredstava. 
Predlagač upisa je odgovoran za štetu koja može nastati primenom medicinskog 
sredstva i obavezan je da Agenciji podnese dokaz o osiguranju od posledica 
primene medicinskog sredstva. 
Izdavanje rešenja o upisu medicinskog sredstva u Registar medicinskih sredstava
Član 179.
O upisu medicinskog sredstva u Registar medicinskih sredstava Agencija izdaje 
rešenje.
Za medicinska sredstva koja su upisana u Registar medicinskih sredstava na 
osnovu sertifikata o usklađenosti koji je izdalo nadležno notifikaciono telo, 
rešenje o upisu u Registar medicinskih sredstava izdaje se s rokom važenja 90 dana 
od dana isteka prvog roka važnosti sertifikata o usklađenosti.
Medicinska sredstva iz stava 2. ovog člana mogu biti u prometu najduže 90 
dana od dana isteka roka iz rešenja o upisu medicinskog sredstva u Registar 
medicinskih sredstava.
Za medicinska sredstva koja su upisana u Registar medicinskih sredstava na 
osnovu dozvole za stavljanje u promet koju je izdala Agencija, rešenje o upisu u 
Registar medicinskih sredstava izdaje se s rokom važnosti upisa do dana isteka 
dozvole za stavljanje medicinskog sredstva u promet.
Dozvola iz stava 4. ovog člana izdaje se najduže na tri godine od dana 
izdavanja dozvole za stavljanje medicinskog sredstva u promet u zavisnosti od 
stepena rizika za korisnika medicinskog sredstva.
Agencija je dužna da izvrši upis medicinskog sredstva u Registar medicinskih 
sredstava danom izdavanja dozvole iz stava 4. ovog člana.
Rešenje o upisu medicinskog sredstva u Registar medicinskih sredstava 
objavljuje se na sajtu Agencije u roku od 15 dana od dana izdavanja rešenja o 
upisu.
Postupak upisa u Registar medicinskih sredstava
Član 180.
Zahtev za upis medicinskog sredstva u Registar medicinskih sredstava, podnosi 
se Agenciji, s dokumentacijom propisanom ovim zakonom i propisima donetim za 
sprovođenje ovog zakona.
Agencija je dužna da najkasnije 30 dana od dana prijema zahteva iz stava 1. 
ovog člana izvrši formalnu procenu dokumentacije za upis medicinskog sredstva u 
Registar medicinskih sredstava, propisane u skladu sa ovim zakonom i propisima 
donetim za sprovođenje ovog zakona.
Agencija donosi rešenje o upisu medicinskog sredstva u Registar medicinskih 
sredstava najkasnije 60 dana od dana prijema potpunog zahteva.
Ako zahtev za upis medicinskog sredstva u Registar medicinskih sredstava nije 
potpun, odnosno ako uz zahtev nisu podneti propisani podaci i dokumenta, 
Agencija pismeno obaveštava predlagača upisa medicinskog sredstva u Registar 
medicinskih sredstava da u roku od 30 dana od dana prijema obaveštenja ukloni 
nedostatke navedene u obaveštenju i dostavi Agenciji tražene podatke i dokumente.
Rok iz stava 3. ovog člana ne teče od dana kada Agencija dostavi obaveštenje 
iz stava 4. ovog člana i nastavlja da teče od dana dostavljanja traženih podataka.
Izmene i dopune upisa medicinskog sredstva u Registar medicinskih sredstava
Član 181.
Nosilac upisa medicinskog sredstva u Registar obavezan je da prijavi svaku 
izmenu i dopunu u dokumentaciji na osnovu koje je Agencija izvršila upis u 
Registar medicinskih sredstava.
Agencija je dužna da, najkasnije 15 dana od dana prijema zahteva iz stava 1. 
ovog člana, izvrši formalnu procenu dokumentacije za izmenu i dopunu upisa u 
Registar medicinskih sredstava, propisane u skladu sa ovim zakonom i propisima 
donetim za sprovođenje ovog zakona.
Agencija donosi rešenje o izmeni i dopuni upisa medicinskog sredstva u 
Registar medicinskih sredstava najkasnije 30 dana od dana prijema potpunog 
zahteva. 
Ako zahtev nije potpun, odnosno ako uz zahtev nisu podneti propisani podaci i 
dokumenta, Agencija pismeno obaveštava predlagača upisa da u roku od 30 dana od 
dana prijema obaveštenja ukloni nedostatke navedene u obaveštenju i dostavi 
tražene podatke i dokumente.
Rok iz stava 3. ovog člana ne teče od dana kada Agencija dostavi obaveštenje 
iz stava 4. ovog člana i nastavlja da teče od dana dostavljanja traženih podataka.
Na sajtu Agencije objavljuju se rešenja o izmeni ili dopuni upisa u Registar 
medicinskih sredstava najkasnije 15 dana od dana izdavanja rešenja o izmeni ili 
dopuni upisa.
Obnova upisa medicinskog sredstva u Registar medicinskih sredstava
Član 182.
Zahtev za obnovu upisa medicinskog sredstva u Registar medicinskih sredstava, 
odnosno zahtev za obnovu dozvole za stavljanje u promet medicinskog sredstva može 
se podneti Agenciji najkasnije 60 dana pre isteka roka iz člana 179. ovog 
zakona.
Agencija je dužna da u roku od 15 dana od dana prijema zahteva iz stava 1. 
ovog člana izvrši formalnu procenu dokumentacije za obnovu upisa u Registar 
medicinskih sredstava propisane u skladu sa ovim zakonom i propisima donetim za 
sprovođenje ovog zakona.
Agencija donosi rešenje o obnovi upisa medicinskog sredstva u Registar 
medicinskih sredstava najkasnije 30 dana od dana prijema potpunog zahteva. 

Ako zahtev nije potpun, odnosno ako uz zahtev nisu podneti propisani podaci i 
dokumenta, Agencija pismeno obaveštava predlagača upisa da u roku od 30 dana od 
dana prijema obaveštenja ukloni nedostatke navedene u obaveštenju i dostavi 
Agenciji tražene podatke i dokumenta.
Rok iz stava 3. ovog člana prestaje da teče u slučajevima iz stava 4. ovog 
člana i nastavlja da teče od dana dostavljanja traženih podataka.
Rešenje o obnovi upisa medicinskog sredstva u Registar medicinskih sredstava 
objavljuje se na sajtu Agencije u roku od 15 dana od dana izdavanja rešenja.
Medicinska sredstva koja se ne upisuju u Registar medicinskih sredstava
Član 183.
U Registar medicinskih sredstava ne upisuju se medicinska sredstva: 

1) koja imaju odobrenje za kliničko ispitivanje; 
2) koja su namenjena za nastavak terapije za ličnu upotrebu određenog 
pacijenta po predlogu nadležnog zdravstvenog radnika; 
3) koja su proizvedena po narudžbini za određenog pacijenta; 
4) koja su namenjena za naučna istraživanja i razvoj.
Brisanje medicinskog sredstva iz Registra medicinskih sredstava
Član 184.
Agencija donosi rešenje o brisanju medicinskog sredstva iz Registra medicinskih 
sredstava, ako utvrdi da:
1) je medicinsko sredstvo neprihvatljivo štetno pri propisanim uslovima 
primene;
2) podaci u dokumentaciji za upis medicinskog sredstva u Registar medicinskih 
sredstava nisu tačni;
3) su podaci o nosiocu upisa medicinskog sredstva u Registar medicinskih 
sredstava nepotpuni i netačni;
4) je prošlo 90 dana od isteka roka važnosti rešenja o upisu u Registar 
medicinskih sredstava;
5) je prošlo 30 dana od isteka roka iz dokaza o osiguranju od posledica 
primene medicinskog sredstva.
Na pismeni zahtev nosioca upisa medicinskog sredstva u Registar medicinskih 
sredstava, kao i na osnovu pismenog obaveštenja proizvođača o tome da se određeno 
medicinsko sredstvo više ne proizvodi, odnosno da se povlači iz prometa, 
Agencija će izvršiti brisanje medicinskog sredstva iz Registra medicinskih 
sredstava. 
O brisanju medicinskog sredstva iz Registra medicinskih sredstava Agencija 
izdaje rešenje najkasnije 30 dana od dana utvrđivanja činjenice iz st. 1. i 2. ovog 
člana.
Proizvodnja medicinskog sredstva
Član 185.
Proizvodnja medicinskog sredstva obuhvata postupak ili pojedine delove 
postupka dizajniranja, proizvodnje, pakovanja i obeležavanja, kontrolu kvaliteta, 
puštanje u promet, skladištenje i distribuciju.
Proizvodnju medicinskog sredstva mogu obavljati samo pravna ili fizička lica 
koja imaju dozvolu za proizvodnju izdatu od ministarstva nadležnog za poslove 
zdravlja.
Zahtev za dobijanje dozvole za proizvodnju medicinskog sredstva
Član 186.
Zahtev za dobijanje dozvole za proizvodnju medicinskog sredstva sadrži:
1) naziv proizvođača, sedište i mesto proizvodnje;
2) spisak medicinskih sredstava koja će se proizvoditi;
3) opis postupka ili dela postupka proizvodnje medicinskih sredstava za koja 
se dozvola traži;
4) ime lica odgovornog za proizvodnju i ime kvalifikovanog lica odgovornog za 
kvalitet medicinskog sredstva;
5) spisak opreme za proizvodnju sa atestima;
6) informacije o rukovanju otpadnim proizvodima i zaštiti životne okoline;
7) druge podatke značajne za dobijanje dozvole za proizvodnju.
Zahtev iz stava 1. ovog člana mora da se podnese i za medicinsko sredstvo 
koje nije upisano u Registar medicinskih sredstava, a koje se proizvodi samo za 
izvoz. 
Zahtev iz stava 1. ovog člana podnosi se ministarstvu nadležnom za poslove 
zdravlja.
Uslovi za proizvodnju medicinskog sredstva
Član 187.
Pravna ili fizička lica koja proizvode medicinska sredstva moraju da 
ispunjavaju uslove u pogledu prostora, opreme i kadrova, u skladu sa standardima 
o sistemu kvaliteta proizvodnje medicinskih sredstava i dužni su da postupaju u 
skladu sa Smernicama Dobre prakse u distribuciji.
Lica iz stava 1. ovog člana moraju imati lice odgovorno za proizvodnju i 
kvalifikovano lice odgovorno za kvalitet medicinskog sredstva.
Ministar nadležan za poslove zdravlja propisuje uslove za proizvodnju 
medicinskih sredstava u pogledu prostora, opreme i kadra.
Zabrana proizvodnje medicinskih sredstava
Član 188.
Zabranjena je proizvodnja medicinskog sredstva:
1) koje nije upisano u Registar medicinskih sredstava, osim ako ovim zakonom 
nije drukčije određeno;
2) koje je proizvelo pravno ili fizičko lice koje nema dozvolu za proizvodnju;
3) koje nema odgovarajuću dokumentaciju o kvalitetu;
4) koje nije proizvedeno u skladu s dozvolom za proizvodnju;
5) lažnog medicinskog sredstva.
Izdavanje dozvole za proizvodnju medicinskog sredstva
Član 189.
Ministarstvo nadležno za poslove zdravlja u roku od 90 dana od dana prijema 
potpunog zahteva izdaje dozvolu za proizvodnju medicinskih sredstava ako su 
ispunjeni uslovi propisani ovim zakonom i propisima donetim za sprovođenje ovog 
zakona.
Ako zahtev nije potpun, odnosno ako uz zahtev nisu podneti propisani podaci i 
dokumenta, ministarstvo nadležno za poslove zdravlja pismeno obaveštava 
podnosioca zahteva da najkasnije 15 dana od dana prijema obaveštenja ukloni 
nedostatke navedene u obaveštenju i dostavi tražene podatke i dokumenta.
Rok iz stava 1. ovog člana ne teče od dana kada ministarstvo nadležno za 
poslove zdravlja dostavi obaveštenje iz stava 2. ovog člana i nastavlja da teče od 
dana dostavljanja traženih podataka.
Dozvola za proizvodnju medicinskog sredstva može da se odnosi na postupak ili 
delove postupka proizvodnje medicinskog sredstva.
Dozvola za proizvodnju medicinskog sredstva izdaje se na neodređeno vreme.
Proizvođač medicinskog sredstva koji je dobio dozvolu za proizvodnju dužan je 
da proizvodnju medicinskog sredstva obavlja u skladu sa dozvolom za proizvodnju.
Izmena i dopuna dozvole za proizvodnju medicinskog sredstva
Član 190.
Ako nosilac dozvole za proizvodnju medicinskog sredstva izmeni ili dopuni 
uslove iz dozvole za proizvodnju, dužan je da ministarstvu nadležnom za poslove 
zdravlja podnese zahtev za izmenu ili dopunu dozvole za proizvodnju medicinskog 
sredstva.
Nadležno ministarstvo iz stava 1. ovog člana na osnovu provere podataka iz 
zahteva, kao i inspekcijskog nadzora, donosi rešenje o izmeni ili dopuni dozvole 
za proizvodnju medicinskog sredstva u roku od 30 dana, a u izuzetnim slučajevima 
u roku od 90 dana od dana podnošenja potpunog zahteva.
Rok iz stava 2. ovog člana prestaje da teče od dana kada nadležno 
ministarstvo od podnosioca zahteva zatraži dodatne podatke i nastavlja da teče od 
dana dostavljanja traženih podataka.
Shodna primena propisa
Član 191.
Ako u čl. 185-191. ovog zakona nije drukčije određeno, na proizvodnju 
medicinskih sredstava shodno se primenjuju odredbe ovog zakona o proizvodnji 
lekova. 
Promet medicinskih sredstava
Član 192.
Promet medicinskih sredstava obuhvata promet na veliko i promet medicinskih 
sredstava na malo u skladu sa ovim zakonom i propisima donetim za sprovođenje 
ovog zakona.
Promet na veliko medicinskih sredstava
Član 193.
Promet medicinskih sredstava na veliko, u smislu ovog zakona, jeste nabavka, 
skladištenje, distribucija, uvoz i izvoz medicinskih sredstava.
Promet medicinskih sredstava na veliko može da obavlja pravno lice koje je od 
ministarstva nadležnog za poslove zdravlja dobilo dozvolu za promet medicinskih 
sredstava na veliko ako ispunjava uslove propisane ovim zakonom i propisima 
donetim za sprovođenje ovog zakona.
Pravno lice koje je dobilo dozvolu za promet na veliko medicinskih sredstava 
dužno je da promet na veliko medicinskih sredstava obavlja u skladu s dozvolom za 
promet na veliko medicinskih sredstava i Smernicama Dobre prakse u distribuciji.
Pravno lice iz stava 3. ovog člana može da vrši promet na veliko samo onih 
medicinskih sredstava koja su upisana u Registar medicinskih sredstava, osim ako 
ovim zakonom nije drukčije određeno.
Izdavanje dozvole za obavljanje prometa na veliko medicinskih sredstava
Član 194.
Ministarstvo nadležno za poslove zdravlja izdaje dozvolu za promet na veliko 
medicinskih sredstava u roku od 90 dana od dana prijema potpunog zahteva, ako su 
ispunjeni uslovi propisani ovim zakonom i propisima donetim za sprovođenje ovog 
zakona.
Ako zahtev nije potpun, odnosno ako uz zahtev nisu podneti propisani podaci i 
dokumenta, ministarstvo nadležno za poslove zdravlja pismeno obaveštava 
podnosioca zahteva da u roku od 15 dana od dana prijema obaveštenja ukloni 
nedostatke navedene u obaveštenju i dostavi tražene podatke i dokumente.
Rok iz stava 1. ovog člana ne teče od dana kada ministarstvo nadležno za 
poslove zdravlja dostavi obaveštenje iz stava 2. ovog člana i nastavlja da teče od 
dana dostavljanja traženih podataka.
Dozvola iz stava 1. ovog člana izdaje se na neodređeno vreme.
Ministar nadležan za poslove zdravlja propisuje uslove za obavljanje prometa na 
veliko medicinskih sredstava.
Uvoz medicinskog sredstva koje nije upisano u Registar medicinskih sredstava
Član 195.
Agencija može, izuzetno, da odobri uvoz medicinskog sredstva koje nije 
upisano u Registar medicinskih sredstava, a koje je namenjeno za lečenje određenog 
pacijenta ili grupe pacijenata u slučaju njihove životne ugroženosti.
Ministar nadležan za poslove zdravlja propisuje uslove, način i postupak za 
uvoz medicinskih sredstava koja nisu upisana u Registar medicinskih sredstava.
Promet na malo medicinskih sredstava 
Član 196.
Promet na malo medicinskih sredstava obavlja se u apotekama i privatnoj praksi 
koje obavljaju delatnost u skladu sa zakonom kojim se uređuje zdravstvena 
zaštita.
Promet na malo medicinskih sredstava obavlja se i u specijalizovanim 
prodavnicama u skladu sa ovim zakonom i propisima donetim za sprovođenje ovog 
zakona.
Određene vrste medicinskih sredstava mogu se prodavati i na drugim zatvorenim 
prodajnim mestima u kojima se obavlja promet na malo u skladu s propisima kojima 
se uređuje trgovina.
Ministar nadležan za poslove zdravlja propisuje uslove za promet na malo 
medicinskih sredstava u specijalizovanim prodavnicama.
Spisak medicinskih sredstava koja se mogu prodavati i na drugim mestima iz 
stava 3. ovog zakona izdaje Agencija.
Spisak iz stava 5. ovog člana objavljuje se u „Službenom glasniku Republike 
Srbije”. 
Nadležno ministarstvo rešenjem izdaje dozvolu specijalizovanoj prodavnici za 
obavljanje prometa iz stava 2. ovog člana.
Uslovi za promet medicinskih sredstava
Član 197.
Medicinsko sredstvo može da bude u prometu ako:
1) je proizvedeno od pravnog ili fizičkog lica koje ima dozvolu za proizvodnju 
tog medicinskog sredstva;
2) je upisano u Registar medicinskih sredstava koji vodi Agencija, u skladu 
sa ovim zakonom i propisima donetim za sprovođenje ovog zakona;
3) je izvršena kontrola kvaliteta medicinskog sredstva u skladu sa ovim 
zakonom;
4) su obeležena u prometu po odredbama ovog zakona i propisa donetih za 
sprovođenje ovog zakona;
5) mu nije istekao rok upotrebe označen na pakovanju ili ako nije utvrđena 
neispravnost u pogledu njihovog propisanog kvaliteta;
6) se promet medicinskog sredstva obavlja u skladu sa ovim zakonom. 

Zabranjen je promet medicinskih sredstava u suprotnosti sa stavom 1. ovog 
člana.
Shodna primena propisa
Član 198.
Ako u čl. 193–198. ovog zakona nije drukčije određeno, na promet medicinskih 
sredstava shodno se primenjuju odredbe ovog zakona o prometu lekova. 

Кliničko ispitivanje medicinskog sredstva
Član 199.
Кliničko ispitivanje medicinskog sredstva je postupak kojim se utvrđuje njihova 
efikasnost u skladu s deklarisanom primenom koju je odredio proizvođač.
Za kliničko ispitivanje iz stava 1. ovog člana Agencija izdaje dozvolu, u 
skladu sa ovim zakonom i propisima donetim za sprovođenje ovog zakona.
Ministar nadležan za poslove zdravlja propisuje način sprovođenja kliničkog 
ispitivanja medicinskog sredstva, kao i sadržaj dokumentacije za odobrenje 
predloženog kliničkog ispitivanja medicinskog sredstva.
Na kliničko ispitivanje medicinskih sredstava shodno se primenjuju odredbe ovog 
zakona za sprovođenje kliničkog ispitivanja leka, ako ovim zakonom nije drukčije 
određeno. 
Obeležavanje medicinskog sredstva i uputstvo za medicinsko sredstvo
Član 200.
Svako medicinsko sredstvo u prometu mora biti obeleženo u skladu s rešenjem o 
upisu tog medicinskog sredstva u Registar medicinskih sredstava, a obeležje 
sadrži:
1) naziv medicinskog sredstva;
2) ime i adresu, odnosno naziv i sedište proizvođača;
3) ime i adresu, odnosno naziv i sedište ovlašćenog predstavnika;
4) kvantitativni sastav aktivne komponente medicinskog sredstva (ako je to 
neophodno);
5) uputstvo za upotrebu medicinskog sredstva ako je to potrebno;
6) uslove čuvanja;
7) rok upotrebe (obeležen na oba pakovanja, pojedinačnom i zbirnom pakovanju);
8) broj lota ili serijski broj;
9) datum i metod sterilizacije (za sterilne proizvode);
10) oznaku da je proizvod sterilan, netoksičan, apirogen i da je za 
jednokratnu upotrebu;
11) potrebne oznake kao što su „izrađeno po narudžbini” i „za klinička 
ispitivanja”;
12) obeležavanje standarda za određene vrste proizvoda;
13) šifru važeće identifikacije (EAN – kod), ako je to potrebno;
14) broj rešenja o upisu tog medicinskog sredstva u Registar medicinskih 
sredstava.
Uz svako medicinsko sredstvo prilaže se uputstvo za medicinsko sredstvo, bilo 
da se nalazi u samom pakovanju ili se dostavlja uz medicinsko sredstvo.
Uputstvo za medicinsko sredstvo mora da bude napisano na srpskom jeziku i 
mora u potpunosti da odgovara originalnom tekstu uputstva proizvođača.
Spoljnje i unutrašnje pakovanje mora da bude obeleženo na srpskom jeziku za 
medicinska sredstva koja pacijent samostalno upotrebljava. 
Sadržaj i način obeležavanja spoljnjeg i unutrašnjeg pakovanja medicinskog 
sredstva kao i sadržaj uputstva za upotrebu medicinskog sredstva propisuje 
ministar nadležan za poslove zdravlja.
Standardi i metode za kontrolu kvaliteta medicinskog sredstva
Član 201.
Кontrola kvaliteta medicinskog sredstva vrši se u skladu s priznatim 
standardima i metodama za oblast medicinskih sredstava, u skladu sa zakonom.
Pod kontrolom kvaliteta medicinskog sredstva podrazumeva se utvrđivanje 
propisanog kvaliteta medicinskog sredstva u skladu sa ovim zakonom i propisima 
donetim za sprovođenje ovog zakona.
U slučaju da Agencija utvrdi odstupanja od standarda kvaliteta medicinskih 
sredstava iz stava 1. ovog člana, o tome obaveštava ministarstvo nadležno za 
poslove zdravlja.
Po izvršenoj kontroli iz stava 1. ovog člana Agencija izdaje sertifikat 
analize o kvalitetu medicinskog sredstva.
Кontrola kvaliteta medicinskih sredstava u prometu
Član 202.
Agencija obavlja kontrolu kvaliteta medicinskih sredstava u prometu, i to:
1) uzimanjem slučajnih uzoraka (sistematska kontrola); 
2) ispitivanjem svake serije medicinskog sredstva koje nije usaglašeno s 
propisima Evropske unije ili zemalja koje imaju iste ili slične zahteve za 
stavljanje u promet medicinskih sredstava;
3) rešavanjem uočenih problema (vanredna kontrola).
Agencija može, za specifične laboratorijske kontrole koje ne obavlja, 
zaključiti ugovor o obavljanju ovih kontrola sa drugim pravnim licem, s tim da 
potvrdu o kvalitetu medicinskog sredstva izdaje Agencija.
Ministar nadležan za poslove zdravlja uređuje način kontrole kvaliteta 
medicinskih sredstava.
Vigilanca medicinskih sredstava
Član 203.
Agencija organizuje i prati vigilancu medicinskih sredstava u prometu 
prikupljanjem informacija o kvalitetu, bezbednosti i efikasnosti medicinskih 
sredstava posle njihovog puštanja u promet, kao i učestalost poznatih i otkrivanje 
novih neželjenih reakcija.
Zdravstvene ustanove, kao i privatna praksa, odnosno veterinarske ustanove, 
zdravstveni i veterinarski radnici dužni su da u što kraćem roku obaveste 
nadležne regionalne centre osnovane u skladu sa ovim zakonom i Agenciju o svakom 
neželjenom dejstvu medicinskog sredstva.
Agencija obrađuje, vrši selekciju i daje podatke o neželjenim reakcijama na 
medicinska sredstva.
Podaci i informacije o neželjenim reakcijama na medicinska sredstva kao i o 
preduzetim merama stavljaju se na sajt Agencije.
Ministar nadležan za poslove zdravlja propisuje način prijavljivanja, prikupljanja 
i praćenja neželjenih reakcija na medicinska sredstva od strane proizvođača, 
nosioca upisa u Registar medicinskih sredstava, zdravstvenih ustanova, kao i 
privatne prakse, odnosno veterinarskih ustanova, zdravstvenih i veterinarskih 
radnika, regionalnih centara i Agencije.
Oglašavanje medicinskih sredstava
Član 204.
Oglašavanje medicinskih sredstava vrši se shodno odredbama čl. 164 – 169. ovog 
zakona.
Medicinska sredstva za upotrebu u veterinarskoj medicini
Član 205.
Medicinsko sredstvo za upotrebu u veterinarskoj medicini je:
1) svaki instrument, aparat, uređaj i proizvod koji se primenjuje na 
životinjama, bilo da se koriste samostalno ili u kombinaciji, uključujući i 
softver potreban za pravilnu primenu, radi: 
– utvrđivanja dijagnoze, prevencije, praćenja, lečenja ili ublažavanja bolesti, 

– utvrđivanja dijagnoze, praćenja, lečenja ili ublažavanja povreda ili 
invaliditeta, 
– ispitivanja, zamene ili modifikacije anatomskih ili fizioloških funkcija, 

– dijagnostike graviditeta, 
– obeležavanja i identifikacije životinja;
2) dijagnostičko medicinsko sredstvo in vitro za upotrebu u veterinarskoj 
medicini koje obuhvata reagens, proizvod reagenasa, materijal za kontrolu i 
kalibraciju, komplet reagenasa, instrument, aparaturu, opremu ili sistem koji se 
koristi samostalno ili u kombinaciji namenjen za upotrebu u in vitro uslovima za 
ispitivanje uzoraka, referentni materijali, dijagnostički kitovi;
3) pomoćno sredstvo koje po definiciji nije medicinsko sredstvo za upotrebu u 
veterinarskoj medicini, a označava proizvod koji u kombinaciji sa medicinskim 
sredstvom omogućava funkcionisanje u skladu sa njegovom namenom.
Medicinska sredstva za upotrebu u veterinarskoj medicini mogu da se stavljaju 
u promet samo ako ne ugrožavaju zdravlje i bezbednost životinja, doktora 
veterinarske medicine i drugih lica, ako su propisno proizvedena, postavljena, 
održavana i upotrebljavana u skladu sa njihovom namenom i uputstvom proizvođača. 

Medicinska sredstva za upotrebu u veterinarskoj medicini mogu da se 
upotrebljavaju ako:
1) zadovoljavaju propisane uslove za medicinska sredstva; 
2) ispunjavaju zahtevane međunarodne i domaće standarde za odgovarajuća 
medicinska sredstva;
3) su upisana u Registar medicinskih sredstava za upotrebu u veterinarskoj 
medicini koji vodi Agencija.
Medicinska sredstva za upotrebu u veterinarskoj medicini mogu da budu u 
prometu u Republici Srbiji pod uslovom da su upisana u Registar medicinskih 
sredstva za upotrebu u veterinarskoj medicini.
Zahtev za upis medicinskog sredstva za upotrebu u veterinarskoj medicini u 
Registar medicinskih sredstava iz stava 4. ovog člana može da podnese: 

1) proizvođač medicinskog sredstva sa sedištem u Republici Srbiji;
2) zastupnik, distributer ili ovlašćeni predstavnik inostranog proizvođača 
medicinskog sredstva, sa sedištem u Republici Srbiji.
Upis u Registar medicinskih sredstava za upotrebu u veterinarskoj medicini 
vrši se na osnovu zahteva za upis i dokumentacije koja se prilaže uz zahtev za 
upis. 
Agencija izdaje rešenje o upisu u Registar medicinskih sredstava za upotrebu u 
veterinarskoj medicini.
Ministar nadležan za poslove veterine propisuje način upisa, sadržaj zahteva 
i dokumentaciju koja se podnosi uz zahtev za upis medicinskog sredstva u 
Registar medicinskih sredstava za upotrebu u veterinarskoj medicini, odnosno 
izmenu, dopunu, odnosno obnovu upisa, kao i brisanje medicinskog sredstva iz 
Registra medicinskih sredstava za upotrebu u veterinarskoj medicini, obeležavanje 
i sadržaj uputstva, vigilancu, kao i oglašavanje medicinskih sredstava za 
upotrebu u veterinarskoj medicini. 
Odredbe čl. 178. – 202. shodno se primenjuju na medicinska sredstva za 
upotrebu u veterinarskoj medicini.
V. VANREDNE SITUACIJE
Član 206.
U slučaju epidemije, odnosno epizootije, kao i u drugim vanrednim 
situacijama, radi sprečavanja nastanka teških posledica po zdravlje stanovništva, 
odnosno životinja, Vlada može da propiše i drukčiji način, postupak i uslove za 
izdavanje dozvole za lek, odnosno za upis u registar lekova ili medicinskih 
sredstava koji vodi Agencija, za kliničko ispitivanje leka, proizvodnju, promet, 
kontrolu kvaliteta lekova, obeležavanje, farmakovigilancu, odnosno vigilancu, 
oglašavanje, kao i primenu lekova u lečenju životinja, od uslova koji su propisani 
ovim zakonom. 
VI. POVERLJIVOST INFORMACIJA
Član 207.
Zaposleni u Agenciji, članovi organa i savetodavnih tela Agencije, stručnjaci 
sa liste stručnjaka, kao i zaposleni u nadležnim ministarstvima dužni su da kao 
službenu tajnu čuvaju sve podatke iz dokumentacije koja se prilaže uz zahtev za 
dobijanje dozvole za lek, kao i u drugim postupcima koji se vode pred Agencijom, 
odnosno u nadležnim ministarstvima, naročito ako:
1) su podaci tajni, odnosno koji kao celina ili u preciznom obliku i skupu 
svojih komponenata nisu opšte poznati ili nisu lako dostupni licima koja se 
uobičajeno bave tom vrstom informacija;
2) podaci imaju komercijalnu vrednost zbog svoje tajnosti i to u periodu 
trajanja te tajnosti;
3) podaci za koje predlagač za dobijanje dozvole za lek, izmene i dopune, 
odnosno obnove dozvole za lek preduzima, pod datim okolnostima, razumne korake 
da ih održi tajnim.
Lica iz stava 1. ovog člana kao službenu tajnu čuvaju i podatke iz 
dokumentacije za dobijanje dozvole za lek, izmene i dopune, odnosno obnove 
dozvole za lek koji se odnose na neotkrivene testove (ispitivanja) farmaceutskih 
proizvoda koji koriste nova hemijska jedinjenja ili čije stvaranje iziskuje 
značajan napor.
Radi suzbijanja nelojalne konkurencije, zaposleni i lica iz stava 1. ovog 
člana ne smeju da otkrivaju informacije iz dokumentacije koja je podneta u 
postupku za dobijanje dozvole za lek, kao i u drugim postupcima koji se vode pred 
Agencijom, odnosno nadležnim ministarstvima, osim uz saglasnost podnosioca 
zahteva za dobijanje dozvole za lek, odnosno podnosioca zahteva za druge postupke 
koji se vode pred Agencijom, odnosno nadležnim ministarstvima, kao i osim 
podataka koji su dostupni stručnoj i opštoj javnosti radi davanja informacija o 
leku, odnosno medicinskom sredstvu koje su neophodne za upotrebu, odnosno 
rukovanje, kao i zaštitu zdravlja ljudi, odnosno životinja.
U slučaju povrede obaveze iz st. 1, 2. i 3. ovog člana primenjuju se propisi 
koji se odnose na zaštitu službene tajne.
Na zaštitu podataka iz stava 2. ovog člana primenjuju se propisi o zaštiti 
industrijske svojine.
VII. NADZOR U OBLASTI LEКOVA I MEDICINSКIH SREDSTAVA
Član 208.
Nadzor nad sprovođenjem ovog zakona i propisa donetih za sprovođenje ovog 
zakona vrši ministarstvo nadležno za poslove zdravlja preko inspektora za lekove 
i medicinska sredstva (u daljem tekstu: inspektor), kao i ministarstvo nadležno 
za poslove veterine – za veterinarske lekove preko veterinarskih inspektora.
Nadzor nad obavljanjem poslova poverenih ovim zakonom vrši nadležno 
ministarstvo.
U vršenju nadzora iz stava 1. ovog člana inspektor je ovlašćen da:
1) utvrđuje i kontroliše primenu Smernica Dobre proizvođačke prakse, Dobre 
laboratorijske prakse, Dobre kliničke prakse i Dobre prakse u distribuciji; 

2) utvrdi ispunjenost uslova za proizvodnju lekova, odnosno medicinskih 
sredstava, izradu galenskih lekova, prometa na veliko lekova, odnosno 
medicinskih sredstava, prometa na malo medicinskih sredstava u specijalizovanim 
prodavnicama, kao i ispitivanja lekova, u pogledu prostora, opreme i kadra 
propisanih ovim zakonom i propisima donetim za sprovođenje ovog zakona;
3) pravnom ili fizičkom licu zabrani proizvodnju lekova, odnosno medicinskih 
sredstava, promet lekova, odnosno medicinskih sredstava, izradu galenskih 
lekova, laboratorijsko ispitivanje lekova, ako ne ispunjavaju uslove propisane 
ovim zakonom i propisima donetim za njegovo sprovođenje; 
4) pravnom ili fizičkom licu naredi da uskladi poslovanje odnosno da otkloni 
nedostatke u pogledu uslova propisanih ovim zakonom i propisima donetim za 
njegovo sprovođenje, u roku koji ne može biti kraći od 15 dana ni duži od šest 
meseci od dana prijema odluke kojom se ta mera naređuje;
5) pravnom ili fizičkom licu iz tačke 3) ovog stava, zabrani proizvodnju 
lekova, odnosno medicinskih sredstava, promet na veliko lekova, odnosno 
medicinskih sredstava, promet na malo medicinskih sredstava, izradu galenskih 
lekova i laboratorijsko ispitivanje lekova i hemikalija ako ne uskladi poslovanje, 
odnosno ne otkloni nedostatke u roku iz tačke 4) ovog stava, odnosno ako postoji 
kritična neusaglašenost proizvodnje sa Smernicama Dobre proizvođačke prakse; 

6) pravnom ili fizičkom licu zabrani promet leka ako ne ispunjavaju propisane 
uslove iz ovog zakona i propisa donetih za njegovo sprovođenje;
7) obustavi promet leka, odnosno njegove serije koji ne odgovaraju uslovima 
propisanim ovim zakonom i propisima donetim za njegovo sprovođenje;
8) naredi povlačenje leka odnosno njegove serije iz prometa u slučajevima 
predviđenim ovim zakonom i propisima donetim za sprovođenje ovog zakona;
9) naredi uništavanje neispravnog leka, kao i određenih medicinskih sredstava 
u skladu sa ovim zakonom;
10) obustavi, odnosno zabrani sprovođenje kliničkog ispitivanja leka ako se 
sprovodi u suprotnosti sa ovim zakonom i propisima donetim za sprovođenje ovog 
zakona, na osnovu predloga Agencije, odnosno po službenoj dužnosti;
11) zabrani oglašavanje lekova, odnosno medicinskih sredstava koje se vrši 
suprotno uslovima propisanim ovim zakonom i propisima donetim za njegovo 
sprovođenje od strane svih pravnih ili fizičkih lica koja učestvuju u postupku 
oglašavanja lekova, odnosno medicinskih sredstava, kao i da na osnovu podataka 
koje Agencija dostavlja nadležnom ministarstvu u skladu sa ovim zakonom, naloži 
zabranu oglašavanja, odnosno upotrebe materijala koji se koristi u postupku 
oglašavanja lekova i medicinskih sredstava i druge dokumentacije koja se odnosi 
na oglašavanje lekova i medicinskih sredstava;
12) vrši uvid u dokumentaciju i evidencije nosioca dozvole za lek, odnosno 
medicinskih sredstava upisanih u Registar medicinskih sredstava, o svim 
prijavljenim i primljenim podacima o farmakovigilanci, odnosno vigilanci 
medicinskih sredstava, kao i o prijavama koje su dostavljene Agenciji, 
zdravstvenim ustanovama i veterinarskim ustanovama;
13) preduzme i druge propisane mere, u skladu sa zakonom.
Član 209.
Za lekove koji se upotrebljavaju u humanoj medicini poslove inspektora može da 
vrši lice koje ima završen medicinski ili farmaceutski fakultet, položen stručni 
ispit u skladu sa zakonom kojim se uređuje zdravstvena zaštita i stručni ispit 
za rad u organima državne uprave i najmanje tri godine radnog iskustva u struci.
Za lekove koji se upotrebljavaju isključivo u veterinarskoj medicini poslove 
inspektora može da vrši lice koje ima završen veterinarski fakultet, položen 
stručni ispit u skladu sa zakonom kojim se uređuje oblast veterine i stručni 
ispit za rad u organima državne uprave i najmanje tri godine radnog iskustva u 
struci, odnosno najmanje pet godina radnog iskustva u struci za obavljanje poslova 
graničnog veterinarskog inspektora.
Član 210.
Inspektor ima posebnu legitimaciju, kojom se identifikuje i koju je dužan da 
pokaže na zahtev odgovornog ili drugog zainteresovanog lica, prilikom vršenja 
nadzora.
Obrazac i sadržinu legitimacije iz stava 1. ovog člana propisuje ministar 
nadležan za poslove zdravlja, odnosno ministar nadležan za poslove veterine.
Član 211.
Inspektor je samostalan u granicama ovlašćenja utvrđenih ovim zakonom i 
propisima donetim za sprovođenje ovog zakona i za svoj rad je lično odgovoran.
U vršenju nadzora iz člana 208. ovog zakona inspektor je ovlašćen da:
1) pregleda opšte i pojedinačne akte, evidencije i drugu dokumentaciju koja 
se odnosi na proizvodnju lekova i medicinskih sredstava, izradu galenskih lekova, 
promet lekova i medicinskih sredstava, oglašavanje lekova i medicinskih 
sredstava, ispitivanje i kontrolu kvaliteta lekova, odnosno određenih vrsta 
medicinskih sredstava, kao i dokumentaciju koja se odnosi na primenu Smernica 
Dobre proizvođačke prakse, Dobre laboratorijske prakse i Dobre prakse u 
distribuciji; 
2) sasluša i uzima izjave od odgovornih i zainteresovanih lica;
3) pregleda poslovne prostorije, objekte, postrojenja, uređaje, opremu, kao i 
dokumentaciju o propisanom kadru koja se odnosi na proizvodnju lekova i 
medicinskih sredstava, izradu galenskih lekova, promet, kao i ispitivanje i 
kontrolu lekova, odnosno određenih vrsta medicinskih sredstava; 
4) izvrši neposredni uvid u primenu Smernica Dobre proizvođačke prakse, Dobre 
laboratorijske prakse i Dobre prakse u distribuciji, kao i standardnih i 
operativnih postupaka iz tih oblasti; 
5) uzima uzorke lekova, odnosno određenih vrsta medicinskih sredstava iz 
prometa, odnosno proizvodnje radi utvrđivanja kvaliteta;
6) uzme kopije pregledanih dokumenata koji su predmet nadzora, kao i da 
pribavi dokaze o utvrđenom činjeničnom stanju fotografisanjem objekata, proizvodnog 
prostora, opreme i dr;
7) preduzima druge mere i radnje u vezi s predmetom nadzora, u skladu sa ovim 
zakonom.
Član 212.
O svakom izvršenom pregledu i radnjama preduzetim u postupku nadzora, 
inspektor je dužan da sačini zapisnik koji sadrži nalaz stanja. 
Zapisnik iz stava 1. ovog člana obavezno se dostavlja subjektu nad kojim je 
izvršen nadzor.
Inspektor na osnovu zapisnika iz stava 1. ovog člana donosi rešenje kojim 
nalaže subjektima nad kojima je izvršen nadzor da sprovedu mere i radnje. 

Protiv rešenja iz stava 3. ovog člana može da se izjavi žalba ministru 
nadležnom za poslove zdravlja, odnosno ministru nadležnom za poslove veterine – 
za veterinarske lekove.
Rešenje ministra iz stava 4. ovog člana konačno je u upravnom postupku i 
protiv njega se može pokrenuti upravni spor.
Na osnovu zapisnika koji sačinjava inspektor o uslovima za proizvodnju lekova i 
medicinskih sredstava, promet na malo medicinskih sredstava, izradu galenskih 
lekova, promet na veliko, laboratorijsko ispitivanje, kao i u postupku izdavanja 
sertifikata o Dobroj proizvođačkoj praksi i Dobroj laboratorijskoj praksi, 
ministar nadležan za poslove zdravlja, odnosno ministar nadležan za poslove 
veterine – za veterinarske lekove, donosi rešenje.
Rešenje ministra iz stava 6. ovog člana konačno je u upravnom postupku i 
protiv njega se može pokrenuti upravni spor.
Ako inspektor oceni da je postupanjem, odnosno nepostupanjem subjekata nad 
kojima je izvršen nadzor učinjeno krivično delo, privredni prestup ili prekršaj, 
dužan je da bez odlaganja podnese nadležnom organu prijavu za učinjeno krivično 
delo ili privredni prestup, odnosno zahtev za pokretanje prekršajnog postupka. 

Član 213.
Utvrđivanje usaglašenosti sa Smernicama Dobre proizvođačke prakse, odnosno 
Dobre laboratorijske prakse vrši se na osnovu:
1) nadzora koji se vrši radi izdavanja sertifikata Dobre proizvođačke prakse, 
odnosno Dobre laboratorijske prakse, na osnovu zahteva proizvođača lekova, 
odnosno laboratorije;
2) periodičnog nadzora koji se vrši na tri godine od dana izdavanja prethodnog 
sertifikata o Dobroj proizvođačkoj praksi, odnosno dve godine od dana izdavanja 
sertifikata o Dobroj laboratorijskoj praksi radi provere usaglašenosti sa 
Smernicama Dobre proizvođačke prakse, odnosno Dobre laboratorijske prakse;
3) posebnog nadzora koji se vrši na zahtev nadležnih organa, odnosno 
organizacija kojima se dostavlja sertifikat Dobre proizvođačke prakse, odnosno 
Dobre laboratorijske prakse u postupku izdavanja dozvole za lek, registracije, 
prijavljivanja ili izdavanja dozvole za stavljanje u promet i korišćenja hemikalija;
4) vanrednog nadzora.
Član 214.
Pravna i fizička lica čiji rad podleže nadzoru, dužna su da inspektoru 
omoguće nesmetan pristup i vršenje nadzora u skladu sa ovim zakonom, bez obzira 
na to da li se radi o najavljenom ili nenajavljenom nadzoru, kao i da mu bez 
naknade stave na raspolaganje dovoljan broj uzoraka leka za analizu, odnosno da mu 
pruže sve potrebne podatke kojima raspolažu.
Troškove uzimanja uzoraka lekova, odnosno određenih vrsta medicinskih 
sredstava snosi nosilac dozvole za lek, odnosno nosilac upisa u registre koji se 
vode kod Agencije, zdravstvene ustanove, privatne prakse, odnosno veterinarske 
organizacije, pravnog lica koje vrši promet na veliko lekova, odnosno 
medicinskih sredstava.
Inspektor je dužan da postupa u skladu sa ovim zakonom, propisima donetim za 
sprovođenje ovog zakona, savesno i nepristrasno, odnosno da čuva kao službenu 
tajnu podatke do kojih dođe prilikom vršenja nadzora.
Član 215.
Agencija može izuzetno u postupku izdavanja dozvole za lek da podnese zahtev 
nadležnom ministarstvu da se izvrši inspekcijski nadzor nad proizvođačem leka za 
koji je podnet zahtev za izdavanje dozvole za lek, izmene ili dopune, odnosno 
obnove dozvole. 
Član 216.
Troškove inspekcijskog nadzora u cilju utvrđivanja usaglašenosti proizvodnje, 
odnosno laboratorijskog ispitivanja sa Smernicama Dobre proizvođačke, odnosno 
Dobre laboratorijske prakse nastale u postupku po zahtevu podnosioca zahteva, 
snosi podnosilac zahteva.
Prestali su da važe raniji st. 2. i 3 (vidi član 79. Zakona - 113/2017-192)
VIII. КAZNENE ODREDBE
Privredni prestupi
Član 217.
Novčanom kaznom od 1.000.000 do 3.000.000 dinara, kazniće se za privredni 
prestup pravno lice:
1) Ako obavlja proizvodnju, odnosno promet lekova, odnosno medicinskih 
sredstava u suprotnosti sa ovim zakonom (član 95. stav 2, član 97. stav 3, član 
99. st. 1, 4, i 5, član 100, član 101. stav 1, član 103. stav 6, član 108. stav 
1, čl. 109. i 119, član 120. stav 3, član 121. stav 4, član 123. stav 4, čl. 
132. i 133, član 134. st. 1 – 3, čl. 158 – 160, član 170, član 177. stav 1, član 
185. stav 2, član 187. st. 1. i 2, član 188, član 193, st. 2. i 3, član 197);
2) Ako postupi u suprotnosti sa članom 207. st. 1 – 3. ovog zakona.
3) Ako postupi u suprotnosti sa članom 144. stav 4. ovog zakona.
Za privredni prestup iz stava 1. ovog člana kazniće se i odgovorno lice u 
pravnom licu novčanom kaznom od 100.000 do 200.000 dinara.
Član 218.
Novčanom kaznom od 800.000 do 2.000.000 dinara kazniće se za privredni 
prestup pravno lice ako:
1) izrađuje galenske, odnosno magistralne lekove, odnosno vrši promet u 
suprotnosti sa članom 24. ovog zakona;
2) predlagač za dobijanje dozvole za lek, odnosno predlagač upisa medicinskog 
sredstva u Registar medicinskih sredstava koji vodi Agencija, nema odgovorno 
lice za farmakovigilancu, kao i odgovorno lice za dokumentaciju u postupku 
dobijanja dozvole za lek, njene izmene, dopune i obnove s kojima je zaključio 
ugovor o radu s punim radnim vremenom na neodređeno vreme, odnosno ako nema lice 
odgovorno za puštanje serije leka u promet (član 27. st. 3. i 4);
3) nosilac dozvole za lek najkasnije 12 meseci od dana dostavljanja akta 
Agencije o prihvatanju ili odobrenju varijacije ne pusti u promet lek u skladu s 
prihvaćenom ili odobrenom varijacijom (član 40. stav 7);
4) nosilac dozvole za lek najkasnije 12 meseci od dana dostavljanja akta 
Agencije o prenosu dozvole ne pusti u promet lek u skladu sa odobrenim prenosom 
dozvole za lek (član 41. stav 5);
5) nosilac dozvole za lek najkasnije 12 meseci od dana dostavljanja odluke o 
obnovi dozvole za lek ne pusti u promet lek u skladu sa odlukom o obnovi dozvole 
(član 42. stav 8);
6) se lek nalazi u prometu posle isteka roka upotrebe leka, odnosno posle 
isteka najduže 6 meseci od isteka roka iz dozvole za lek, odnosno ako se takav 
lek proizvodi ili uvozi, odnosno ako se ne obavesti nadležno ministarstvo i 
Agencija da se neće pokrenuti postupak za obnovu dozvole za lek u roku od 60 
dana pre isteka roka važnosti iz dozvole za lek, a lek se i dalje nalazi u 
prometu (član 47);
7) se vrši promet lekova u Republici Srbiji za koje Vlada nije propisala cenu 
u skladu sa ovim zakonom (član 58. stav 4);
8) lek, odnosno medicinsko sredstvo koji se klinički ispituje nije obeležen u 
skladu sa ovim zakonom (član 69. st. 1. i 2 i član 199);
9) uvoznik leka, odnosno medicinskog sredstva koji se klinički ispituju nema 
dozvolu za promet na veliko (član 70 stav 1. i član 199);
10) sponzor kliničkog ispitivanja leka, odnosno medicinskog sredstva nema 
odgovorno lice za dokumentaciju u postupku dobijanja dozvole za sprovođenje 
kliničkog ispitivanja, njene izmene i dopune, kao i za farmakovigilancu s kojim je 
zaključio ugovor o radu s punim radnim vremenom na neodređeno vreme, o čemu je 
obavestio, odnosno o čemu nije obavestio Agenciju (član 71. stav 6. i član 199);
11) sponzor kliničkog ispitivanja leka, odnosno medicinskog sredstva nije pre 
početka kliničkog ispitivanja osigurao lice koje se podvrgava kliničkom 
ispitivanju za slučaj nastanka štete po zdravlje tog lica, a koja je izazvana 
kliničkim ispitivanjem, u skladu sa zakonom, kao i da nije ugovorom odredio iznos 
neophodnih troškova koji pripadaju licima koja učestvuju u kliničkom ispitivanju, 
odnosno ako u ugovoru za kliničko ispitivanje veterinarskog leka, odnosno 
medicinskog sredstva nije naveo iznos naknade vlasniku životinje u slučaju 
nastale štete izazvane kliničkim ispitivanjem (čl. 72 i 199);
12) pravno lice koje vrši laboratorijsko ispitivanje ne prijavi ministarstvu 
nadležnom za poslove zdravlja delatnost laboratorijskog ispitivanja (član 94. stav 
5);
13) pravno lice koje vrši promet na veliko lekova i medicinskih sredstava ne 
postupi u skladu sa merom zabrane koju je izreklo ministarstvo (član 135. stav 
3):
14) proizvođač lekova, odnosno medicinskih sredstava, odnosno pravno lice 
koje vrši promet na veliko lekova, odnosno medicinskih sredstava ne obaveštava 
nadležno ministarstvo, odnosno Agenciju, odnosno ako ne vodi izveštaje, odnosno 
evidencije propisane ovim zakonom (član 110, član 136, član 137. stav 2, član 
139. stav 1);
15) nosilac dozvole za promet lekova na veliko nema plan za hitno povlačenje 
lekova iz prometa kojim se obezbeđuje efikasno povlačenje lekova sa tržišta po 
zahtevu nadležnog ministarstva, proizvođača ili nosioca dozvole za lek (član 
138);
16) proizvođač lekova, odnosno nosilac dozvole za lek vrši promet lekova u 
suprotnosti sa članom 140. st. 1. i 2. ovog zakona;
17) je količina uvezenog leka koji nema dozvolu za lek veća od jednogodišnje 
potrebe zdravstvene, odnosno veterinarske organizacije, odnosno ako ne odgovara 
potrebama naučnog ili medicinskog istraživanja (član 141. st. 4. i 5.);
18) je pravno lice koje uvozi lek, odnosno koje stavlja u promet uvezeni lek 
stavilo u promet čije uzorke leka nije dostavilo Agenciji radi kontrole 
kvaliteta (član 149. stav 2);
19) vrši obeležavanje lekova, odnosno medicinskih sredstava u suprotnosti sa 
čl. 152, 153, 155, 157. i 200. ovog zakona;
20) lek koji nema dozvolu za lek i čiji je uvoz odobrila Agencija nema 
uputstvo za lek na srpskom jeziku (član 156. stav 5);
21) vrši oglašavanje lekova, odnosno medicinskih sredstava u suprotnosti sa 
ovim zakonom (čl. 166 – 168. i član 204);
22) nosilac upisa u registar ne prijavi svaku dopunu i izmenu u dokumentaciji 
na osnovu koje je Agencija izvršila upis medicinskog sredstva u Registar 
medicinskih sredstava (član 181. stav 1).
Za privredni prestup iz stava 1. ovog člana kazniće se i odgovorno lice u 
pravnom licu novčanom kaznom od 80.000 do 150.000 dinara.
Član 219.
Uz kaznu iz čl. 217. i 218. ovog zakona pravnom licu može se izreći i 
zaštitna mera zabrane određene privredne delatnosti od tri godine do deset 
godina.
Lekovi i medicinska sredstva koji su predmet privrednog prestupa oduzeće se 
bez naknade.
Prekršaji 
Član 220.
Novčanom kaznom od 300.000 do 1.000.000 dinara kazniće se za prekršaj pravno 
lice ako:
1) izdaje, odnosno prodaje lekove u suprotnosti sa režimom izdavanja lekova 
utvrđenog u dozvoli za lek, odnosno ako postupa u suprotnosti sa članom 55. st. 
2. i 3. ovog zakona (čl. 51-54. i član 55. st. 2. i 3);
2) sponzor kliničkog ispitivanja leka, odnosno medicinskog sredstva ne dostavi 
glavnom istraživaču koji učestvuje u kliničkom ispitivanju istu dokumentaciju na 
osnovu koje je Agencija odobrila sprovođenje kliničkog ispitivanja, kao i ako mu 
ne dostavi dozvolu Agencije za sprovođenje kliničkog ispitivanja leka, odnosno 
medicinskog sredstva (čl. 84. i 199);
3) sponzor ili glavni istraživač kliničkog ispitivanja leka, odnosno 
medicinskog sredstva ne dostavi tražene podatke Agenciji u roku od 8 dana od 
dana kada su zatraženi podaci (član 91. stav 4. i član 199);
4) sponzor kliničkog ispitivanja leka, odnosno medicinskog sredstva ne dostavi 
izveštaje Agenciji, odnosno ako ne obavesti Agenciju, odnosno Etički odbor o 
završetku, odnosno prekidu kliničkog ispitivanja, odnosno ako ne dostavi završni 
izveštaj o rezultatima kliničkog ispitivanja leka, odnosno medicinskog sredstva 
(član 92. st. 1 – 3. i 199);
5) apoteka, odnosno privatna praksa vrši drugu vrstu prometa lekova osim 
prometa na malo lekova za potrebe pacijenata, drugih zdravstvenih ustanova, 
privatne prakse, odnosno veterinarskih ustanova koje snabdeva lekovima pod 
uslovima propisanim ovim zakonom (član 140. stav 3);
6) apoteka, odnosno privatna praksa na vidnom mestu ne istakne ime i prezime 
odgovornog farmaceuta, odnosno diplomiranog veterinara, kao i ako taj podatak ne 
dostavi nadležnom ministarstvu (član 146. stav 3);
7) se promet na malo medicinskih sredstava obavlja u suprotnosti sa članom 
196. st. 1 – 3;
Za prekršaj iz stava 1. ovog člana kazniće se i odgovorno lice u pravnom licu 
novčanom kaznom od 10.000 do 50.000 dinara.
Za prekršaj iz stava 1. ovog člana kazniće se fizičko lice novčanom kaznom od 
20.000 do 50.000 dinara.
Član 221.
Ako radnje iz člana 217. stav 1. tačka 3. i člana 220. ovog zakona učini 
preduzetnik, kazniće se za prekršaj novčanom kaznom od 200.000 do 500.000 
dinara.
Uz kaznu iz stava 1. ovog člana preduzetniku se može izreći i zaštitna mera 
zabrane vršenja određenih delatnosti u trajanju od šest meseci do tri godine i bez 
naknade oduzeti lekovi i medicinska sredstva koja su predmet prekršaja.
IX. PRELAZNE I ZAVRŠNE ODREDBE
Član 222.
Pravna i fizička lica koja proizvode, odnosno vrše promet lekova i 
medicinskih sredstava na veliko, odnosno promet medicinskih sredstava na malo, 
dužna su da svoje poslovanje usklade sa odredbama ovog zakona u roku od 18 meseci 
od dana stupanja na snagu ovog zakona.
Izuzetno od stava 1. ovog člana, pravna lica koja proizvode lekove i koja su 
u postupku usklađivanja proizvodnje sa Smernicama Dobre proizvođačke prakse u 
skladu sa Zakonom o lekovima i medicinskim sredstvima („Službeni glasnik RS”, 
br. 84/04, 85/05 i 36/09 – dr. zakon), odnosno koji su u postupku privatizacije 
na dan stupanja na snagu ovog zakona, kao i proizvođači koji su osnovani kao 
zdravstvena ustanova u skladu sa zakonom, dužni su da usklade proizvodnju sa 
Smernicama Dobre proizvođačke prakse u roku koji ne može biti duži od tri godine 
od dana stupanja na snagu ovog zakona.
Ako proizvođač lekova, odnosno medicinskih sredstava, odnosno pravno lice 
koje vrši promet na veliko lekova i medicinskih sredstava, odnosno promet 
medicinskih sredstava na malo ne uskladi svoje poslovanje sa odredbama ovog 
zakona u roku iz stava 1. ovog člana, nadležno ministarstvo preko nadležnih 
inspektora doneće rešenje o ukidanju rešenja kojim je utvrđena ispunjenost uslova za 
proizvodnju lekova, odnosno medicinskih sredstava, odnosno prometa lekova i 
medicinskih sredstava, odnosno prometa medicinskih sredstava na malo u skladu s 
propisima koji su važili do dana stupanja na snagu ovog zakona.
Pravna lica koja proizvode aktivne supstance i pravna lica koja vrše 
pretkliničko ispitivanje bezbednosti supstanci dužna su da usklade proizvodnju, 
odnosno laboratorijsko ispitivanje sa Smernicama Dobre proizvođačke prakse, 
odnosno Dobre laboratorijske prakse u roku od tri godine od dana stupanja na 
snagu ovog zakona.
Član 223.
Inspekcija nadležnog ministarstva dužna je da u roku od tri godine od dana 
stupanja na snagu ovog zakona izvrši inspekcijski nadzor i utvrdi ispunjenost 
uslova za obavljanje proizvodnje lekova i medicinskih sredstava, kao i prometa 
lekova i medicinskih sredstava na veliko. 
Na osnovu rezultata inspekcijskog nadzora iz stava 1. ovog člana nadležni 
ministar će odlučiti o izdavanju nove dozvole za proizvodnju, odnosno za promet na 
veliko lekova i medicinskih sredstava, u skladu sa ovim zakonom i propisima 
donetim za sprovođenje ovog zakona.
Član 224.
Dozvola za stavljanje u promet medicinskog sredstva koje ima sertifikat o 
usklađenosti, a koja je izdata u skladu s propisima koji su važili do dana 
stupanja na snagu ovog zakona, važi 90 dana od isteka roka važnosti sertifikata o 
usklađenosti na osnovu koga je izdata dozvola za stavljanje u promet medicinskog 
sredstva.
Član 225.
Postupci pokrenuti po zahtevima podnetim nadležnom ministarstvu, odnosno 
Agenciji do dana stupanja na snagu ovog zakona okončaće se po propisima koji su 
važili u vreme kada je zahtev podnet.
Izuzetno od stava 1. ovog člana, zahtevi za izdavanje dozvole za stavljanje u 
promet medicinskog sredstva podneti Agenciji do dana stupanja na snagu ovog 
zakona, smatraće se kao zahtevi podneti za upis u Registar medicinskih sredstava 
ako podnosilac zahteva podnese, odnosno dopuni potrebnu dokumentaciju u skladu 
sa ovim zakonom.
Član 226.
Nosilac dozvole za lek dužan je da obeleži lek u skladu sa ovim zakonom i 
propisima donetim za sprovođenje ovog zakona, kao i u skladu sa odredbama propisa 
koji su doneti u izvršavanju Zakona o lekovima i medicinskim sredstvima 
(„Službeni glasnik RS”, br. 84/04, 85/05 i 36/09), kojim se uređuje sadržaj i 
način obeležavanja spoljnjeg i unutrašnjeg pakovanja leka i sadržaj uputstva za 
pacijenta – korisnika, a koje nisu u suprotnosti sa odredbama ovog zakona, u 
roku od 12 meseci od dana stupanja na snagu ovog zakona. 
Član 227.
Galenska laboratorija koja izrađuje galenski lek dužna je da se uskladi sa 
odredbama ovog zakona i propisima donetim za sprovođenje ovog zakona u roku od 
dve godine od dana stupanja na snagu ovog zakona.
Član 228.
Laboratorija koja obavlja kontrolu kvaliteta lekova na osnovu ovlašćenja koje 
je izdato do dana stupanja na snagu ovog zakona dužna je da uskladi svoj rad sa 
odredbama ovog zakona u roku od dve godine od dana stupanja na snagu ovog zakona.
Član 229.
Propisi za sprovođenje ovog zakona doneće se u roku od 12 meseci od dana 
stupanja na snagu ovog zakona.
Do donošenja propisa iz stava 1. ovog člana primenjuju se propisi koji su 
važili do dana stupanja na snagu ovog zakona, a koji nisu u suprotnosti sa 
odredbama ovog zakona.
Član 230.
Odredbe čl. 31. i 32. ovog zakona za proizvođače lekova sa sedištem u 
Republici Srbiji primenjuju se od dana ulaska Republike Srbije u Evropsku uniju.
Do ulaska Republike Srbije u Evropsku uniju proizvođač lekova sa sedištem u 
Republici Srbiji koji je nosilac dozvole za lek može da dobije dozvolu za lek 
posle isteka roka od šest godina od dana dobijanja prve dozvole za referentni 
lek, odnosno posle isteka roka od deset godina od dana dobijanja prve dozvole za 
biotehnološki lek.
Član 231.
Danom stupanja na snagu ovog zakona prestaje da važi Zakon o lekovima i 
medicinskim sredstvima (,,Službeni glasnik Republike Srbije”, br. 84/04, 85/05 i 
36/09 – dr. zakon). 
Član 232.
Ovaj zakon stupa na snagu osmog dana od dana objavljivanja u „Službenom 
glasniku Republike Srbije”, osim odredaba člana 101. koje stupaju na snagu 1. 
januara 2012. godine.
