




Redakcijski prečišćen tekst
ZAКON
o državnoj upravi
„Službeni glasnik RS“, br. 79 od 16. septembra 2005, 101 
od 6. novembra 2007, 95 od 17. decembra 2010, 99 od 11. septembra 2014, 30 od 20. aprila 
2018 - dr. zakon, 47 od 20. juna 2018.

NAPOMENA IZDAVAČA: Član 63. ovog zakona prestaje da važi danom početka 
primene Zakona o planskom sistemu Republike Srbije ("Službeni glasnik RS", broj 
30/2018), odnosno 29. oktobra 2018. godine (vidi član 56. Zakona - 30/2018-3) 
(tekst Zakona pre izmene iz broja 30/2018 možete pogledati sa desne strane, u 
delu "Verzije prečišćenog teksta").

I. OSNOVNE ODREDBE
Položaj i sastav državne uprave
Član 1.
Državna uprava je deo izvršne vlasti Republike Srbije koji 
vrši upravne poslove u okviru prava i dužnosti Republike Srbije (u daljem tekstu: 
poslovi državne uprave).
Državnu upravu čine ministarstva, organi uprave u sastavu 
ministarstava i posebne organizacije (u daljem tekstu: organi državne uprave).

Obrazovanje i delokrug organa državne uprave
Član 2.
Organi državne uprave obrazuju se zakonom.
Delokrug organa državne uprave određuje se zakonom.

Nadzor nad organima državne uprave
Član 3.
Rad organa državne uprave podleže nadzoru Vlade.

Narodna skupština nadzire rad organa državne uprave preko 
nadzora nad radom Vlade i članova Vlade.
Preko upravnog spora sudovi nadziru zakonitost pojedinačnih 
akata organa državne uprave donesenih u upravnim stvarima.
Poveravanje poslova državne uprave
Član 4.
Pojedini poslovi državne uprave zakonom se mogu poveriti 
autonomnim pokrajinama, opštinama, gradovima i gradu Beogradu, javnim 
preduzećima, ustanovama, javnim agencijama i drugim organizacijama (u daljem 
tekstu: imaoci javnih ovlašćenja).
Odgovornost za štetu
Član 5.
Za štetu koju svojim nezakonitim ili nepravilnim radom 
organi državne uprave prouzrokuju fizičkim i pravnim licima odgovara Republika 
Srbija.
Imaoci javnih ovlašćenja sami odgovaraju za štetu koju 
svojim nezakonitim ili nepravilnim radom prouzrokuju fizičkim i pravnim licima u 
vršenju poverenih poslova državne uprave.
Afirmativne mere
*Službeni glasnik RS, broj 101/2007
Član 5a.
Organi državne uprave staraju se u skladu sa Ustavom, 
zakonima i drugim aktima o sprovođenju posebnih mera radi postizanja pune 
ravnopravnosti lica ili grupe lica koja su suštinski u nejednakom položaju sa 
ostalim građanima.
*Službeni glasnik RS, broj 101/2007
Finansiranje rada organa državne uprave
Član 6.
Sredstva za rad organa državne uprave obezbeđuju se u 
budžetu Republike Srbije.
II. NAČELA DELOVANJA ORGANA DRŽAVNE UPRAVE
Samostalnost i zakonitost
Član 7.
Organi državne uprave samostalni su u vršenju svojih poslova 
i rade u okviru i na osnovu Ustava, zakona, drugih propisa i opštih akata.

Stručnost, nepristrasnost i politička neutralnost
Član 8.
Organi državne uprave postupaju prema pravilima struke, 
nepristrasno i politički neutralno i dužni su da svakom omoguće jednaku pravnu 
zaštitu u ostvarivanju prava, obaveza i pravnih interesa.
Delotvornost u ostvarivanju prava stranaka
Član 9.
Organi državne uprave dužni su da strankama omoguće brzo i 
delotvorno ostvarivanje njihovih prava i pravnih interesa.
Srazmernost. Poštovanje stranaka
Član 10.
Кad rešavaju u upravnom postupku i preduzimaju upravne 
radnje, organi državne uprave dužni su da koriste ona sredstva koja su za stranku 
najpovoljnija ako se i njima postižu svrha i cilj zakona.
Organi državne uprave dužni su da poštuju ličnost i 
dostojanstvo stranaka.
Javnost rada
Član 11.
Rad organa državne uprave je javan.
Organi državne uprave dužni su da javnosti omoguće uvid u 
svoj rad, prema zakonu kojim se uređuje slobodan pristup informacijama od javnog 
značaja.
III. POSLOVI DRŽAVNE UPRAVE
1. Učestvovanje u oblikovanju politike Vlade
Član 12.
Organi državne uprave pripremaju nacrte zakona, druge 
propise i opšte akte za Vladu i predlažu Vladi strategije razvoja i druge mere 
kojima se oblikuje politika Vlade.
Organ uprave u sastavu ministarstva učestvuje u oblikovanju 
politike Vlade preko ministarstva.
2. Praćenje stanja
Član 13.
Organi državne uprave prate i utvrđuju stanje u oblastima iz 
svoga delokruga, proučavaju posledice utvrđenog stanja i, zavisno od nadležnosti, 
ili sami preduzimaju mere ili predlažu Vladi donošenje propisa i preduzimanje mera 
na koje je ovlašćena.
3. Izvršavanje zakona, drugih propisa i opštih akata
Pojam
Član 14.
Organi državne uprave izvršavaju zakone, druge propise i 
opšte akte Narodne skupštine i Vlade tako što donose propise, rešavaju u 
upravnim stvarima, vode evidencije, izdaju javne isprave i preduzimaju upravne 
radnje (u daljem tekstu: izvršni poslovi).
Organ uprave u sastavu ministarstva ne može donositi 
propise.
Za preduzimanje upravnih radnji kojima se poseže u ličnu 
slobodu i bezbednost, fizički i psihički integritet, imovinu i ostala ljudska 
prava i slobode organi državne uprave moraju imati neposredni osnov u zakonu.

Propisi koje donose organi državne uprave
Član 15.
Ministarstva i posebne organizacije donose pravilnike, 
naredbe i uputstva.
Pravilnikom se razrađuju pojedine odredbe zakona ili 
propisa Vlade.
Naredbom se naređuje ili zabranjuje neko ponašanje u jednoj 
situaciji koja ima opšti značaj.
Uputstvom se određuje način na koji organi državne uprave i 
imaoci javnih ovlašćenja izvršavaju pojedine odredbe zakona ili drugog propisa.

Pravilnici, naredbe i uputstva objavljuju se u „Službenom 
glasniku Republike Srbije”.
Ograničenja pri donošenju propisa
Član 16.
Ministarstva i posebne organizacije mogu donositi propise 
samo kad su na to izričito ovlašćeni zakonom ili propisom Vlade.
Ministarstva i posebne organizacije ne mogu propisom 
određivati svoje ili tuđe nadležnosti, niti fizičkim i pravnim licima 
ustanovljavati prava i obaveze koje nisu već ustanovljene zakonom.
Rešavanje u upravnim stvarima
Član 17.
Organi državne uprave rešavaju u upravnim stvarima i donose 
upravne akte.
Organi državne uprave rešavaju o žalbama i vanrednim 
pravnim sredstvima na upravne akte koje su doneli oni ili imaoci javnih 
ovlašćenja, prema zakonu.
4. Inspekcijski nadzor
Član 18.
Inspekcijskim nadzorom organi državne uprave ispituju 
sprovođenje zakona i drugih propisa neposrednim uvidom u poslovanje i postupanje 
fizičkih i pravnih lica i, zavisno od rezultata nadzora, izriču mere na koje su 
ovlašćeni.
Inspekcijski nadzor uređuje se posebnim zakonom.

5. Staranje o javnim službama
Član 19.
Organi državne uprave staraju se da se rad javnih službi 
odvija prema zakonu.
Pri tome organi državne uprave vrše poslove i preduzimaju 
mere na koje su ovlašćeni zakonom.
6. Razvojni poslovi
Član 20.
Organi državne uprave podstiču i usmeravaju razvoj u 
oblastima iz svoga delokruga, prema politici Vlade.
7. Ostali stručni poslovi
Član 21.
Organi državne uprave prikupljaju i proučavaju podatke u 
oblastima iz svoga delokruga, sačinjavaju analize, izveštaje, informacije i druge 
materijale i vrše druge stručne poslove kojima doprinose razvoju oblasti iz svog 
delokruga.
IV. UREĐENJE ORGANA DRŽAVNE UPRAVE
1. Ministarstva
Obrazovanje ministarstava
Član 22.
Ministarstvo se obrazuje za poslove državne uprave u jednoj 
ili više međusobno povezanih oblasti.
Ministar
Član 23.
Ministarstvom rukovodi ministar.
Ministar predstavlja ministarstvo, donosi propise i rešenja u 
upravnim i drugim pojedinačnim stvarima i odlučuje o drugim pitanjima iz 
delokruga ministarstva.
Ministar je odgovoran Vladi i Narodnoj skupštini za rad 
ministarstva i stanje u svim oblastima iz delokruga ministarstva.
Državni sekretar
Član 24.
Ministarstvo može da ima jednog ili više državnih 
sekretara, koji za svoj rad odgovaraju ministru i Vladi.
Državni sekretar pomaže ministru u okviru ovlašćenja koja mu 
on odredi. Ministar ne može ovlastiti državnog sekretara za donošenje propisa, 
niti za glasanje na sednicama Vlade.
Кad ministarstvo ima više državnih sekretara, ministar 
pismeno ovlašćuje jednog od njih da ga zamenjuje dok je odsutan ili sprečen.

Državni sekretar je funkcioner koga postavlja i razrešava 
Vlada na predlog ministra i njegova dužnost prestaje s prestankom dužnosti 
ministra.
Državni sekretar podleže istim pravilima o nespojivosti i 
sukobu interesa kao i član Vlade.
*Službeni glasnik RS, broj 101/2007
Pomoćnik ministra
Član 25.
Ministarstvo ima pomoćnike ministra, koji za svoj rad 
odgovaraju ministru.
Pomoćnik ministra rukovodi zaokruženom oblašću rada 
ministarstva za koju se obrazuje sektor.
Pomoćnika ministra postavlja Vlada na pet godina, na predlog 
ministra, prema zakonu kojim se uređuje položaj državnih službenika.

Sekretar ministarstva
Član 26.
Ministarstvo može da ima sekretara ministarstva, koji za 
svoj rad odgovara ministru.
Sekretar ministarstva pomaže ministru u upravljanju 
kadrovskim, finansijskim, informatičkim i drugim pitanjima i u usklađivanju rada 
unutrašnjih jedinica ministarstva i sarađuje sa drugim organima.
Sekretara ministarstva postavlja Vlada na pet godina, na 
predlog ministra, prema zakonu kojim se uređuje položaj državnih službenika.

Posebni savetnici ministra
Član 27.
Ministar može imenovati najviše tri posebna savetnika.

Posebni savetnik ministra po nalogu ministra priprema 
predloge, sačinjava mišljenja i vrši druge poslove za ministra.
Prava i obaveze posebnog savetnika ministra uređuju se 
ugovorom, prema opštim pravilima građanskog prava, a naknada za rad prema 
merilima koja odredi Vlada.
Broj posebnih savetnika ministra određuje se aktom Vlade za 
svako ministarstvo.
2. Organi uprave u sastavu ministarstava
Uslovi za obrazovanje
Član 28.
Ministarstvo može da ima jedan ili više organa uprave u 
svom sastavu (u daljem tekstu: organ u sastavu).
Organ u sastavu obrazuje se za izvršne odnosno inspekcijske 
i s njima povezane stručne poslove, ako njihova priroda ili obim zahtevaju veću 
samostalnost od one koju ima sektor u ministarstvu.
Organ u sastavu može steći svojstvo pravnog lica kad je to 
zakonom određeno.
Vrste organa u sastavu
Član 29.
Vrste organa u sastavu su uprave, inspektorati i direkcije.

Uprava se obrazuje za izvršne i s njima povezane 
inspekcijske i stručne poslove, inspektorat za inspekcijske i s njima povezane 
stručne poslove, a direkcija – za stručne i s njima povezane izvršne poslove koji 
se, po pravilu, odnose na privredu.
Direktor organa u sastavu
Član 30.
Organom u sastavu rukovodi direktor, koji za svoj rad 
odgovara ministru.
Direktor rešava u upravnim stvarima iz delokruga organa u 
sastavu i odlučuje o pravima i dužnostima zaposlenih u organu u sastavu.

Direktora postavlja Vlada na pet godina, na predlog 
ministra, prema zakonu kojim se uređuje položaj državnih službenika.

Pomoćnik direktora organa u sastavu
Član 31.
S obzirom na prirodu i obim poslova, organ u sastavu može 
imati jednog ili više pomoćnika direktora.
Pomoćnik direktora rukovodi poslovima u jednoj ili više 
međusobno povezanih oblasti rada organa u sastavu i za svoj rad odgovara 
direktoru i ministru.
Pomoćnika direktora postavlja Vlada na pet godina, na 
predlog ministra, prema zakonu kojim se uređuje položaj državnih službenika.

Odnos ministarstva i organa u sastavu. Odnos Vlade i Narodne skupštine i organa u sastavu

Član 32.
Poslove iz svoga delokruga organ u sastavu vrši samostalno.

Ipak, ministar usmerava rad organa u sastavu i donosi 
propise iz njegovog delokruga.
Organ u sastavu pred Vladom i Narodnom skupštinom 
predstavlja ministar.
Ovlašćenja prema organima državne uprave, kad se odnose na 
organ u sastavu, Vlada i Narodna skupština ostvaruju preko ministarstva u čijem 
sastavu je organ.
3. Posebne organizacije
Uslovi za obrazovanje
Član 33.
Posebna organizacija obrazuje se za stručne i s njima 
povezane izvršne poslove čija priroda zahteva veću samostalnost od one koju ima 
organ u sastavu.
Vrste posebnih organizacija
Član 34.
Vrste posebnih organizacija su sekretarijati i zavodi, a 
zakonom se mogu obrazovati i posebne organizacije s drukčijim nazivom.

Sekretarijat se obrazuje za stručne poslove značajne za sve 
organe državne uprave i s njima povezane izvršne poslove, a zavod za stručne 
poslove koji iziskuju primenu posebnih metoda i saznanja i s njima povezane 
izvršne poslove.
Posebna organizacija može steći svojstvo pravnog lica kad 
je to zakonom određeno.
Direktor posebne organizacije
Član 35.
Posebnom organizacijom rukovodi direktor, koji za svoj rad 
odgovara Vladi.
Direktora postavlja Vlada na pet godina, na predlog 
predsednika Vlade, prema zakonu kojim se uređuje položaj državnih službenika.

Izuzetno od stava 2. ovog člana, Vlada može postaviti 
direktora posebne organizacije iz reda nastavnika visokoškolske ustanove u 
Republici Srbiji.
Lice iz stava 3. ovog člana postavlja se na predlog 
predsednika Vlade, na pet godina, i može nastaviti da obavlja poslove nastavnika 
visokoškolske ustanove.
*Službeni glasnik RS, broj 99/2014
Zamenik direktora posebne organizacije
Član 36.
Posebna organizacija može imati zamenika direktora, koji za 
svoj rad odgovara direktoru.
Zamenik direktora pomaže direktoru u okviru ovlašćenja koja 
mu on odredi i zamenjuje ga dok je odsutan ili sprečen. Direktor ne može 
ovlastiti zamenika na donošenje propisa.
Zamenika direktora postavlja Vlada na pet godina, na predlog 
direktora, prema zakonu kojim se uređuje položaj državnih službenika.

Izuzetno od stava 3. ovog člana, zamenik direktora 
posebne organizacije može biti nastavnik visokoškolske ustanove u Republici 
Srbiji, pod uslovom da direktor te posebne organizacije nije istovremeno 
nastavnik visokoškolske ustanove u Republici Srbiji.
Lice iz stava 4. ovog člana postavlja se na predlog 
direktora, na pet godina, i može nastaviti da obavlja poslove nastavnika 
visokoškolske ustanove.
*Službeni glasnik RS, broj 99/2014
Pomoćnik direktora posebne organizacije
Član 37.
Posebna organizacija ima jednog ili više pomoćnika 
direktora, koji za svoj rad odgovaraju direktoru.
Pomoćnik direktora rukovodi zaokruženom oblašću rada 
posebne organizacije za koju se obrazuje sektor.
Pomoćnika direktora postavlja Vlada na pet godina, na 
predlog direktora, prema zakonu kojim se uređuje položaj državnih službenika.

4. Upravni okruzi
Pojam upravnog okruga
Član 38.
Upravni okrug obrazuje se radi vršenja poslova državne 
uprave izvan sedišta organa državne uprave.
U upravnom okrugu organi državne uprave mogu, po sopstvenoj 
odluci, da vrše jedan ili više sledećih poslova državne uprave: da rešavaju u 
upravnim stvarima u prvom stepenu odnosno o žalbi kad su u prvom stepenu 
rešavali imaoci javnih ovlašćenja, da vrše nadzor nad radom imalaca javnih 
ovlašćenja i da vrše inspekcijski nadzor.
Organ državne uprave koji odluči da u upravnom okrugu vrši 
jedan ili više poslova državne uprave obrazuje aktom o unutrašnjem uređenju i 
sistematizaciji radnih mesta svoju okružnu područnu jedinicu.
Način obrazovanja upravnih okruga
Član 39.
Upravne okruge obrazuje Vlada uredbom, kojom određuje i 
područja i sedišta upravnih okruga.
Vlada je dužna da područje upravnog okruga tako odredi da 
ono omogući racionalan i delotvoran rad okružnih područnih jedinica organa 
državne uprave.
Uredbom kojom obrazuje upravne okruge Vlada određuje i 
uslove pod kojima organi državne uprave mogu obrazovati područne jedinice za dva 
ili više upravna okruga, jednu ili više opština, grad ili autonomnu pokrajinu.

Načelnik upravnog okruga
Član 40.
Upravni okrug ima načelnika, koji za svoj rad odgovara 
ministru nadležnom za poslove uprave i Vladi.
Načelnik upravnog okruga usklađuje rad okružnih područnih 
jedinica i prati primenu direktiva i instrukcija koje su im izdate; prati 
ostvarivanje planova rada okružnih područnih jedinica i stara se o uslovima za 
njihov rad; prati rad zaposlenih u okružnim područnim jedinicama i predlaže 
pokretanje disciplinskog postupka protiv njih; sarađuje sa područnim jedinicama 
organa državne uprave koje nisu obrazovane za područje okruga; sarađuje sa 
opštinama i gradovima i vrši druge poslove određene zakonom.
Načelnik upravnog okruga je funkcioner koga na četiri 
godine postavlja i razrešava Vlada na predlog ministra nadležnog za poslove 
uprave.
*Službeni glasnik RS, broj 99/2014
Stručna služba upravnog okruga
Član 41.
U upravnom okrugu postoji stručna služba upravnog okruga, 
zadužena za stručnu i tehničku potporu načelniku upravnog okruga i za poslove 
zajedničke svim okružnim područnim jedinicama organa državne uprave.

Stručnom službom upravnog okruga rukovodi načelnik upravnog 
okruga, koji odlučuje i o pravima i dužnostima zaposlenih u stručnoj službi.

Ministarstvo nadležno za poslove uprave nadzire 
svrsishodnost rada stručne službe upravnog okruga, prati osposobljenost 
zaposlenih u njoj i izdaje joj instrukcije.
Na stručnu službu upravnog okruga primenjuju se propisi o 
državnoj upravi.
Savet upravnog okruga
Član 42.
Upravni okrug ima Savet upravnog okruga, koji usklađuje 
odnose okružnih područnih jedinica organa državne uprave i opština i gradova sa 
područja upravnog okruga i daje predloge za poboljšanje rada upravnog okruga i 
okružnih i drugih područnih jedinica koje organi državne uprave imaju na 
području upravnog okruga.
Savet upravnog okruga čine načelnik upravnog okruga i 
predsednici opština i gradonačelnici gradova sa područja upravnog okruga.

Načelnik upravnog okruga dužan je da sve predloge Saveta 
upravnog okruga prosledi ministru nadležnom za poslove uprave i rukovodiocima 
organa državne uprave koji imaju područne jedinice na području upravnog okruga.

Način rada Saveta upravnog okruga određuje Vlada uredbom.

5. Unutrašnje uređenje organa državne uprave
Akt o unutrašnjem uređenju i sistematizaciji radnih mesta

Član 43.
Unutrašnje uređenje i sistematizacija radnih mesta u organima 
državne uprave zasnivaju se na načelima koja određuje Vlada uredbom.

Akt o unutrašnjem uređenju i sistematizaciji radnih mesta u 
ministarstvu i organu u sastavu donosi ministar, u posebnoj organizaciji – 
direktor, a u stručnoj službi upravnog okruga – načelnik upravnog okruga.

Akt o unutrašnjem uređenju i sistematizaciji radnih mesta ne 
može stupiti na snagu dok na njega Vlada ne da saglasnost.
Direktive
Član 44.
Rukovodilac organa državne uprave može da izdaje direktive 
kojima određuje način rada, postupanja i ponašanja zaposlenih u organu državne 
uprave.
Direktivom se ne može određivati način postupanja i rešavanja 
u upravnoj stvari.
V. UNUTRAŠNJI NADZOR
1. Pojam i oblici unutrašnjeg nadzora
Član 45.
Unutrašnji nadzor jeste nadzor koji organi državne uprave 
vrše nad drugim organima državne uprave i imaocima javnih ovlašćenja u vršenju 
poverenih poslova državne uprave.
Unutrašnji nadzor sastoji se od nadzora nad radom, od 
inspekcijskog nadzora preko upravne inspekcije i od drugih oblika nadzora 
uređenih posebnim zakonom.
Upravna inspekcija uređuje se posebnim zakonom.

2. Nadzor nad radom
Pojam i predmet nadzora nad radom
Član 46.
Nadzor nad radom sastoji se od nadzora nad zakonitošću rada 
i nadzora nad svrsishodnošću rada organa državne uprave i imalaca javnih 
ovlašćenja u vršenju poverenih poslova državne uprave.
Nadzorom nad zakonitošću rada ispituje se sprovođenje zakona 
i drugih opštih akata, a nadzorom nad svrsishodnošću rada delotvornost i 
ekonomičnost rada i svrhovitost organizacije poslova.
Ministarstvo ne može vršiti nadzor nad radom drugog 
ministarstva.
Opšta ovlašćenja u vršenju nadzora nad radom
Član 47.
Organ državne uprave ovlašćen je da u vršenju nadzora nad 
radom:
1) zahteva izveštaje i podatke o radu;
2) utvrdi stanje izvršavanja poslova, upozori na uočene 
nepravilnosti i odredi mere i rok za njihovo otklanjanje;
3) izdaje instrukcije;
4) naloži preduzimanje poslova koje smatra potrebnim;

5) pokrene postupak za utvrđivanje odgovornosti;

6) neposredno izvrši neki posao ako oceni da se drukčije ne 
može izvršiti zakon ili drugi opšti akt;
7) predloži Vladi da preduzme mere na koje je ovlašćena.

Izveštaj o radu sadrži prikaz izvršavanja zakona, drugih 
opštih akata i zaključaka Vlade, preduzete mere i njihovo dejstvo i druge podatke.

Instrukcije
Član 48.
Instrukcijom se usmerava organizacija poslova i način rada 
zaposlenih u organu državne uprave i imaocu javnih ovlašćenja u vršenju poverenih 
poslova državne uprave.
Instrukcijom se ne može određivati način postupanja i 
rešavanja u upravnoj stvari.
Nadzor nad radom organa u sastavu
Član 49.
Nadzor nad radom organa u sastavu vrši ministarstvo u čijem 
sastavu je organ.
Ministarstvo pri tome ima sva opšta ovlašćenja u nadzoru nad 
radom koja su ovim zakonom propisana.
Nadzor nad radom posebne organizacije
Član 50.
Zakonom može biti određeno ministarstvo koje vrši nadzor 
nad radom posebne organizacije.
Ministarstvo je u nadzoru nad radom posebne organizacije 
jedino ovlašćeno da zahteva izveštaje i podatke o radu posebne organizacije, 
utvrdi stanje izvršavanja poslova i upozori na uočene nepravilnosti, izdaje 
instrukcije i predloži Vladi da preduzme mere na koje je ovlašćena.

VI. POSEBNE ODREDBE O IMAOCIMA JAVNIH OVLAŠĆENJA

1. Osnovne odredbe o vršenju poverenih poslova državne 
uprave

Položaj imalaca javnih ovlašćenja
Član 51.
Pri vršenju poverenih poslova državne uprave imaoci javnih 
ovlašćenja imaju ista prava i dužnosti kao organi državne uprave.
Vlada i organi državne uprave zadržavaju i posle poveravanja 
poslova državne uprave odgovornost za njihovo izvršavanje.
Finansiranje poverenih poslova
Član 52.
Sredstva za vršenje poverenih poslova državne uprave 
obezbeđuju se u budžetu Republike Srbije.
Donošenje propisa
Član 53.
Кad je imaocima javnih ovlašćenja povereno donošenje propisa, 
oni po prirodi i nazivu moraju da odgovaraju propisima koje donose organi 
državne uprave.
Imaoci javnih ovlašćenja dužni su da propis čije im je 
donošenje povereno objave u „Službenom glasniku Republike Srbije”.

2. Ograničenja pri poveravanju poslova državne uprave

Član 54.
Poslovi državne uprave vezani za oblikovanje politike Vlade 
ne mogu biti nikom povereni.
Poslovi inspekcijskog nadzora mogu biti povereni jedino 
organima autonomne pokrajine, opštine, grada i grada Beograda.
3. Nadzor nad radom imalaca javnih ovlašćenja u vršenju 
poverenih poslova državne uprave
a) Opšta ovlašćenja nadzornog organa
Član 55.
Organ državne uprave koji vrši nadzor nad radom imalaca 
javnih ovlašćenja u vršenju poverenih poslova državne uprave određuje se zakonom 
(u daljem tekstu: nadzorni organ državne uprave).
Pri tome nadzorni organ državne uprave ima sva opšta 
ovlašćenja u nadzoru nad radom koja su ovim zakonom propisana.
b) Posebna ovlašćenja nadzornog organa
Preuzimanje poverenog posla
Član 56.
Nadzorni organ državne uprave dužan je da neposredno izvrši 
povereni posao ako bi neizvršenje posla moglo da izazove štetne posledice po 
život ili zdravlje ljudi, životnu sredinu, privredu ili imovinu veće vrednosti.

Ako imalac javnih ovlašćenja i pored višestrukih upozorenja 
ne počne da vrši povereni posao ili ne počne da ga vrši pravilno ili 
blagovremeno, nadzorni organ državne uprave preuzima izvršenje posla, najduže na 
120 dana.
Nadzor nad zakonitošću propisa imalaca javnih ovlašćenja

Član 57.
Imalac javnih ovlašćenja dužan je da pre objavljivanja propisa 
pribavi od nadležnog ministarstva mišljenje o ustavnosti i zakonitosti propisa, a 
ministarstvo da njemu dostavi obrazloženi predlog kako da propis usaglasi sa 
Ustavom, zakonom, drugim propisom ili opštim aktom Narodne skupštine i Vlade.

Ako imalac javnih ovlašćenja ne postupi po predlogu 
ministarstva, ministarstvo je dužno da Vladi predloži donošenje rešenja kojim se 
poništava ili ukida propis imaoca javnog ovlašćenja ako on nije u saglasnosti s 
drugim propisom ili opštim aktom Narodne skupštine ili Vlade, a ako on nije u 
saglasnosti sa Ustavom ili zakonom, ministarstvo je dužno da predloži Vladi da 
ga obustavi od izvršenja i da pred Ustavnim sudom pokrene postupak za ocenu 
njegove ustavnosti ili zakonitosti.
Rešenje Vlade o poništavanju, ukidanju ili obustavi od 
izvršenja propisa stupa na snagu kad se objavi u „Službenom glasniku Republike 
Srbije“.
*Službeni glasnik RS, broj 101/2007
VII. SUКOB NADLEŽNOSTI, REŠAVANJE O ŽALBI, IZUZEĆE
Nadležnost za rešavanje sukoba nadležnosti
Član 58.
Sukob nadležnosti između organa državne uprave, između 
organa državne uprave i imaoca javnih ovlašćenja i između imalaca javnih 
ovlašćenja rešava Vlada.
Sukob nadležnosti između područnih jedinica organa državne 
uprave rešava rukovodilac organa državne uprave.
Nadležnost za rešavanje o žalbi
Član 59.
O žalbi na prvostepeno rešenje područne jedinice organa 
državne uprave rešava ministar, odnosno direktor organa u sastavu u upravnim 
stvarima iz delokruga organa u sastavu, odnosno direktor posebne organizacije.

O žalbi na prvostepeno rešenje organa u sastavu rešava 
ministar.
Na prvostepeno rešenje ministarstva i posebne organizacije 
žalba se može izjaviti samo kad je to zakonom izričito određeno. O žalbi rešava 
Vlada.
O žalbi na prvostepeno rešenje imaoca javnih ovlašćenja 
doneseno u poverenim poslovima državne uprave rešava ministar, odnosno direktor 
organa u sastavu u upravnim stvarima iz delokruga organa u sastavu, odnosno 
direktor posebne organizacije, ako zakonom nije drukčije određeno.

Rešavanje o izuzeću službenog lica
Član 60.
O izuzeću službenog lica u ministarstvu rešava ministar, a 
u organu u sastavu i posebnoj organizaciji – direktor.
O izuzeću direktora organa u sastavu rešava ministar, a o 
izuzeću ministra i direktora posebne organizacije rešava Vlada.
O izuzeću službenog lica u imaocu javnih ovlašćenja rešava 
rukovodilac nadležnog organa imaoca javnih ovlašćenja.
VIII. ODNOS ORGANA DRŽAVNE UPRAVE SA DRUGIM ORGANIMA

1. Odnosi organa državne uprave sa Vladom
Usmerenja Vlade
Član 61.
Vlada zaključcima usmerava organe državne uprave u 
sprovođenju politike i izvršavanju zakona i drugih opštih akata, usklađuje njihov 
rad i ministarstvima i posebnim organizacijama određuje rokove za donošenje 
propisa ako nisu određeni zakonom ili opštim aktom Vlade.
Vlada je dužna da na zahtev organa državne uprave zaključkom 
zauzme stav o pitanju iz njegovog delokruga.
Vlada može zaključkom naložiti organu državne uprave da 
prouči neko pitanje ili preduzme neki posao i da joj o tome pripremi poseban 
izveštaj.
Кoordinaciona tela
Član 62.
Vlada može osnivati koordinaciona tela radi usmeravanja 
pojedinih poslova iz delokruga više organa državne uprave.
Vlada određuje i zadatke koordinacionog tela, rukovođenje 
koordinacionim telom i sva druga pitanja vezana za rad koordinacionog tela.

Podnošenje plana rada Vladi. Podnošenje Vladi izveštaja o radu
Član 63.
Prestao je da važi (vidi 
član 56. Zakona - 30/2018-3)
2. Međusobni odnosi organa državne uprave
Saradnja
Član 64.
Organi državne uprave dužni su da sarađuju u svim 
zajedničkim pitanjima i da jedni drugima dostavljaju podatke i obaveštenja potrebna 
za rad.
Organi državne uprave osnivaju zajednička tela i projektne 
grupe radi izvršavanja poslova čija priroda zahteva učešće više organa državne 
uprave.
Osnivanje i rad zajedničkih tela i projektnih grupa bliže se 
određuju uredbom Vlade.
Priprema opštih akata
Član 65.
U pripremi zakona i drugih opštih akata ministarstva i 
posebne organizacije pribavljaju mišljenja onih ministarstava i posebnih 
organizacija sa čijim delokrugom je povezano pitanje koje se uređuje.

Postupak pripreme zakona i drugih opštih akata bliže se 
uređuje poslovnikom Vlade.
Poslovi iz delokruga više organa državne uprave
Član 66.
Poslom iz delokruga dva ili više organa državne uprave 
upravlja onaj organ državne uprave u čijem delokrugu je pretežni deo posla.

Rešavanje spornih pitanja
Član 67.
Ako akt sporazumno donose dva ili više organa državne 
uprave, ili jedan organ uz saglasnost drugog, pa saglasnost izostane, o sporu 
odlučuje Vlada.
Vlada odlučuje i o svim pitanjima koja organi državne uprave 
sporazumno ne reše.
3. Odnosi organa državne uprave sa Narodnom skupštinom i 
predsednikom Republike
Član 68.
Odnosi ministarstava i posebnih organizacija sa Narodnom 
skupštinom i predsednikom Republike zasnivaju se na pravima i dužnostima 
određenim Ustavom, zakonom i drugim opštim aktima.
Ministarstva i posebne organizacije dužni su da Narodnoj 
skupštini i predsedniku Republike preko Vlade proslede obaveštenja, objašnjenja i 
podatke vezane za njihove nadležnosti.
4. Odnosi organa državne uprave sa drugim državnim organima

Član 69.
Odnosi organa državne uprave sa sudovima, javnim 
tužilaštvima i drugim državnim organima zasnivaju se na pravima i dužnostima 
određenim Ustavom, zakonom i drugim opštim aktima.
5. Odnos organa državne uprave sa organima autonomne 
pokrajine
Saradnja i obaveštavanje
Član 70.
Odnosi organa državne uprave sa organima autonomne 
pokrajine zasnivaju se na saradnji i obaveštavanju u okviru Ustava, zakona i 
drugih opštih akata.
Staranje o zakonitosti odluka koje donose autonomne 
pokrajine u svom delokrugu
*Službeni glasnik RS, broj 101/2007
Član 71.
Ministarstva prate ustavnost i zakonitost odluka koje 
donesu autonomne pokrajine u svom delokrugu.
Organ autonomne pokrajine dužan je da odluku koju 
donese dostavi u roku od 24 sata nadležnom ministarstvu, koje je dužno da u roku 
od 48 sati predloži Vladi da pokrene postupak za ocenu ustavnosti ili 
zakonitosti odluke ako smatra da ona nije u skladu sa Ustavom ili zakonom.
Ako Vlada u roku od 72 sata pokrene pred Ustavnim 
sudom postupak za ocenu ustavnosti ili zakonitosti odluke, Ustavni sud može do 
donošenja svoje odluke da odloži stupanje na snagu osporene odluke.
*Službeni glasnik RS broj 101/2007
Nadzor nad izvršavanjem opštih akata autonomne pokrajine 
donesenim u njenom delokrugu
Član 72.
Ako organ autonomne pokrajine ne izvršava opšti akt donesen 
u njenom delokrugu, nadležno ministarstvo nalaže mu da u roku od najviše 30 dana 
preduzme mere potrebne za izvršavanje opšteg akta.
Nadležno ministarstvo može odrediti da drugi organ 
autonomne pokrajine izvršava opšti akt ili najduže na 120 dana neposredno 
preuzeti izvršavanje opšteg akta, ako organ autonomne pokrajine ne preduzme mere 
koje su mu naložene.
U svakom slučaju, nadležno ministarstvo dužno je da postavi 
pitanje odgovornosti rukovodioca organa autonomne pokrajine.
Nadzor nad vršenjem poslova državne uprave poverenih 
autonomnoj pokrajini
Član 73.
Pri nadzoru nad radom organa autonomne pokrajine u vršenju 
poverenih poslova državne uprave, organi državne uprave imaju sva opšta i 
posebna ovlašćenja koja prema ovom zakonu imaju u nadzoru nad radom drugih 
imalaca javnih ovlašćenja.
Sudska zaštita prava autonomne pokrajine
Član 74.
Organ određen statutom autonomne pokrajine može 
Ustavnom 
sudu podneti žalbu za zaštitu prava autonomne pokrajine, ako smatra da je 
pojedinačnim aktom ili radnjom organa državne uprave ili organa opštine, grada 
ili grada Beograda povređeno neko Ustavom ili zakonom zajamčeno pravo autonomne 
pokrajine.
Žalba se može podneti u roku od 30 dana od dana dostavljanja 
akta, odnosno učinjene radnje, a u postupku pred Ustavnim sudom shodno se 
primenjuje zakon kojim se uređuju upravni sporovi.
*Službeni glasnik RS, broj 101/2007
6. Odnos organa državne uprave sa organima opština, gradova 
i grada Beograda
Član 75.
Odnosi organa državne uprave sa organima opština, gradova i 
grada Beograda u pitanjima iz njihovog delokruga zasnivaju se na pravima i 
dužnostima određenim zakonom.
Pri nadzoru nad radom organa opština, gradova i grada 
Beograda u vršenju poverenih poslova državne uprave, organi državne uprave imaju 
sva opšta i posebna ovlašćenja koja prema ovom zakonu imaju u nadzoru nad radom 
drugih imalaca javnih ovlašćenja.
Pored ovlašćenja iz stava 2. ovog člana, organ državne 
uprave može predložiti organima dve ili više opština, odnosno organima opština i 
gradova, da zajednički obezbede izvršavanje određenih poverenih poslova pošto 
utvrdi da nisu u mogućnosti da te poslove efikasno izvršavaju.
Organi opština, odnosno opština i gradova, dužni su da 
se o predlogu izjasne u roku od 30 dana.
Ukoliko se prihvati predlog iz stava 3. ovog člana, 
ministarstvu nadležnom za lokalnu samoupravu se dostavlja sporazum o saradnji 
kojim se uređuje zajedničko izvršavanje poverenih poslova.
Saglasnost za zajedničko izvršavanje poverenih poslova 
daje Vlada na predlog ministarstva nadležnog za lokalnu samoupravu uz prethodno 
pribavljeno mišljenje ministarstva odgovornog za izvršavanje poverenih poslova.
Uslovi i način zajedničkog izvršavanja poverenih 
poslova uređuju se uredbom Vlade.
*Službeni glasnik RS, broj 47/2018
7. Međusobni odnos organa državne uprave i odnos sa drugim 
organima i imaocima javnih ovlašćenja u postupku rešavanja o pravima, obavezama 
ili pravnim interesima stranaka
*Službeni glasnik RS, broj 95/2010
Član 75a
Organ državne uprave, u postupku rešavanja o pravima, 
obavezama ili pravnim interesima fizičkog ili pravnog lica, odnosno druge 
stranke, po službenoj dužnosti, u skladu sa zakonom, vrši uvid, pribavlja i 
obrađuje podatke iz evidencija, odnosno registara koje u skladu sa posebnim 
propisima vode drugi organi državne uprave, odnosno drugi državni organi, organi 
teritorijalne autonomije, jedinica lokalne samouprave i imaoci javnih ovlašćenja.
Vršenje uvida, pribavljanje i obrada podataka iz 
evidencija, odnosno registara koji se vode u elektronskom obliku u postupku iz 
stava 1. ovog člana vrši se putem informacionog sistema koji obezbeđuje 
sigurnost i zaštitu podataka o ličnosti.
U postupku iz stava 1. ovog člana organ državne uprave 
može vršiti uvid, pribavljati i obrađivati samo one podatke koji su zakonom ili 
posebnim propisom utvrđeni kao neophodni za rešavanje o određenom pravu, obavezi 
ili pravnom interesu stranke.
*Službeni glasnik RS, broj 95/2010
IX. JAVNOST RADA I ODNOSI SA GRAĐANIMA
Obaveštavanje javnosti o radu organa državne uprave

Član 76.
Organi državne uprave dužni su da obaveštavaju javnost o 
svom radu preko sredstava javnog informisanja i na drugi prikladan način.

Zaposleni koji su ovlašćeni za pripremu informacija i 
podataka vezanih za obaveštavanje javnosti odgovorni su za njihovu tačnost i 
blagovremenost.
Učešće javnosti u pripremi nacrta zakona, drugih propisa i 
akata
Član 77.
Organi državne uprave dužni su da obezbede uslove za 
učešće javnosti u toku pripreme nacrta zakona, drugih propisa i akata, u skladu 
sa ovim zakonom.
Ministarstva i posebne organizacije dužni su da 
obaveste javnost putem svoje internet stranice i portala e-uprave o otpočinjanju 
izrade nacrta zakona, pri čemu objavljuju i osnovne informacije o planiranim 
rešenjima koja će biti predložena.
Prilikom otpočinjanja pripreme nacrta zakona kojim se 
bitno menja pravni režim u jednoj oblasti ili kojim se uređuju pitanja koja 
posebno zanimaju javnost, ministarstva i posebne organizacije putem svoje 
internet stranice i portala e-uprave objavljuju i polazni dokument koji sadrži 
prikaz problema u određenoj oblasti i njihovih uzroka, ciljeve i očekivane efekte 
donošenja zakona, kao i osnovna načela za uređivanje društvenih odnosa u toj 
oblasti, uključujući i prava i obaveze subjekata na koje se zakon odnosi (polazne 
osnove).
Ministarstva i posebne organizacije tokom pripreme 
nacrta zakona sprovode konsultacije sa svim relevantnim subjektima, uključujući 
druge državne organe, relevantna udruženja, stručnu javnost, kao i druge 
zainteresovane strane, na način kojim se obezbeđuje otvorenost i delotvorno 
učešće javnosti u tom procesu.
Odredba stava 4. ovog člana shodno se primenjuje i 
prilikom pripreme podzakonskih akata kojima se razrađuju pojedine odredbe ili se 
određuje način izvršenja pojedinih odredaba zakona iz stava 3. ovog člana.
Ministarstva i posebne organizacije dužni su da u 
pripremi nacrta zakona iz stava 3. ovog člana sprovedu javnu raspravu.
Sprovođenje javne rasprave u pripremi nacrta zakona 
bliže se uređuje poslovnikom Vlade.
Ministarstvo nadležno za državnu upravu, u saradnji sa 
organom državne uprave nadležnim za javne politike priprema i donosi pravilnik 
kojim se uređuju smernice dobre prakse za ostvarivanje učešća javnosti u pripremi 
nacrta zakona, drugih akata i propisa.
Odredbe ovog člana shodno se primenjuju u pripremi 
strategija razvoja, akcionih planova i drugih dokumenata javnih politika, 
ukoliko posebnim zakonom nije drugačije uređeno.
U pripremi strategije razvoja obavezno se sprovodi 
javna rasprava, u skladu sa poslovnikom Vlade.
*Službeni glasnik RS, broj 47/2018
Upravni dani
Član 78.
Organi državne uprave mogu da vrše pojedine poslove u mestu 
izvan svog sedišta i sedišta područne jedinice, u upravnim danima.

Poslove koji se preduzimaju u upravnim danima i vreme i 
mesto održavanja upravnih dana određuje rukovodilac organa državne uprave.

Upravni dani oglašavaju se u mestima u kojima se održavaju.

Dužnost obaveštavanja stranaka i građana
Član 79.
Organi državne uprave dužni su da na primeren način, pre 
svega u prostorijama u kojima rade sa strankama, obaveštavaju stranke o njihovim 
pravima, obavezama i načinu ostvarivanja prava i obaveza, svome delokrugu, o 
organu državne uprave koji nadzire njihov rad i načinu kontakta s njime i o drugim 
podacima bitnim za javnost rada i odnose sa strankama.
Organi državne uprave dužni su da pružaju informacije preko 
telefona i drugih sredstava veze kojima su tehnički opremljeni.
Davanje mišljenja
Član 80.
Na traženje fizičkih ili pravnih lica, organi državne uprave 
dužni su da daju mišljenja o primeni odredaba zakona i drugih opštih akata, u roku 
od 30 dana.
Mišljenja organa državne uprave nisu obavezujuća.

Postupanje sa pritužbama
Član 81.
Organi državne uprave dužni su da svima omoguće prikladan 
način za podnošenje pritužbi na svoj rad i na nepravilan odnos zaposlenih.

Na podnetu pritužbu organ državne uprave dužan je da 
odgovori u roku od 15 dana od dana prijema pritužbe, ako podnosilac pritužbe 
zahteva odgovor.
Organ državne uprave dužan je da najmanje jednom u 30 dana 
razmatra pitanja obuhvaćena pritužbama.
Odnos sa strankama
Član 82.
Organi državne uprave moraju ostvariti primeren odnos sa 
strankama i primati stranke u toku radnog vremena.
Nedeljni i dnevni raspored radnog vremena i druga pitanja 
vezana za radno vreme u organima državne uprave uređuje Vlada.
Označavanje organa državne uprave
Član 83.
Na zgradama u kojima su smešteni organi državne uprave 
ističu se naziv organa, grb i zastava Republike Srbije.
Na ulazu u službenu prostoriju ističu se lična imena, 
funkcija ili radno mesto lica koja u njoj rade, a na odgovarajućem mestu unutar 
zgrade ističe se raspored prostorija organa državne uprave.
X. DRŽAVNI SLUŽBENICI
Član 84.
Poslove iz delokruga organa državne uprave vrše državni 
službenici.
Državni službenik može da radi na poslovima državne uprave 
ako je položio državni stručni ispit, prema zakonu kojim se uređuje položaj 
državnih službenika.
Za vođenje upravnog postupka i odlučivanje o pravima i 
obavezama fizičkih i pravnih lica može biti ovlašćen državni službenik koji ima 
stečeno visoko obrazovanje na osnovnim akademskim studijama u obimu od najmanje 
180 ESPB bodova, osnovnim strukovnim studijama, odnosno na studijama u trajanju 
do tri godine.
Uslove iz st. 2. i 3. ovog člana mora da ispunjava i 
zaposleni kod nosioca javnog ovlašćenja koji je ovlašćen da vodi upravni postupak 
i odlučuje u upravnom postupku.
Položaj državnih službenika uređuje se posebnim zakonom.

*Službeni glasnik RS, broj 95/2010
**Službeni glasnik RS, broj 99/2014
XI. КANCELARIJSКO POSLOVANJE. PRIMENA ODREDABA OVOG ZAКONA

Кancelarijsko poslovanje organa državne uprave

Član 85.
Кancelarijsko poslovanje obuhvata evidentiranje, čuvanje, 
razvrstavanje i arhiviranje materijala koji je primljen u radu organa državne 
uprave ili koji nastane u radu organa državne uprave i sva druga pitanja vezana 
za poslovanje organa državne uprave.
Кancelarijsko poslovanje uređuje se uredbom Vlade.

Primena odredaba ovog zakona
Član 86.
Odredbe ovog zakona o kancelarijskom poslovanju i o 
položenom državnom stručnom ispitu potrebnom za vršenje poslova državne uprave 
primenjuju se i na službe Narodne skupštine, predsednika Republike i Vlade.

Odredbe ovog zakona o načelima delovanja organa državne 
uprave, javnosti rada i odnosima sa građanima, položenom državnom stručnom 
ispitu potrebnom za vršenje poslova državne uprave, školskoj spremi potrebnoj za 
dobijanje ovlašćenja za vođenje upravnog postupka i donošenje rešenja u upravnom 
postupku i o kancelarijskom poslovanju shodno se primenjuju na sve imaoce javnih 
ovlašćenja kad vrše poverene poslove državne uprave, kao i na organe autonomnih 
pokrajina, opština, gradova i grada Beograda u njihovom delokrugu.

XII. PRELAZNE I ZAVRŠNE ODREDBE
Primena akata Vlade donesenih do stupanja na snagu ovog 
zakona
Član 87.
Do donošenja akata Vlade predviđenih ovim zakonom primenjuju 
se akti Vlade doneseni do dana stupanja na snagu ovog zakona, izuzev odredaba 
koje su u suprotnosti sa ovim zakonom.
Položaj funkcionera
Član 88.
Danom stupanja na snagu ovog zakona zamenici ministara 
postaju državni sekretari, a rukovodioci posebnih organizacija postaju direktori 
posebnih organizacija.
Do stupanja na snagu zakona kojim se uređuje položaj 
državnih službenika Vlada postavlja i razrešava:
1) pomoćnike ministara, sekretare ministarstava, direktore 
organa u sastavu i pomoćnike direktora organa u sastavu, na predlog ministara;

2) direktore posebnih organizacija, na predlog predsednika 
Vlade;
3) zamenike i pomoćnike direktora posebnih organizacija, na 
predlog direktora posebnih organizacija;
4) načelnike upravnih okruga, na predlog ministra nadležnog 
za poslove uprave.
Polaganje stručnog ispita
Član 89.
Do stupanja na snagu zakona kojim se uređuje položaj 
državnih službenika, stručni ispit za rad u organima državne uprave polaže se 
prema Uredbi o stručnom ispitu zaposlenih u organima državne uprave („Službeni 
glasnik RS”, br. 80/92 i 62/01).
Obaveze polaganja stručnog ispita oslobođena su lica sa 
položenim pravosudnim ispitom, kao i lica sa položenim stručnim ispitom za rad u 
drugim organima ako program tog ispita odgovara programu stručnog ispita 
zaposlenih u organima državne uprave.
Do stupanja na snagu zakona kojim se uređuje položaj 
državnih službenika radni odnos u organu državne uprave može da zasnuje i lice 
koje nije položilo stručni ispit, s tim što mu radni odnos prestaje po sili 
zakona ako ne položi ispit u roku od jedne godine od zasnivanja radnog odnosa.

Nastavljanje poverenih poslova državne uprave
Član 90.
Imaoci javnih ovlašćenja nastavljaju da vrše poslove državne 
uprave koji su im povereni do dana stupanja na snagu ovog zakona.
Obrazovanje stručnih službi upravnih okruga
Član 91.
Načelnici upravnih okruga dužni su da donesu akte o 
unutrašnjem uređenju i sistematizaciji radnih mesta u stručnim službama upravnih 
okruga u roku od 30 dana od dana stupanja na snagu ovog zakona.
Stručne službe upravnih okruga od Uprave za zajedničke 
poslove republičkih organa preuzeće zaposlene koji su vršili poslove za potrebe 
okruga u sedištu okruga, odgovarajuća prava i obaveze, predmete, arhivu, opremu 
i sredstva, a od Ministarstva za državnu upravu i lokalnu samoupravu 
odgovarajuća sredstva.
Vođenje upravnog postupka s višom školskom spremom

Član 92.
Zaposleni s višom školskom spremom u organima državne 
uprave, imaocima javnih ovlašćenja, organima autonomnih pokrajina, opština, 
gradova i grada Beograda mogu da vode upravni postupak i donose rešenja u 
upravnom postupku najduže pet godina od dana stupanja na snagu ovog zakona.

Prestanak važenja Zakona o državnoj upravi
Član 93.
Danom stupanja na snagu ovog zakona prestaje da važi Zakon o 
državnoj upravi („Službeni glasnik RS”, br. 20/92, 6/93, 48/93, 53/93, 67/93, 
48/94 i 49/99), izuzev odredaba čl. 22–37. i člana 92.
Stupanje na snagu ovog zakona
Član 94.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.

ODREDBE КOJE NISU UNETE U “PREČIŠĆEN TEКST” ZAКONA

Zakon o izmenama i dopunama Zakona o državnoj upravi: 
"Službeni glasnik RS", broj 101/2007-4
Član 6.
Ovlašćuje se Zadonodavni odbor Narodne skupštine da utvrdi 
prečišćen tekst Zakona o državnoj upravi.
Član 7.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.

Zakon o izmenama i dopunama Zakona o državnoj upravi: 
"Službeni glasnik RS", broj 99/2014-11
Član 5.
Načelnici upravnog okruga biće postavljeni u roku od 60 dana 
od dana stupanja na snagu ovog zakona.
Član 6.
Ovaj zakon stupa na snagu osmog dana od dana objavljivanja u 
„Službenom glasniku Republike Srbije”.


