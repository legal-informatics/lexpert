






ZAКON

o
amnestiji

„Službeni
list SRJ”, broj 9 od 2. 
marta 2001.





Član
1.

Daje se amnestija
licima koja su do 7. oktobra 2000. godine učinila, odnosno za koja postoji
osnovana sumnja da su učinila krivična dela: odbijanje primanja i upotrebe oružja
iz člana 202, neodazivanje pozivu i izbegavanje vojne službe iz člana 214,
izbegavanje vojne službe onesposobljenjem ili obmanom iz člana 215, samovoljno
udaljenje i bekstvo iz Vojske Jugoslavije iz člana 217, izbegavanje popisa i
pregleda iz člana 218. i neizvršavanje materijalne obaveze iz člana 219,
propisana Кrivičnim zakonom Savezne Republike Jugoslavije ("Službeni list
SFRJ", br. 44/76, 36/77, 34/84, 37/84, 74/87, 57/89, 3/90, 38/90, 45/90,
54/90 i "Službeni list SRJ", br. 35/92, 16/93, 37/93 i 24/94).

Ovim zakonom daje se
amnestija i licima koja su u periodu od 27. aprila 1992. godine do 7. oktobra
2000. godine učinila, odnosno za koje postoji osnovana sumnja da su učinila
krivična dela: sprečavanje borbe protiv neprijatelja iz člana 118, oružana pobuna
iz člana 124, pozivanje na nasilnu promenu ustavnog uređenja iz člana 133,
udruživanje radi neprijateljske delatnosti iz člana 136. i povreda ugleda SRJ iz
člana 157, propisana Кrivičnim zakonom Savezne Republike Jugoslavije
("Službeni list SFRJ", br. 44/76, 36/77, 34/84, 37/84, 74/87, 57/89,
3/90, 38/90, 45/90, 54/90 i "Službeni list SRJ", br. 35/92, 16/93,
37/93 i 24/94).

Amnestija iz st. 1.
i 2. ovog člana obuhvata oslobođenje od krivičnog gonjenja, oslobođenje od izvršenja
kazne i brisanje osude.



Član
2.

Oslobađaju se od
izvršenja jedne četvrtine pravnosnažnom presudom izrečene kazne zatvora lica
koja su do 7. oktobra 2000. godine osuđena za krivična dela propisana Кrivičnim
zakonom Savezne Republike Jugoslavije, osim lica pravnosnažno osuđenih za
krivično delo terorizam iz člana 125, za krivična dela protiv čovečnosti i
međunarodnog prava iz glave XVI, za krivično delo neovlašćena proizvodnja i
stavljanje u promet opojnih droga iz člana 245. i za krivično delo omogućavanje
uživanja opojnih droga iz člana 246. Кrivičnog zakona Savezne Republike
Jugoslavije ("Službeni list SFRJ", br. 44/76, 36/77, 34/84, 37/84,
74/87, 57/89, 3/90, 38/90, 45/90, 54/90 i "Službeni list SRJ", br.
35/92, 16/93, 37/93 i 24/94).



Član
3.

Ako protiv lica iz
člana 1. ovog zakona nije pokrenut krivični postupak, postupak se neće
pokrenuti, a ako je krivični postupak u toku - obustaviće se.

Ako je licu iz člana
1. ovog zakona pravnosnažno izrečena kazna zatvora, oslobodiće se od izvršenja
te kazne u celini ili u delu koji nije izvršen.



Član
4.

Amnestija ne dira u
prava trećih lica koja se zasnivaju na osudi.



Član
5.

Za lice protiv koga
se vodi krivični postupak ili je taj postupak pravnosnažno okončan, rešenje o
amnestiji donosi nadležni sud prvog stepena po službenoj dužnosti.



Član
6.

Ako se lice iz člana
1. na koje se odnosi amnestija nalazi u pritvoru, nadležni prvostepeni sud
doneće rešenje o ukidanju pritvora.

Za lice iz člana 1.
koje se nalazi na izdržavanju kazne zatvora rešenje o oslobođenju od daljeg
izdržavanja kazne doneće prvostepeni sud opšte nadležnosti na čijem se području
nalazi kazneno-popravna ustanova, a za lice koje se nalazi na izdržavanju kazne
zatvora u vojnoj kazneno-popravnoj ustanovi - nadležni prvostepeni vojni sud.

Rešenja iz st. 1. i
2. ovog člana doneće se po službenoj dužnosti, u roku od tri dana od dana
stupanja na snagu ovog zakona.



Član
7.

U slučajevima iz
člana 2. ovog zakona, nadležni prvostepeni sud utvrdiće rešenjem deo kazne od
čijeg izvršenja je osuđeni oslobođen i odrediti ostatak kazne koji će se
izvršiti. Ako je neizdržani deo kazne manji ili jednak delu umanjene kazne,
osuđeni će se odmah pustiti na slobodu.



Član
8.

Rešenje iz čl. 5. do
7. ovog zakona može se doneti i na zahtev okrivljenog ili osuđenog lica ili lica
koje u korist optuženog može izjaviti žalbu.



Član
9.

Protiv rešenja o
primeni amnestije žalbu mogu izjaviti tužilac, okrivljeni i njegov branilac,
osuđeni i lice koje je ovlašćeno da u korist optuženog izjavi žalbu ako je ono
podnelo zahtev.

Žalba iz stava 1.
ovog člana ne zadržava izvršenje rešenja.



Član
10.

Ako se lice na koje
se odnosi rešenje o primeni amnestije iz člana 1. nalazi u pritvoru ili na
izdržavanju kazne zatvora, sud će odrediti da se odmah pusti na slobodu.



Član
11.

Brisanje osude iz
kaznene evidencije za krivična dela iz člana 1. ovog zakona izvršiće po
službenoj dužnosti organi koji vode kaznenu evidenciju, u roku od tri dana od
dana stupanja na snagu ovog zakona.

Brisanje osude iz
stava 1. ovog člana izvršiće se i na zahtev lica koje može podneti zahtev za
davanje amnestije po ovom zakonu.



Član
12.

Ako ovim zakonom
nije drukčije određeno, postupak o primeni amnestije po ovom zakonu sprovodi se
po odredbama Zakona o krivičnom postupku.



Član
13.

Ovaj zakon stupa na
snagu narednog dana od dana objavljivanja u "Službenom listu SRJ".



