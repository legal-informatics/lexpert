




 

ZAКON

o otpisu
kamate na dospele obaveze po osnovu određenih poreza i doprinosa za obavezno
socijalno osiguranje

"Službeni
glasnik RS", broj 102 od 5. novembra 2008.



 

Član 1.

Ovim zakonom uređuju se uslovi, obim i postupak otpisa obračunate
a neplaćene kamate na obaveze koje su dospele za plaćanje do 31. decembra 2007.
godine (u daljem tekstu: kamata) po osnovu javnih prihoda, i to: 

1) poreza na dohodak građana, uključujući i porez na prihode od
samostalne delatnosti; 

2) poreza na dobit preduzeća; 

3) poreza na prenos apsolutnih prava;

4) poreza na nasleđe i poklon;

5) poreza na promet;

6) poreza na registrovano oružje;

7) poreza na fond zarada;

8) poreza na finansijske transakcije;

9) doprinosa za obavezno penzijsko i invalidsko osiguranje;

10) doprinosa za obavezno osiguranje za slučaj nezaposlenosti.



Član 2.

Pravo na otpis kamate na obaveze po osnovu javnih prihoda iz člana
1. ovog zakona (u daljem tekstu: obaveze) ostvaruje se na osnovu zahteva
obveznika, odnosno lica odgovornog za ispunjenje obaveze obveznika (u daljem
tekstu: podnosilac zahteva), koji se podnosi po ispunjenju uslova propisanih ovim
članom, najkasnije do 31. jula 2009. godine.

Uz zahtev se podnosi dokumentacija iz koje proizlazi da su
ispunjeni propisani uslovi za otpis kamate.

Sadržinu i obrazac zahteva iz stava 1. ovog člana bliže uređuje
ministar nadležan za poslove finansija.

Zahtev se podnosi za svaku vrstu obaveza iz člana 1. ovog zakona,
Poreskoj upravi – organizacionoj jednici kod koje se podnosilac zahteva
zadužuje obavezama za koje zahteva otpis kamate. 

Podnosilac zahteva koji je, prema obimu svojih poreskih obaveza,
svrstan u velike poreske obveznike, za obavezu za koju se zadužuje kod Poreske
uprave – organizacione jedinice nadležne za velike poreske obveznike, zahtev
podnosi toj organizacionoj jedinici.

Otpis kamate u skladu sa ovim zakonom, vrši se podnosiocu zahteva
– rezidentu Republike Srbije, koji je:

1) na propisane uplatne račune javnih prihoda uplatio glavni dug
po osnovu obaveza iz člana 1. ovog zakona za koje podnosi zahtev za otpis
kamate i sporedna poreska davanja po osnovu tih obaveza, osim kamate, dospelih
za plaćanje do 31. decembra 2007. godine;

2) na propisane uplatne račune javnih prihoda uplatio glavni dug
po osnovu obaveza iz člana 1. ovog zakona za koje podnosi zahtev za otpis
kamate i sporedna poreska davanja po osnovu tih obaveza, dospelih za plaćanje od
1. januara 2008. godine do dana podnošenja zahteva.

Obaveze iz člana 1. ovog zakona dospele do 31. decembra 2007.
godine, čije je plaćanje odloženo, smatraće se obavezama koje su dospele do 31.
decembra 2007. godine, u odnosu na kamatu na obaveze, odnosno rate obaveza,
koja do dana stupanja na snagu ovog zakona nije plaćena. 

Obaveze iz člana 1. ovog zakona dospele do 31. decembra 2007.
godine, za čiju je naplatu pokrenut postupak prinudne naplate, smatraće se
obavezama koje su dospele do 31. decembra 2007. godine, u odnosu na kamatu koja
do dana stupanja na snagu ovog zakona nije plaćena. 



Član 3.

Podnosiocu zahteva koji je ispunio uslove iz člana 2. ovog zakona
otpisaće se kamata po osnovu obaveze koju je uplatio, i to:

1) 100% kamate, ako je uplatu u skladu sa članom 2. stav 6. ovog
zakona izvršio najkasnije do 31. decembra 2008. godine;

2) 75% kamate, ako je uplatu u skladu sa članom 2. stav 6. ovog
zakona izvršio najkasnije do 31. marta 2009. godine;

3) 50% kamate, ako je uplatu u skladu sa članom 2. stav 6. ovog
zakona izvršio najkasnije do 30. juna 2009. godine.



Član 4.

Pravo na otpis kamate utvrđuje se rešenjem nadležnog poreskog
organa, u skladu sa zakonom.

Način i postupak za ostvarivanje prava na otpis kamate u skladu sa
ovim zakonom bliže će urediti ministar nadležan za poslove finansija. 


Poreska uprava vodi evidenciju o ostvarivanju prava u skladu sa
ovim zakonom i stara se o sprovođenju ovog zakona.



Član 5.

Propise iz člana 2. stav 3. i člana 4. stav 2. ovog zakona
ministar nadležan za poslove finansija doneće u roku od 30 dana od dana stupanja
na snagu ovog zakona. 



Član 6.

Ovaj zakon stupa na snagu osmog dana od dana objavljivanja u
„Službenom glasniku Republike Srbije”.

